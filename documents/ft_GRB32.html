<h1>Förord</h1>
<h2></h2>
<p>Långtidsutredningen 2003 utarbetas inom Finansdepartementet. I samband med utredningen genomförs ett antal specialstudier. Huvuddelen av dessa publiceras som bilagor till utredningens huvudrapport.</p>
<p>Denna bilaga har utarbetats av professor Bengt Kriström och professor Sören Wibe vid Sveriges Lantbruksuniversitet, Umeå, samt professor Runar Brännlund och filosofie doktor Jonas Nordström vid Umeå Universitet. Huvudansvarig för arbetet har varit Bengt Kriström.</p>
<p>I bilagan diskuteras hur miljöpolitikens kostnader och intäkter fördelas. I bilagan presenteras ett antal nya svenska studier kring fördelning och miljö. Bland annat inkluderar bilagan analyser av fördelningseffekter som uppstår på hushåll och industri till följd av förändringar av miljörelaterade energiskatter. Effekter på olika inkomstgrupper, såväl som på olika regioner, lyfts fram i bilagan.</p>
<p>Ansvaret för långtidsutredningens bilagor och de bedömningar dessa innehåller vilar på respektive författare.</p>
<p>Stockholm i december 2002</p>
<p>Bettina Kashefi</p>
<p>Departementsråd 5.3 Industrin energianvändning och punktskatterna på</p>
<h2>Författarnas förord</h2>
<p>I denna bilaga till Långtidsutredningen 2003 behandlas olika aspekter på miljöpolitiken, med fokus på fördelningsfrågorna. Bilagan kan ses som en naturlig fortsättning på bilaga 6 till Långtidsutredningen 1992 där två av oss (Kriström och Wibe) diskuterade viktiga inslag i en effektiv miljöpolitik. Ekonomer föredrar många gånger att diskutera effektivitetsfrågor, inte minst på grund av att det är angeläget att våra knappa resurser används på effektivast möjliga sätt. Icke desto mindre är fördelningsfrågorna av intresse när det gäller utformningen av miljöpolitiken i praktiken. I första hand är ekonomens roll dock att beskriva hur miljöpolitiken fördelar intäkter och kostnader, snarare än att ta ställning till frågan om en viss förändring är "rättvis" eller inte. Utgångspunkten för vårt arbete är därför att sprida ljus över hur miljöpolitikens frukter och bördor fördelas över olika grupper. Annorlunda uttryckt belyser bilagan frågeställningen "hur det kan bli" men ger inget svar på frågan "hur det bör vara".</p>
<p>De olika kapitlen har olika huvudförfattare: Bengt Kriström har skrivit kapitel 1, 2 och 3, Runar Brännlund och Jonas Nordström kapitel 4. Sören Wibe har utarbetat kapitel 5 med tillhörande appendix. Under arbetets gång har vi haft stor hjälp av Ekonomiska avdelningen vid Finansdepartementet, och vi vill rikta ett särskilt tack till Martin Hill och Kerstin Krafft.</p>
<p>Umeå 10 december 2002</p>
