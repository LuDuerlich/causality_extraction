<h1>Sammanfattning</h1>
<h2></h2>
<p>Utredningen har haft i uppdrag att förbereda den myndighet, Premiepensionsmyndigheten, som skall vara försäkringsgivare för premiepension i det reformerade ålderspensionssystemet. Enligt direktiven skall förslag lämnas om bl.a. verksamhetsmål för myndigheten och riktlinjer för myndighetens organisation och verksamhet samt formerna för samråd med övriga socialförsäkringsorgan. Vidare har i uppdraget ingått att vidta de förberedande åtgärder som krävs för att myndigheten skall kunna inleda sin verksamhet den 1 juli 1998. I utredningen har ingått företrädare för Regeringskansliet, Riksförsäkringsverket, Riksrevisionsverket och Försäkringskasseförbundet.</p>
<p>Förslag om verksamhetsindelning och verksamhetsmål för Premiepensionsmyndigheten lämnas i kapitel 2. Svårigheten att på detta stadium bedöma hur myndigheten bäst bör organisera sitt arbete framhålls där. Till kapitlet bifogas ett förslag till instruktion för myndigheten under uppb yggnadsskedet, dvs. fram till den 31 december 1998.</p>
<p>Frågor om myndighetens organisation, bemanning och lokalisering behandlas i kapitel 3. Med utgångspunkt i utredningens direktiv föreslås att Premiepensionsmyndigheten skall vara en liten myndighet med hög kompetens och vara lokaliserad till Stockholm. Vissa verksamheter skall dock kunna läggas ut på utomstående uppdragstagare när detta bedöms bli billigare och effektivare. I sådana fall kan verksamhet komma att förläggas till andra orter än Stockholm. Det totala antalet anställda i myndighetens centrala förvaltning bedöms uppgå till ca 50-80 personer när myndigheten är fullt utbyggd.</p>
<p>I kapitel 4 diskuteras frågor rörande samverkan och gränsdragning mellan Premiepensionsmyndigheten och övriga socialförsäkringsorgan. Ugångspunkten är att premiepensionssystemet är en del av det reformerade ålderspensionssystemet. För att kunna ge god service till den enskilde finns ett stort behov av samordning mellan Premiepensionsmyndigheten, Riksförsäkringsverket och försäkringskassorna. Det gäller information till de försäkrade och frågor om ADB/IT-stöd. Även hanteringen av bl.a. ansökningar om och utbetalningar av pension från de olika delarna av pensionssystemet ställer krav på samordning.</p>
<p>Enligt de beräkningar som redovisas i kapitel 5 jämte bilagor bedöms myndigheten behöva en kredit i Riksgäldskontoret på 45 miljoner kronor för att finansiera myndighetens löpande kostnader under andra halvåret 1998. Den största utgiftsposten under den aktuella perioden beräknas bli kostnader i samband med organisationsuppbyggnaden. Investeringsbehovet bedöms för samma period uppgå till 22 miljoner kronor, och är till största del att hänföra till upphandlingen och utvecklingen av det IT-baserade administrativa system som skall hantera de individuella pensionskontona hos myndigheten.</p>
<p>I kapitel 5 diskuteras även den framtida finansieringen av myndigheten. Utredningens bedömning är att avgifterna under de första verksamhetsåren av fördelningsskäl inte bör sättas så högt</p>
<p>att de täcker myndighetens samtliga kostnader. I stället bör kostnaderna för uppb yggnaden av myndigheten spridas jämnare över tiden för att på så sätt kunna bäras av flera pensionssparare. Mot denna bakgrund föreslås att myndigheten skall kunna erhålla en långsiktig kredit i Riksgäldskontoret. Utredningen föreslår att myndigheten under hösten 1998 skall lämna ett underlag i denna fråga till regeringen.</p>
<p>Premiepensionsmyndigheten skall upprätta årsredovisning enligt lagen (1995:1560) om årsredovisning i försäkringsföretag. Samtidigt är myndigheten skyldig att följa det statliga regelsystemet för bl.a. redovisning och finansiering. Med utgångspunkt i en tidigare rapport från RRV angående redovisningfrågor (RRV 1998:15) lämnar utredningen i kapitel 6 förslag om formerna för</p>
<p>den statliga redovisningen. Bl.a. föreslås att Premiepensionsmyndigheten i likhet med andra myndigheter skall lämna en årsredovisning till regeringen.</p>
<p>I kapitel 8 redovisas avslutningsvis inriktningen av det fortsatta arbetet med uppbyggnaden av Premiepensionsmyndighetens verksamhet och organisation.</p>
