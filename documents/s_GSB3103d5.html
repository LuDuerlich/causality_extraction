<h1>Sammanfattning</h1>
<h2></h2>
<p>Enkät till huvudmännen</p>
<p>I början av 2003 genomförde utredningens sekretariat en enkätundersökning om råd och stöd. Undersökningen omfattade två grupper av huvudmän – 21 landsting inklusive regioner och 14 kommuner med ansvar för råd och stöd. Enkäten innehåller totalt 27 frågeställningar om huvudmännens syn på insatsen råd och stöd.</p>
<p>Undersökningen vill ge en bild av det aktuella läget när det gäller beslut om råd och stöd – omfattning och innehåll, hur styrning och organiserandet av insatsen sker, vilka modeller för utförande som finns och om de påverkar innehållet, hur tillämpning av insatsen används i relation till andra verksamheter finns det avgränsningsproblem. Hur använder huvudmännen det riktade statsbidraget?</p>
<p>Denna redovisning sammanfattar ett urval av de mest centrala frågeställningarna i enkätundersökningen.</p>
<p>Landstingen är normalt huvudmän för insatsen 9 § 1 LSS. I den aktuella undersökningen har de ansvaret för 94 % av alla insatser</p>
<p>enligt råd och stöd. Totalt har 21 landsting medverkat i undersökningen och lämnat sina synpunkter på insatsen 9 §1 LSS – råd och stöd.</p>
<p>Endast ett fåtal kommuner (14) har ansvar för insatsen 9 § 1 LSS. Ansvaret är dessutom begränsat. I Halland har kommunerna ansvaret endast för personkretsarna 1 och 2 och i Jämtland/ Härjedalen har kommunerna enbart ansvar för vuxna. Totalt har dessa kommuner ansvar för ca 6 % av alla insatser enligt råd och stöd. Av de 14 kommuner som har någon form av ansvar för insatsen har 12 medverkat i enkätundersökningen.</p>
<p>Beslut om råd och stöd</p>
<p>Antalet nya gynnande beslut om insatsen råd och stöd som fattats av huvudmännen har legat tämligen stabilt under de senaste åren.</p>
<p>Fördelningen av beslut inom personkretsar: Personkrets 1</p>
<p>63 % år 2000, 57 % år 2001 och 55 % första halvåret 2002. Personkrets 2</p>
<p>4 % år 2000, 6 % år 2001 och 5 % första halvåret 2002. Personkrets 3</p>
<p>33 % av insatserna år 2000, 37 % år 2001 och 40 % första halvåret 2002.</p>
<p>Gruppen psykiskt funktionshindrade är liten; 8 % år 2000, 6 % år 2001 och 6 % första halvåret 2002.</p>
<p>Variationerna i landet är stora. Förhållandevis få insatser under de här åren har Stockholms läns landsting (48, 25, 15),  Västra Götalandsregionen (25, 27, 10),  Landstinget Sörmland (0, 1, 0)  och Örebro läns landsting (0, 2, 1).  Detta kan jämföras med mot-</p>
<p>svarande tal för Region Skåne (156, 126, 69),  Landstinget i Östergötland (120, 113, 57)  och Landstinget i Jönköpings län (103, 121,</p>
<p>76).  Tre norrlandslandsting redovisar stora skillnader i antal insat-</p>
<p>ser. Västernorrland har förhållandevis lite insatser (17, 6, 4)  medan Västerbottens län (179, 176, 117)  och Norrbottens län (134, 135,</p>
<p>71)  har i särklass mest beviljade insatser i landet i förhållande till folkmängd.</p>
<p>Flera landsting redovisar en minskning av antalet insatser under perioden; Kronoberg (20, 8, 7) , Kalmar län (33, 26, 14),  Värmland</p>
<p>(21, 18, 5) och Västmanland  (38, 25, 15).</p>
<p>Skillnaderna i antalet beviljade insatser mellan olika huvudmän är påtagliga. Huvudmännens kommentarer kan ge viss vägledning om bakgrundsfaktorer som kan påverka insatsens omfattning:</p>
<p>Fler får idag sina behov av insatser tillgodosedda enligt hälso- och sjukvårdslagen. Stockholms läns landsting</p>
<p>Antalet ansökningar ökar successivt från år till år. Delvis beror det på en ökad kunskap om insatsen på grund av aktiv informationsverksamhet. Landstinget i Jönköpings län</p>
<p>Personkrets 1 får oftast den sökta insatsen genom ramen för habilitering. Landstinget i Kalmar län</p>
<p>Fler får sina behov av stöd tillgodosedda genom vår lotsning till rätt instans och har då inte behov av utredning och beslut om råd och stöd. Planerade informationsinsatser och uppsökande verksamhet har inte kunnat genomföras som det var tänkt, vilket är en förutsättning för att personer med stora varaktiga funktionshinder skall få kännedom om och tillgång till råd och stöd. Landstinget i Värmland</p>
<p>De flesta enskilda personer som önskar information om råd och stöd enligt LSS frågar efter expertresurser i form av behandlingsinsatser, alltså enligt HSL eller önskar tätare behandlingsinsatser än vad de för tillfället erbjuds. Västra Götalandsregionen</p>
<p>Antalet nya beslut har minskat. Kan bero på att många vet att man inte kan få behandlingsinsatser som råd och stöd. Även fortsatt otydlighet vad råd och stöd är. Flera går in HSL-vägen. Landstinget Västmanland</p>
<p>De kommunala besluten om insatser enligt 9 § 1 LSS är få i förhållande till de som fattas av landsting och regioner. De tolv kommuner som redovisat sina insatser har under perioden haft en utveckling som antyder en viss ökning; 2000 (47) , 2001 (57)  och första</p>
<p>halvåret 2002 (41).</p>
<p>Kommentarerna från kommunerna är också få. Krokoms kommun  skriver att habiliteringsteamens aktiviteter samt hur verkstäl-</p>
<p>ligheten av LSS-insatser går till påverkar antalet ansökningar om råd och stöd. Åre kommun , som inte har beviljat några ansökningar</p>
<p>alls under första halvåret 2002, skriver som kommentar att kunskapen om insatsens innehåll är otillräcklig.</p>
<p>Under perioden har totalt 487 nya ansökningar om råd och stöd fått avslag.</p>
<p>2000; 206 avslag, 2001; 178 avslag, 2002 första halvåret; 103 avslag</p>
<p>Några av huvudmännen kommenterar besluten på följande sätt:</p>
<p>Avslagsbesluten minskar. Tydligare vilka som omfattas av personkretsen och att behandlingsinsatser inte ingår. Då söker man inte heller i samma omfattning. Flera återtar sin ansökan efter information.</p>
<p>Landstinget Västmanland</p>
<p>Vi har normalt inte så många avslag eftersom vi ofta lotsar till rätt instans och personerna får då sitt behov tillgodosett utan att behöva ett beslut. Att vi har så många 2001 beror på att avtalet mellan landstinget och Specialpedagogiska institutet avseende språkträning upphörde och föräldrarna använde då råd och stöd som ett påtryckningsmedel. Landstinget i Värmland</p>
<p>När det gäller motiveringar för avslagen är den vanligaste att den begärda insatsen inte bedöms ingå i råd och stöd (32 %). Av de få kommunala avslagen är denna motivering i särklass den vanligaste (82 %).</p>
<p>Andra vanliga motiveringar för avslag är att personen som söker inte tillhör personkretsen (26 %) och att behovet tillgodoses på annat sätt (23 %)</p>
<p>I ett antal kommentarer utvecklar huvudmännen sina motiv för avslag:</p>
<p>Insatsen ingår inte i råd och stöd. Gäller sjukgymnastik och logopedinsatser. Behovet tillgodoses genom att kommunens sjukgymnaster ger handledning till personliga assistenter samt vuxenhabiliteringens logoped ger behandling enligt HSL. Landstinget Sörmland</p>
<p>Avslag på begäran om råd och stöd genom föräldrastödsenheten, eftersom behandlingsinsatser inte ingår i råd och stöd och då behovet är tillgodosett genom teamet på barnpsyk. Landstinget i Värmland</p>
<p>Vuxenhabiliteringen verkställer råd och stöd. Det som de får är det som vuxenhabiliteringen kan erbjuda. Gotland</p>
<p>Samtalstid som bedöms som behandling enligt HSL. Handledning till personliga assistenter. Verksamhetsansvar. Landstinget i Blekinge</p>
<p>Ansökan om sjukgymnastbehandling. Specialpedagogiskt stöd i undervisning. Bassängträning. Västerbottens läns landsting</p>
<p>Psykolog: Behovet bedöms vara av behandlingskaraktär. Gestaltterapi: Behovet bedöms vara av behandlingskaraktär. Träning/ motion: Bedöms ej kunna tillgodogöra sig begärda insatser. Landstinget i Jönköpings län</p>
<p>Behovet ej definierat som ett problem utan som önskad yrkeskategori. Logopedtjänst vakant. Råd ges av annan. Västerbottens läns landsting</p>
<p>Norrbottens läns landsting har en annorlunda tolkning av rätten till råd och stöd. Luleå/ Bodenteamet skriver:</p>
<p>Avslag får endast de personer som ej tillhör personkretsen. Vi tolkar LSS – insatsen rådgivning och annat personligt stöd som en insats i sig. Vi anser att personer som fyllt i ansökningsblanketten har behov av råd och stöd. Vi ifrågasätter inte sökandens behov av råd och stöd.</p>
<p>Insatser som bedöms ingå i råd och stöd</p>
<p>Då det gäller att beskriva vad som ingår i råd och stöd gör de flesta huvudmän en uppräkning av exempel på insatser.</p>
<p>Information om funktionshindret. Kartläggning och utredning av enskild brukares behov. Rådgivning och annat personligt stöd riktat till brukare och anhöriga som innefattar information, kunskapsöverföring och vägledning om funktionshindret och dess konsekvenser i vardagen, förhållningssätt och strategier för att underlätta inlärning och främja en positiv utveckling, olika behandlingsmetoder, samhällsstöd och intresseorganisationer. Att i förekommande fall vara behjälplig vid samordning av insatser. Konsultation och kunskapsförmedling kring enskild brukare till bland annat personal i brukarens nätverk. Tillskapande av träningsprogram (ej behandling). Föräldrautbildning.</p>
<p>Stockholms läns landsting</p>
<p>Stödsamtal, vägledning, hjälp vid upprättande av individuell plan. Stöd till anhöriga och andra närstående. Information och rådgivning om samhällets resurser. Kartläggning av individuella behov. Samordning av insatser och kontakter med olika myndigheter. Hjälp att strukturera vardagen. Råd angående träning av funktionsförmågan såsom åtgärdsprogram och träningsprogram. Stöd och instruktion till personal. Region Skåne</p>
<p>Den klart dominerande insatsen är stöd av kurator. Även om den insatsen för vissa kan ges som habilitering, har kuratorsstöd välvilligt beviljats som råd och stöd enligt LSS. Ärenden om kuratorsstöd har ännu inte varit föremål för prövning i kammarrätt eller regeringsrätten. I övrigt har flera ansökningar beviljats vad gäller handledning och vägledning till föräldrar med handikappade – då främst stöd av psykolog eller specialpedagog. Västra Götalandsregionen</p>
<p>Samtal – kurator – individ- och anhörigstöd. Stöd i kontakt med myndighet. Rehab, planering – individuell plan. Instruktion till patienter, anhöriga och personliga assistenter. Självträningsprogram. Råd och stöd för att få till en bra fritid (fritidskonsulent). Ibland stöd för kommunikation, exempelvis från Karlstad universitet. Rådgivning och stöd från alla inom hab förekommande yrkeskategorier. Landstinget Dalarna</p>
<p>En något annorlunda beskrivning gör Landstinget i Jönköpings län:</p>
<p>Generellt bedöms landstingets ordinarie insatser kunna ingå under förutsättning att insatsen ej är av behandlingskaraktär och att behovet ej är tillgodosett, till exempel psykolog, kurator, sjukgymnast, taktil massage, handledning till personalgrupper, logoped etcetera Därtill har taktil massage beviljats i några fall. Exempel på insatser: Råd, information och vägledning. Stödjande och orienterande samtal. Handledning till personal utifrån enskilds behov.</p>
<p>Även flera av de kommuner som ingått i enkätundersökningen beskriver innehållet utifrån exempel:</p>
<p>Stödsamtal utifrån individens behov även till närstående och personal, krisbearbetning, pedagogisk rådgivning, viss logoped- och kostrådgivningsinsats. Falkenberg</p>
<p>Råd och stöd av ”expert” inom orådena: dietist, arbetsterapeut, sjukgymnast, kurator, psykolog eller av annan person med kunskap om specifikt funktionshinder. Vanligen muntligt stöd/ samtal. Berg</p>
<p>Några av de landstingskommunala huvudmännen hänvisar till insatser enligt HSL som ersättning för råd och stöd:</p>
<p>Stödkontakt med kurator, psykolog, pedagog. Rådgivning hos specialist, till exempel logoped. Barn- och ungdomshabiliteringen erbjuder insatserna utan beslut om råd och stöd. Gotland</p>
<p>Vi ger i första hand insatser enligt HSL till alla med svåra funktionshinder. Prövning sker första om man inte är nöjd. Vårt mål är att lösa problemet för personen själv och familjen. I flera sammanhang har LSS-insats avslagits, men ändå givits enligt HSL. Vid prövning ges LSS endast för råd och stöd – ej behandling. Landstinget Sörmland</p>
<p>Örebro läns landsting kommenterar:</p>
<p>I och med att lagstiftning, specialmotivering och förarbeten inte preciserar insatsen kan frågan i princip inte besvaras. Innehållet i insatsen har därför också utvecklats olika inom olika landsting, mycket mot bakgrund av vad som i de olika landstingen erbjuds inom ramen för hälso- och sjukvård, habilitering och rehabilitering.</p>
<p>Styrning och organisation</p>
<p>När det gäller styrningen av hur råd och stöd skall tillämpas finns det hos de flesta landstingskommunala huvudmännen (15) politiska ställningstagande. Sex landsting har uppgett att sådana ställningstagande saknas. Endast två kommuner har uppgivit att man har politiska ställningstagande.</p>
<p>I huvuddelen av landstingen (13) är landstingsstyrelsen/regionstyrelsen ansvarig LSS-nämnd. Hos kommunerna är socialnämnden den vanligaste ansvariga nämnden (8).</p>
<p>Tjugo landsting har beskrivit sin organisation för att utföra insatsen råd och stöd. Av dessa är det endast två, Östergötland och Gävleborg, som har en renodlad organisation för råd och stöd. Västerbottens läns landsting har en fristående organisation för vuxna där fyra lokala arbetslag verkställer alla råd och stödbeslut.</p>
<p>I tio landsting sker utförandet inom habiliteringsverksamheter. Sådan modeller beskrivs till exempel av Stockholms läns landsting och Region Skåne:</p>
<p>Tvärprofessionella team organiserade i habiliteringscenter för barn/ ungdomar och vuxna inom Handikapp och Habilitering. Habiliteringscenter arbetar både enligt LSS och HSL. Stockholms läns landsting</p>
<p>Utförandet sker inom ramen för befintlig habiliteringsorganisation, både vad avser barnungdomar samt vuxna. Den ansvariga nämnden, Habiliterings- och hjälpmedelsnämnden leder region Skånes hela verksamhet enligt LSS. Nämnden äger enligt sitt reglemente rätt att uppdra åt anan inom regionen att utföra råd- och stödinsatser. Region Skåne</p>
<p>I andra landsting kan i princip inom hela organisationen användas för att utföra råd och stödinsatser:</p>
<p>Beslut om råd och annat personligt stöd skall kunna verkställas där kompetensen finns inom landstinget – alltså ingen definierad ”egen utförarorganisation” Landstinget i Uppsala län</p>
<p>Råd och stöd utföres av den verksamhet som bäst kan tillgodose behovet för den enskilde. Det innebär att insatsen kan utföras av alla enheter och kliniker inom regionen där ett specialistkunnande för LSS målgrupper finns. Finns inte insatsen inom regionen köps den externt av LSS-enheten. Västra Götalandsregionen</p>
<p>Verkställigheten sker där den aktuella yrkeskategorin finns, dvs inom alla verksamheter inom sjukvårdsområdet. Landstinget Västernorrland</p>
<p>De större kommunerna med råd och stödansvar t.ex. Halmstad, Falkenberg och Östersund har oftast samverkande team som ger både råd och stöd och habilitering. Teamen är tvärfackligt sammansatta, men tjänsteköp är vanliga. De mindre kommunerna har färre handläggare och köper i större utsträckning tjänster utifrån för att verkställa råd och stödinsatser.</p>
<p>Huvudmännen fick ta ställning till om de anser att utformningen av organisationen för råd och stöd har eller har haft någon inverkan på det faktiska innehållet i råd och stöd.</p>
<p>Av de 20 svaren från landstingen har en klar majoritet (16) ansett att organisationsformen påverkar det faktiska innehållet. Upplevelsen om förrespektive nackdelar är blandad – även om en majoritet anser att deras aktuella organisation är positiv:</p>
<p>Eftersom vi gör utredning, diagnos och behandling i samma organisation innebär det mindre administrativa problem och att vi gentemot enskilda inte behöver hänvisa vidare i onödan. Arbetar i stället mer med att bygga nätverk. Landstinget Sörmland</p>
<p>Kombinationen vuxenhabilitering – LSS har medfört en flexibilitet när det gäller lagrum och fokus har mer kunnat läggas på individens behov. Landstinget Kronoberg</p>
<p>Vuxenhabiliteringen i Kalmar län har en kvalificerad kompetens. Detta gör att vi erbjuder en bra habilitering så behovet av råd och stöd blir inte så stort. Landstinget i Kalmar län</p>
<p>Någon kommentarer pekar på direkta svagheter i organisationen medan en större grupp av kommentarer beskriver både för- och nackdelar:</p>
<p>Vilka ansvarar för råd och stöd till barn som inte tillhör habiliteringen? Känns lite konstigt att det är vi som handläggare som beslutar och sjukvården som utför, men det är kanske bra för brukarna. Vi har ingen organisation för råd och stöd. När resurserna minskar inom barnhab + BUP ökar behovet av råd och stöd – vi är där nu. Kuratorerna har aviserat väntelistor för inskrivning – överklagningsbara beslut behövs då. Gotland</p>
<p>Skild organisation i beslutsfasen har underlättat fokus på uppföljning av rättspraxis och utveckling av specifika insatser enligt § 9.1 LSS, vilket påverkat ambitionen att vara väl insatt och ökat sakkunskapen på området. Därutöver kan man fundera över om även en sammankoppling mellan råd och stöd och habilitering i utförarledet i alla stycken är det optimala. Inom utförarorganisationen upplevs inte denna organisationslösning haft någon negativ inverkan på det faktiska innehållet. Region Skåne</p>
<p>Positivt: Det är ingen begränsning i tillgång till olika kompetenser inom landstingets alla verksamheter. Negativt: Svårt att särbehandla en grupp med rättigheter inom hälso- och sjukvården som främst utgår från vård på lika villkor. Landstinget i Värmland</p>
<p>Blir ofta detsamma som habilitering. Det kan för brukaren vara lättare att efterfråga råd- och stödinsatser om det finns en speciell organisation som endast har råd och stödinsatser. Nackdel med en separat råd- och stödorganisation kan vara att det blir gränsdragningsproblem med hab/ rehabverksamhet. Landstinget Västernorrland</p>
<p>Hos de ansvariga kommunerna är också upplevelsen blandad, men de större kommunerna tycks vara mer positiva och se mest fördelar:</p>
<p>Att ansvaret för råd och stöd ligger hos kommunen underlättar samarbetet med övriga LSS – insatser i kommunen, vilket är positivt för brukarna. Ser tydliga skillnader för grupp 3, där ansvaret ligger på landstinget. Falkenberg</p>
<p>Halmstad</p>
<p>Hur vi är organiserade har betydelse för hur insatsen ser ut. Med råd och stöd inom kommunen fungerar insatsen bra. Östersund</p>
<p>Mycket tveksamt vad insatsen i praktiken skall användas till. Berg Organisation saknas – insatser saknas. Härjedalen</p>
<p>Resurspersoner</p>
<p>I undersökningen ställdes en fråga om hur mycket personalresurser och vilka yrken som användes för råd och stödinsatser. De flesta landstingskommunala huvudmännen har inte besvarat frågan. Som orsak uppger de att man inte kan särskilja råd och stödresurserna från övriga hälso- och sjukvårdsinsatser – huvudsakligen habilitering. I Stockholm är uppdraget att erbjuda såväl råd och stöd som habilitering enligt HSL § 3. Beställningen utgår från den enskildes behov och man jämställer lagrummen, varför någon uppdelning ej kan göras. Värmland har ingen särskild råd- och stödenhet utan verkställigheten är integrerad i landstingets alla verksamheter. Västmanland har ca. 600 beslut om råd och stöd och i princip alla får sitt stöd inom Handikappcentrum som totalt har ca 1800 brukare. Det är alltför svårt att uppskatta en fördelning av resurserna. Örebro kan inte besvara frågan ur ett renodlat råd och stödperspektiv. Insatserna har under åren byggts upp och ges inom ordinarie HSL-verksamhet, där barn- och ungdomshabiliteringen totalt omfattar 69 heltidstjänster och 12 deltid och vuxenhabiliteringen omfattar 91 heltidstjänster och 15 deltid.</p>
<p>Även de flesta huvudmän som gjort en uppskattning av sina råd och stödresurser tillägger att resurserna till vissa delar samutnyttjas med habilitering. Bedömningarna blir därför ofta oprecisa.</p>
<p>De sex kommuner som besvarat frågeställningen pekar ofta på ett samutnyttjande kring tjänster med socialtjänsten, äldreomsorgen eller andra kommunala verksamheter till exempel utbildningssektorn.</p>
<p>Även om underlaget från enkätundersökningen inte är heltäckande ger det en bild av att de vanligaste resurspersonerna för råd och stöd är kuratorer, psykologer, arbetsterapeuter och sjukgymnaster.</p>
<p>På en direktfråga om huvudmännen anser att funktionshindrades personers behov av särskild specialistkompetens tillgodoses inom deras verksamhet med råd och stöd har 17 av de landstingskommunala huvudmännen svarat ja. Ingen har besvarat frågan med nej, men fyra har avstått från att svara. Bland kommunerna i Halland och Jämtland har fyra ansett att man tillgodoser behovet, medan sju har svarat att man inte gör det.</p>
<p>Några av Ja-svaren – även från landstingen innehåller vissa reservationer:</p>
<p>För barn och ungdomar, alla personkretsar och vuxna inom personkrets 1. Där finns kompetens inom habiliteringsorganisationen…</p>
<p>Gotland</p>
<p>Besluten verkställs. Fördelade statsbidrag täcker förhoppningsvis den ”gråzon” som finns mellan HSL och LSS. Landstinget i Uppsala län</p>
<p>Kunskap + kompetens finns, men räcker inte till efter behov.</p>
<p>Landstinget i Östergötland</p>
<p>I stort finns specialistkompetens i organisationen. Dock saknas resurser inom vuxenpedagogik för autismgruppen samt andra neuropsykiatriska tillstånd som exempelvis DAMP – ADHD – Tourettes syndrom. I viss mån saknas även resurser med Asberger. Logopedhandledning har också av resursbrist måst skaffas utanför regionens egna resurser. Region Skåne</p>
<p>Norrbotten är ett stort men befolkningsglest län. Vissa professioner saknas på en del team. Vi arbetar på att nå en struktur där vi kan ha ett länsperspektiv på våra gemensamma resurser i länet. Behovet av specialistkompetens är tillgodosett om man med det menar specialist på de funktionshindrades levnadsvillkor. När det finns behov av diagnosrelaterade specialister lotsar vi personerna vidare… Norrbottens läns landsting</p>
<p>De flesta kommunerna anser inte att behovet av specialistkompetens tillgodoses inom verksamheterna. Ragunda kommun menar att det är svårt att veta. Många kanske inte efterfrågar vissa insatser, då de inte tror att det är möjligt att få dessa. Falkenberg anser sig ha för få personella resurser och ser en risk i att råd och stöd begrän-</p>
<p>sas till insatser från de professioner som finns i teamet – kurator, psykolog och förskolekonsulent. Krokom saknar egen psykolog och logoped och Strömsund anser att många behöver logoped som ej går att få enligt HSL trots att det enligt Regeringsrättsdomarna från 1997 ej är råd och stöd utan habilitering.</p>
<p>Statsbidraget för råd och stöd</p>
<p>Endast tolv av de 21 tillfrågade landstingen har lämnat uppgift om hur 2002 års statsbidrag för råd och stöd har fördelats. Av de totalt drygt 88 miljoner som redovisats har</p>
<p>6 % använts för särskild råd och stödverksamhet</p>
<p>47 % har gått till barn- och ungdomshabilitering</p>
<p>21 % har använts för vuxenhabilitering</p>
<p>10 % har gått till övrig hälso- och sjukvård ca. 5 % till övrigt</p>
<p>Västra Götalandsregionen kommenterar sina uppgifter med att statsbidraget har lagts ut av beställarorganisationen som ett permanent ramtillskott till habiliteringsverksamheterna och övrig hälso- och sjukvård. Någon redovisning av vad som använts till barn respektive vuxna finns ej. Tack vare detta statsbidrag har en bra habilitering och rehabilitering kunnat byggas upp som även täcker upp råd- och stödinsatser enligt LSS.</p>
<p>De landstingshuvudmän som inte kunnat besvara frågan om fördelning har likartade förklaringar:</p>
<p>Vi kan inte särskilja vad som ges explicit för Råd och Stöd eftersom vi arbetar enligt HSL och inte avskiljer detta. Samtidigt torde dock huvuddelen av de som finns inom hela Handikapp och Habilitering tillhöra LSS personkrets. Landstinget Sörmland</p>
<p>Endast tre kommuner – alla i Jämtland har uppgivit att de fått del av det riktade statsbidraget. Sju har uppgett att de inte fått något bidrag. De tre kommunerna som totalt fått drygt 700.0 tkr har i huvudsak använt bidraget för sin råd och stödverksamhet.</p>
<p>Gränsdragningsproblem</p>
<p>På frågan om huvudmännen upplever eller har upplevt avgränsningsproblem i samband med ansökan om råd och stöd gentemot insatser från andra ansvarområden gör landstingen följande bedömning:</p>
<p>Gentemot hälso- och sjukvård:</p>
<p>De kommuner som besvarat frågan gör i stort sett en likartad bedömning:</p>
<p>Gentemot hälso- och sjukvård:</p>
<p>Den gränsdragning som upplevs mest problematisk är den gentemot hälso- och sjukvården – i synnerhet den mot habilitering och rehabilitering. Tio av de 13 landsting som kommenterat frågan pekar på problem med avgränsningen gentemot HSL:</p>
<p>Gränsdragningsproblem om vad som är råd och stöd kontra habiliteringsinsatser. Avgränsningen mot kommunal och landstingskommunal habilitering/rehabilitering. Resursbrist i kommuner och inom sjukvården leder ibland till ansökningar om råd och stöd. Vad ryms inom insatser av behandlande karaktär? Är all behandling av behandlande karaktär? Region Skåne</p>
<p>Insatsernas innehåll och kvalitet är oftast likartade inom HSL. Därför är det svårt att urskilja vad som kan vara komplementet ”råd och stöd” enligt LSS. Landstinget Västmanland</p>
<p>Många insatser som tidigare getts som råd och stöd är också behandlingsinsatser enligt HSL, till exempel kuratorsstöd, stöd till bra fritid/boende/arbete/hälsa. Vår ordinarie verksamhet jämställs med</p>
<p>råd- och stödinsatser; okunskap, ointresse och dåligt ansvarstagande hos övrig personal inom hälso- och sjukvården. Stundom mellan habilitering – rehabilitering - psykiatri. Landstinget Dalarna</p>
<p>Två av de fyra landsting som inte upplever några problem med denna gränsdragning har kommenterat detta. Örebro läns landsting uppger att man har så få ansökningar att avgränsningsproblemen inte är aktuella. Norrbottens läns landsting menar att det faktum att de renodlat råd och stöd, har klargjort deras ansvarsområde gentemot andra samhällsaktörer. De utgår från personens behov som styr insatserna och därmed också vilka samarbetspartners som kontaktas.</p>
<p>De två största huvudmännen, Stockholms läns landsting och Västra Götalandsregionen, gör följande kommentarer:</p>
<p>Teoretiskt sett finns idag inga avgränsningsproblem efter regeringsrättsdomarna som tydliggjorde att habilitering/ behandling inte ingår i råd och stöd enligt LSS. Vi har ingen skillnad i tillämpningen mellan barn- och vuxenverksamheten. Vuxenverksamheten har dock ett mer begränsat uppdrag i huvudsak riktat mot LSS´ personkrets medan barnsidan dessutom har barn och ungdomar med synskada, rörelsehinder samt stöd till föräldrar till barn med svårbehandlad epilepsi samt barn med grava språkstörningar. I praktiken finns dock avgränsningsproblem eftersom lagstiftningen är olika ”stark” för den enskilde.</p>
<p>Stockholms läns landsting</p>
<p>I stort sett alla råd- och stödinsatser enligt LSS kan även ges enligt HSL. Ges insatsen enligt HSL blir insatsgivningen mera heltäckande eftersom behandlingsinsatser ingår där. Den fördel som det skulle vara för den enskilde att istället ansöka om insats (ej behandling) enligt LSS är då att den begränsade delen kan överklagas om man inte är nöjd med beslutet. I praktiken visar det sig dock att det är nästan uteslutande behandlingsinsatser man efterfrågar och därför blir intresset för LSS råd och stöd inte särskilt stort. Västra Götalandsregionen</p>
<p>Även bland de kommunala huvudmännen upplevs gränsen mot hälso- och sjukvård som mest problematisk. Halmstad pekar på förhållandet till HSL, som leder till diskussioner om ansvarfrågan om det är habilitering eller råd och stöd - både för barn och vuxna. Krokom skriver att det i habilitering och rehabilitering enligt HSL också ingår ”stöd” och ”råd” och att det är svårt att särskilja i den enskilda patientkontakten. Det finns gränsdragningsproblem mellan kommun/landsting och LSS/HSL – en väl fungerande habilitering och rehabilitering minimerar råd och stödbehovet (fungerar som kommunicerande kärl). Liknande synpunkter kommer från Strömsund där man anser att råd och stöd ligger för</p>
<p>nära HSL-insatser. Råd och stöd skall vara ett komplement till habilitering och rehabilitering och SoL, men tenderar att bli en utökning av befintlig habilitering enligt HSL.</p>
<p>Den öppna frågeställningen om vad huvudmännen anser som mest problematiskt med tillämpningen av råd och stöd anknyter i stort till den problematik som finns kring avgränsningen av insatsen. Totalt har 20 landsting/regioner och 10 kommuner haft synpunkter. Av dessa har 25 huvudmän (17/8) lyft fram problembeskrivningar som handlar om otydlighet, oklart innehåll, tolkningsproblem, avgränsningsproblem, oklar ansvarsfördelning och liknade. Ett urval av kommentarerna speglar detta:</p>
<p>Man kan undra om LSS råd och stöd skulle behövas om landstingen följde HSL och prioriteringsordningen och i förekommande fall omfördelade befintliga resurser? Det medför vissa komplikationer att hantera två lagar – en rättighetslag och en skyldighetslag som inom sig har likartade insatser. För brukare och anhöriga spelar det egentligen ingen roll vilken lagstiftning man får insatsen genom – det viktiga för dem är att de får det stöd de önskar och har behov av. Vid ekonomiskt kärva tider är rättighetslagen ett viktigt styrinstrument från statsmakternas sida. Stockholms läns landsting</p>
<p>A.Den otydliga gränsdragningen mellan LSS och HSL. Hur definiera behandling. Bristen på kommunala habiliteringsresurser. Avsaknad av tydliga och uppdaterade ”allmänna råd”.</p>
<p>B. Lagen är skriven så att insatserna skall utgår från den enskildes behov, vilket kan rimma illa med att personkretstillhörigheten utgår från diagnos. Region Skåne</p>
<p>Otydligheten. För likt andra insatser, vilket innebär att det blir svårt för den enskilde att se att man fått det som beslutet säger. Svårt för oss som handlägger att veta och att kunna informera om vad råd och stöd kan vara, innan man träffat den enskilde. Det är en mycket viktig insats för gruppen och självklart att de skall få stöd, men tyvärr får inte alla det utan det är slumpmässigt. Beror på om man har tur att träffa på personer med kännedom och kunskap om LSS råd och stöd och som i sin tur lotsar rätt. Viktigt att gruppen garanteras stöd. Landstinget i Värmland</p>
<p>Onödig byråkrati. Skulle inte behöva vara gränsdragningsproblem med HSL. Råd och stöd bör finnas kvar. Det skall vara en möjlighet när en person tycker att hans/hennes behov inte tillgodoses inom samhällets ordinarie verksamhet HSL, SoL, Fk, Af och så vidare Den som tillhör personkretsen skall då kunna begära just råd och stöd (byt namn på insatsen) hos en fristående råd- och stödenhet som bedömer behovet och ser till att vi andra utförare gör det vi skall. Råd och stöd skall vara den enskildes stöd i samhällets labyrint… Landstinget Dalarna</p>
<p>Råd och stöd skall utgöra ett komplement till HSL (basen). Basen ser olika ut mellan landstingen i landet och därför blir komplementet också olika mellan landstingen. Landstinget Gävleborg</p>
<p>Behovet av råd och stöd är stort. Resurserna begränsade. Begreppet råd och stöd är något diffust. Andra vårdgivare säger att de gör samma sak inom HSL. De kort behandlingsperioderna inom HSL utgör en begränsning för personer med svåra funktionshinder. I landstingets sjukvård råder i allmänhet kortsiktigt behandlingstänkande – exempelvis efter tio behandlingar avslutas behandlingsperioden. Det preventiva tänkandet finns alltför sällan. Norrbottens läns landsting</p>
<p>Oklarheter om vad råd och stöd egentligen är. Vi vet mest om vad det inte är – skall vara. Krokom</p>
<p>Hur tillämpa något som man inte vet vad det är? Svårt tillämpa expertinsatser – något som inte finns i en liten kommun. Åre</p>
<p>Intressant är att jämföra synpunkterna från Västerbottens läns landsting. Här arbetar man i en tydligt avgränsad organisation för råd och stöd när det gäller vuxna medan ansvaret för råd och stöd för barn och ungdomar sker integrerat. Detta olika arbetssätt avspeglas också i kommentarerna om vad som är problematiskt.</p>
<p>Vuxenenheten i Västerbotten anser att inget är problematiskt – en fantastiskt fin och ”visionär” lagstiftning ger brukaren möjlighet till ett liv med större inflytande. Det som dock är problematiskt är att så få län byggt ut verksamhet inom råd och stöd – att man säger att man ger råd och stöd inom vuxenhabiliteringen HSL. Samma sak gäller en del kommuner som säger att de ger LSS – insatser inom SoL.</p>
<p>Barnverksamheten i Västerbotten har däremot en del olösta frågor:</p>
<p>Om råd och stöd skall vara en verksamhet eller endast enstaka insatser eller vissa plusinsatser. Om habilitering kan ersätta råd och stöd därför att vi ger råd i samband med habilitering. Att råd och stöd ej längre är en garanti för att personen verkligen får den behandling han behöver. Att skilja på habilitering – råd och stöd – när det ges samordnat.</p>
<p>Uppsökande verksamhet</p>
<p>Den uppsökande verksamhet som bedrivs av huvudmännen består till största delen av olika former av information. En information som antingen är allmän via tillgängliga broschyrer eller mer riktad till brukargrupper eller personalgrupper.</p>
<p>Direkt uppsökande verksamhet till personer med funktionshinder tycks inte bedrivas i någon större omfattning. De exempel</p>
<p>som finns är ofta i projektform och avgränsade. I norra Värmland bedrevs ett projekt med inventering och kartläggning av behov och brister för personkrets 3 under perioden 1996–1997. I Västerbotten har man bedrivit en aktiv uppsökande verksamhet under åren 1996– 1999.</p>
<p>Den beskrivning som Stockholm läns landsting gör kan tjäna som ”typbeskrivning” för hur landstingen bedriver sin uppsökande verksamhet:</p>
<p>Handikapp och habilitering har inte någon aktiv uppsökande verksamhet i traditionell mening. Det vi har och gör är följande: Vi har stor webb – baserad informationsverksamhet såsom Handikappupplysningen, Vårdguiden, en egen tidning ”Habilitering nu”, en mängd centrala och lokala informationsbroschyrer. Vi informerar och har regelbundna samarbetskontakter med kommun och intresseorganisationer, vilket till viss del är en uppsökande verksamhet genom att kunskap sprids.</p>
<p>Av de elva kommuner som besvarat frågan har de flesta (9) uppgivit att de inte bedriver någon uppsökande verksamhet. De två övriga har beskrivit att de sprider information via broschyrer och informationsmöten.</p>
<p>Sambandet mellan råd och stöd och individuell plan</p>
<p>Individuell plan används idag sällan i samband med insatsen råd och stöd. Av de landstingskommunala huvudmännen har tjugo uppgivit att de använder planen ganska sällan eller mycket sällan. Ett skäl som anges är att det görs andra planer inom landstingets verksamheter t. ex. habiliteringsplaner. Den individuella planen enligt LSS betraktas ofta som ett kommunalt ansvar. Någon tydligare koppling mellan individuell plan och råd och stöd finns inte heller hos kommunerna, där tio av elva uppger att de använder planen ganska sällan eller mycket sällan.</p>
<p>Det finns däremot ett utbrett intresse av att utveckla sambandet mellan individuell plan enligt LSS och råd och stödinsatsen. Många menar att individuell plan kan ses som en del av ett arbete med råd och stöd. Region Skåne föreslår att göra det obligatoriskt med en individuell plan för att begärda insatser skall kunna sättas in i ett helhetsperspektiv. En kontakt kring råd och stöd brukar ofta leda till att andra insatser än de man ursprungligen har sökt kan aktualiseras. Rätten till individuell plan borde marknadsföras bättre</p>
<p>och i insatsen råd och stöd kan det ingå att upprätta en individuell plan.</p>
<p>Flera andra landsting ser ett klart samband mellan planen och råd och stöd och anser att planarbetet skulle kunna bli en del i råd och stöd. Även en majoritet av kommunerna anser att sambandet mellan individuell plan och råd och stöd kan utvecklas.</p>
<p>Råd och stöd i framtiden</p>
<p>Av de landstingskommunala huvudmännen anser fjorton att råd och stöd bör finnas kvar som insats enligt LSS. Skälen som anges handlar ofta om att säkra att behov blir tillgodosedda:</p>
<p>Landstinget ambition bör/skall vara att erbjuda en så god hälso- och sjukvård, habilitering och rehabilitering att behovet av råd- och stödinsatser enligt LSS är minsta möjliga. Grundtankarna i handikapputredningen var och bör fortfarande vara att människor med omfattande funktionshinder tillförsäkras goda levnadsvillkor. Därför skall råd och stöd ha ett reellt och faktiskt innehåll. Får man inte behoven tillgodosedda bör råd och stöd enligt LSS vara en garanti att så sker. Landstinget i Jönköpings län</p>
<p>LSS har en helt annan dignitet. Utgår från individens behov. Kan vara inkörsport till HSL – insatser. Landstinget Kronoberg</p>
<p>För de grupper som inte får tillräckligt stöd. Beträffande behandlingsinsatser bör detta ytterligare diskuteras. Påtryckningsmedel.</p>
<p>Västra Götalandsregionen</p>
<p>Personkretsen måste garanteras rätten till stöd. Landstinget i Värmland</p>
<p>Råd och stöd enligt LSS har med sina intentioner och sin status som rättighetslag för de svårast funktionshindrade fungerat och fungerar som en motor – även när man inte har insatsen enligt lagen – för att utveckla insatser av habiliteringen/rehabiliteringen i landstinget. Målen med lagstiftningen har inte uppnåtts. Ett sätt att göra detta är att behålla råd och stöd och dessutom göra en tydligare skrivning i lagens intentioner, för att det skall bli det kraftfulla verktyg som var lagstiftarens mening. Ett annat förslag är att man istället för råd och stöd enligt LSS resursförstärker och lyfter fram landstingens skyldighet att erbjuda habilitering, rehabilitering och individuell plan enligt HSL. Örebro läns landsting</p>
<p>Risk att många inte får det de behöver om råd och stöd tas bort. Det är en trygghet för den enskilde att få insatsen via LSS, eftersom det är en rättighetslag… Landstinget Västernorrland</p>
<p>Tio huvudmän anser att lagtexten bör förändras. De förslag som framkommer handlar om förtydligande av rubrik och innehåll, avgränsning eller utvidgning:</p>
<p>Rubricering behöver ändras. Råd och stöd som begrepp ges i många sammanhang av många yrkeskategorier utan att man avser en insats enligt LSS… Uppsala läns landsting</p>
<p>Bra med ett förtydligande av lagen om vad som skall ingå i råd och stöd. Landstinget i Jönköpings län</p>
<p>Inte begränsa insatsen utan hellre vidga, till exempel skriva in rätten till habilitering/rehabilitering i lagtexten. Habilitering/ rehabilitering håller på att kvalitetssäkras så att alla kan veta vad det bör innehålla.</p>
<p>Landstinget i Värmland</p>
<p>Råd och stöd bör bli en behandlande insats för att ge mer är HSL. LSS skall vara ett skyddsnät och komplement till andra lagar och då måste det ge något extra. Västernorrland</p>
<p>Ej fokus på yrkeskategorier utan på behov. Västerbotten, barnungdomshabilitering</p>
<p>Ja, för att avgränsa råd och stöd från habilitering. Begreppet är diffust, kanske borde man lansera ett nytt begrepp?… Norrbottens läns landsting</p>
<p>De tre landsting som inte anser att råd och stöd bör finnas kvar uppger som skäl:</p>
<p>Tveksamt i nuvarande form. Bör i så fall utgå ordentliga direktiv om den skall vara kvar…. Om resurserna sviktar inom verksamheter enligt HSL behövs tvingande regler. Gotland</p>
<p>Inte med nuvarande ”luddiga” skrivning. Landstinget Blekinge</p>
<p>I en rättighetslagstiftning måste klart preciseras vad brukaren har rätt till. Avsikten med råd och stöd är att individuella behov skall tillgodoses. Sådana är svåra att precisera i en rättighetslagstiftning. Det är viktigt att personer med nedsatt autonomi uppmärksammas i sjukvården och att prioriteringslagstiftningen tillämpas. En lagstiftning som ger en viss personkrets rätt till behandling kan dock rubba solidaritets- och behovsprinciperna. Förarbetena till LSS och tilläggen i HSL som ger landstingen en lagstadgad skyldighet att bedriva habiliterings- och rehabiliteringsverksamhet finns i samma proposition. Regeringsrätten motiverar sina avslag av råd och stöd med att landstingen har ett ansvar för habiliterings- och rehabiliteringsinsatser. Av propositionen framgår dock inte att intentionerna i LSS också skall gälla för habilitering och rehabilitering. Detta behöver ses över med tanke på att råd och stöd i så hög grad ges enligt HSL… Landstinget Halland</p>
<p>Nio av de ansvariga kommunerna anser att insatsen råd och stöd bör finnas kvar och två anser att den kan försvinna. Halmstad kommun anser att det är en viktig och utvecklande insats – på sikt</p>
<p>även resurssparande – som bör finnas kvar så länge resurser för motsvarande insatser inte finns inom hälso- och sjukvården eller annan myndighet. Kungsbacka kommun tycker det är viktigt för att säkerställa, grantera tillgången på expertstöd inom området. Kungsbacka anser inte att man behöver ändra i lagtexten och motiverar detta med att eventuella brister i råd och stöd inte beror på lagtexten utan på tillämpningen.</p>
<p>Antalet nya beslut om råd och stöd har enligt huvudmännen varit tämligen oförändrat under de första åren av 2000-talet. Däremot är variationerna över landet och mellan olika huvudmän stora. Många av de ansvariga landstingen har en tydlig målsättning att erbjuda insatser enligt HSL i stället för råd och stöd.</p>
<p>Det vanligaste skälet till att avslå en ansökan om råd och stöd är att den begärda insatsen inte bedöms ingå i råd och stöd. Avslagsbesluten minskar i omfattning vilket kan bero på att det blivit tydligt för brukarna att habilitering och rehabilitering inte ingår och att de då avstår från att söka eller återkallar sin ansökan. I sina motiv för avslag hänvisar huvudmännen ofta till att de begärda stödinsatserna är att betrakta som habilitering och rehabilitering eller behandling och bör tillgodoses inom HSL.</p>
<p>En stor majoritet av landstingen arbetar med att verkställa råd och stöd-insatser i integrerade organisationer. Hos de flesta sker detta inom befintliga habiliterings- eller rehabiliteringsverksamheter. Några landsting använder i princip hela hälso- och sjukvårdsorganisationen för att utföra råd- och stödinsatser. Endast några få landsting har helt fristående råd- och stödenheter. Bland de få kommunala huvudmännen är det vanligt att de större kommunerna har en samlad teamverksamhet, medan de mindre kommunerna har få egna resurser och en mer splittrad hantering av råd och stöd.</p>
<p>Uppföljningen av det riktade statsbidraget till råd och stöd försvåras av de integrerade organisationsmodellerna. Hos många huvudmän kan bidragen inte särskiljas i budgeten. Huvuddelen av statsbidraget har gått till barn- och ungdomshabilitering (47 %) och vuxenhabilitering (21 %). Detta tyder på att ekonomiska resurser som avsatts direkt till LSS personkrets delvis används för andra målgrupper inom hälso- och sjukvården.</p>
<p>En klar majoritet av huvudmännen anser att utformningen av organisationen för råd och stöd påverkar det faktiska innehållet i insatsen. Många understryker det tydliga sambandet mellan habilitering och rehabilitering och råd och stöd. Några påpekar att i stort sett alla råd och stödinsatser även kan ges enligt HSL och att många insatser som tidigare getts som råd och stöd också är behandlingsinsatser. Ges insatserna enligt HSL blir stödinsatsen mer heltäckande eftersom behandlingsinsatser ingår.</p>
<p>Svårigheterna att avgränsa råd och stöd är störst gentemot hälso- och sjukvården – då främst mot habilitering och rehabilitering. Resursbrist i kommuner och inom sjukvården leder ibland till ansökningar om råd och stöd.</p>
<p>Fjorton av de landstingskommunala huvudmännen vill ha kvar råd och stöd som en insats enligt LSS. Endast tre landsting anser inte att den bör finnas kvar – åtminstone inte med nuvarande otydliga utformning. Nio av elva kommuner vill också ha kvar insatsen.</p>
<p>Många av de skäl som anförs för att ha kvar insatsen pekar på behovet att tillförsäkra LSS personkrets rätten till stöd. Ambitionen att i första hand erbjuda en fullgod habilitering och rehabilitering är inte ifrågasatt, men LSS bör var en garanti för att man faktiskt får sina behov tillgodosedda.</p>
<p>För att uppnå detta föreslår en del av huvudmännen att det görs tydligare skrivningar i lagens intentioner inte begränsa insatsen utan vidga den genom att till exempel skriva in rätten till habilitering och rehabilitering. Råd och stöd bör bli en behandlande insats för att ge mer än HSL. LSS skall vara ett skyddsnät och komplement till andra lagar och då måste den ge något extra.</p>
<p>Landstinget i Jönköping uttrycker detta i följande kommentar:</p>
<p>Landstingets ambition bör/skall vara att erbjuda en så god hälso- och sjukvård, habilitering och rehabilitering att behovet av råd- och stödinsatser enligt LSS är minsta möjliga. Grundtankarna i handikapputredningen var – och bör fortfarande vara – att människor med omfattande funktionshinder tillförsäkras goda levnandsvillkor. Därför skall råd och stöd ha ett reellt och faktiskt innehåll. Får man inte behoven tillgodosedda bör råd och stöd enligt LSS vara en garanti att så sker.</p>
