<h1>Sammanfattning:</h1>
<h2></h2>
<p>• I mitt material kopplas Fadimes fall till tidigare ”hedersrelaterade” brott. Dessa fall styrker tesen om att alla unga kvinnor med invandrarbakgrund har en liknande situation som Fadime.</p>
<p>• Fokus i hotbilden mot Fadime läggs på hennes bror och andra unga män med invandrarbakgrund.</p>
<p>• Det förtryck som förekommer i Sverige betraktas som onormalt medan det framställs som en legitim företeelse i andra kulturer.</p>
<p>• De sällsynta konkurrerande mönster som framställde ”hedersproblematiken” ur ett samhällsperspektiv förlorade sin potential genom att de rekontextualiserades och inlemmades i överberättarens historia. I stället för att bredda diskussionen förstärktes fördomar och stereotypa föreställningar.</p>
<h2>Den diskursiva konstruktionen av de inblandade och deras kultur</h2>
<p>Ett dominerande mönster av familjen som ociviliserad, skrämmande, hotfull och beräknande framkommer i materialet. Någon nyansering eller variation av familjens framtoning ges inte. Bland annat sägs att Fadime ”under flera år hotats av sin familj till livet”. Marianne Spanner säger att hennes första tanke när hon hörde talas om mordet var: ”De lyckades, de lyckades”.</p>
<p>Spekulationer, generaliseringar, polariseringar och negativa värderingar om släkten är ett dominerande mönster. Till exempel att de är falska, skvallrar samt är delaktiga i mordet: ”Nån såg till att tidningsurklipp om Fadimes liv i Sverige skickades till släkten i Kurdistan”, här polariseras Fadime mot familj och släkt samt Sverige mot Kurdistan. En negativ värdering är att: ”skvallret gick om att familjen inte hade någon kontroll över sin dotter som drog vanära över familjen”. Ett exempel på generalisering, spekulation och polarisation är: ”Så blev det till sist Fadimes egen pappa som höll i pistolen fastän många fler kan sägas ha stått bakom vapnet i går kväll. Släktingar, grannar och tusenåriga patriarkala traditioner”. Generalisering skapas genom att många människor anklagas för mordet, spekulation eftersom det är oklart vilka människor som anklagas och för vad samt polarisering genom att Fadime ensam ställs mot ”släktingar, grannar och tusenåriga patriarkala traditioner.”</p>
<p>Modern har ingen framträdande roll i rapporteringen, men det som framkommer mellan raderna är att hon anses oförmögen att försvara sin dotter och deltar i konspirationen kring mordet. Paulina de los Reyes menar att en specifik utsatthet uppstår för de kvinnor och barn som måste hantera både det patriarkala våldet i hemmet och omgivningens undfallenhet, stigmatiserande blickar och diskriminerande attityder. (de los Reyes 2005)</p>
<p>De attityder som framkommer i analysen indikerar att människor från Mellanöstern är traditionella och bakåtsträvande samt att kvinnovåld och förtryck utgör legitima handlingar hos kurder och andra folkgrupper från Mellanöstern. Människor i dessa invandrade grupper beskrivs som hotfulla, omoderna och våldsamma samt falska och giriga. Bilden förstärks även av de debattörer som själva har invandrarbakgrund och deltar som ”experter” i debattprogram. Dessa ”experter” hyllas därför att de utger sig för att ”avslöja fusket” hos invandrade människor/grupper och ”säger som det verkligen är”. De tjänar alltså på sin allians med majoritetssamhället och har internaliserat majoritetssamhällets bild av ”de andra” (Kamali 2005).</p>
<p>Som både Brune (2000) och Löwander (1997) har beskrivit framställs människor från Mellanöstern i medierna som utnyttjande ”vår” goda vilja, ett mönster som jag även funnit i mitt material. Thörn (2002) menar att olika gruppers traditioner allt oftare kommer i kontakt med varandra och skapar en komplex kulturell mångfald. Det sker bland annat genom en ökad kulturell migration och spridningen av medieprodukter. Resultatet kan bli intolerans och oförståelse mellan grupper i samhället som i sin tur skapar konflikter som blir ännu mer intensiva när de kopplas till makt och ojämlikhet i större sammanhang. Det blev fallet när mordet på Fadime i Sverige kopplades till en patriarkalisk Mellanösternkultur. En systematiskt negativ rapportering om människor med invandrarbakgrund förstärker ytterligare den konflikt som aktualiserats i världen genom religiös fundamentalism med politiska innebörder och det så kallade ”kriget mot terrorismen”.</p>
<p>I rapporteringen poängteras ofta det som i grunden skiljer européer/västerlänningar från ”de Andra”. Fazlhashemi (2001) har uttryckt att populärorientalistiska föreställningar ytligt sett dokumenterar orientens kultur för en västlig publik, men i ett djupare perspektiv skapar dessa skildringar en gräns mellan oss ”normala” och ”de Andra”.</p>
<p>En implicit och ofta förekommande komponent i berättelser är anonymisering och nedvärdering av den ”Andra”, en underordnad och marginaliserad position som upprätthålls genom exotisering. I rapporteringen kring mordet på Fadime märks detta bland annat genom att familjemedlemmarna inte namnges och att Fadime Sahindal endast nämns vid förnamn. Eftersom familjen Sahindal kontinuerligt kopplas till en avlägsen, ”annorlunda” kultur i stället för till det svenska samhället, där de bott i 20 år, kan vi anse dessa människor som ”exotiserade” i rapporteringen. De kvinnor med invandrarbakgrund som medverkar i samhällsmagasinen och uttalar åsikter samt har olika kvalificerade yrken och utbildningar gör att vi kan bilda oss en egen konkurrerande uppfattning, oavsett vilket budskap överberättaren försöker förmedla. För att tillgodogöra sig denna underliggande mening krävs dock en viss distans och eftertanke mot artilleriet av ytligt förmedlade stereotyper.</p>
<p>Att förknippas med en ”negativ” kultur påverkar i hög grad individers identitet och sociala interaktion. I vårt identitetsskapande införlivas även mediernas bilder (Thompson 2001). Kommunikationsmedier erbjuder sätt att bevara och förnya traditioner i nya sammanhang, vilket kan vara viktigt speciellt för migrerade och omlokaliserade grupper i samhället. Denna funktion kan även vara till nackdel för grupper som vill lösgöra sig från traditioner och identiteter, till exempel hedersrelaterade sådana.</p>
<p>Genom medierna tränger ideologiska budskap in i vardagliga och praktiska sammanhang. Vilken betydelse budskapen får beror på hur vi som mottagare anammar och använder dem. Mediebudskap kan få omskakande konsekvenser för individer och maktförhållanden, men även stabilisera och förstärka dem. När Fadime gick ut med sin berättelse i media var hon troligen inte medveten om vilka konsekvenser det skulle medföra på olika plan. Att uppmärksamhet riktas mot de kvinnor som har minoritetsbakgrund och lever i en utsatt situation är positivt, men rapportering som förstärker fördomar och maktförhållanden i samhället är negativt. Efter ”Reportaget om Fadime” där familjen Sahindal pekades ut som förrädare ökade konfliktens intensitet. De producenter, journalister och programledare som var involverade i rapporteringen av fallet borde ha tagit ett större ansvar för konsekvenserna av denna. Under tiden som medierna frossade i historien om Fadime lämnades hon själv ensam med hotet, utanförskapet och rädslan som följeslagare.</p>
<p>Berglez (2000) har noterat att om ett budskap upprepas tillräckligt många gånger under en period uppfattas det så småningom som naturligt och självklart och fungerar därför som ideologi. I mitt material har jag funnit att den svenska/västliga kulturen polariseras mot och framställs som överlägsen den kurdiska/österländska på ett sådant självklart sätt, det vill säga som en ideologi. Detta verklighetsperspektiv intar en dominerande ställning i relation till andra perspektiv. van Dijk (1997) beskriver en sorts ”vardagsrasism” som praktiseras och upprätthålls både av ”vanliga” människor och de styrande i samhället. En rasism som ofta är diskursiv, kommer till uttryck och legitimeras genom till exempel tv-program, nyheter och många andra genrer. Den uppfattas som slumpmässig och långt ifrån den ”gamla” rasismen men är kanske ännu värre, eftersom den uppträder som ”normal”, ”naturlig” och som ”sunt förnuft”. I den ”nya” rasismen framställs inte minoriteter längre som biologiskt avvikande utan som annorlunda, mindre lyckade individer och tyvärr förs heller ingen större debatt om den ”nya” rasismen i samhället.</p>
<p>I mitt material har jag även funnit belägg för att minoritetsbefolkningens åsikt ofta betraktas som mindre tillförlitlig, har ett lägre nyhetsvärde och inte heller efterfrågas i någon större utsträckning. Vid de tillfällen när minoritetsbefolkningen ändå ges möjlighet att uttrycka sig sker det oftast för att belägga det som tidigare sagts. Enligt Brune (2000) har den negativa och problemorienterade journalistiken ökat under senare tid och berörda människor kommer till tals i ännu mindre utsträckning än tidigare. Marcus Johansson som analyserat representationen av invandrade personer i lokalpress konstaterar att artiklar som framställer som en problematisk samhälls- och individgrupp dominerar stort (se Marcus Johansson i denna antologi). I skuggan av medierapporteringen om den ”muslimska världen”, vilken förknippas med terrorism, fundamentalism, våld, droger, fanatism och extremism, tenderar även andra ”neutrala” frågor om invandring, bostad och jobb att få en negativ dimension. Orsaken till detta kan vara att journalistkåren och de flesta redaktörer är av samma ursprung som majoritetsbefolkningen samtidigt som det är majoritetsgruppens värderingar och tolkningar som är ”facit” för att bedöma andra grupper.</p>
<p>Rasistiska diskurser uppvisar, trots sin föränderlighet, ett slags grundläggande struktur (Mattsson 2001). Denna struktur utgörs av klassificering av fenomen och människor i kategorier, i mitt material jag har funnit att människor från länder i Mellanöstern betraktas som våldsamma och hotfulla; rangordning av människor i hierarkier utifrån föreställningar om skillnader i egenskaper, jag har funnit att människor med invandrarbakgrund betraktas som underlägsna och av en ”sämre sort” än svenskar; och slutligen särskiljande utestängning som gör att vissa grupper diskrimineras och utestängs från olika samhällssfärer, vilket bland annat kan anses vara en effekt av negativ medierapportering. Dessa tre element kombineras, förändras och anpassas till olika diskursers argumentation samt debatter i samhället och därmed fortsätter ”vi” att utestänga de ”Andra”. I debatter och samhällsmagasin har jag funnit att frågor tas upp till diskussion, men i stället för att förändra och bredda perspektivet bevaras och förstärks snarare rådande maktförhållanden. I materialet förekommer en diskursiv mekanism om att invandrade människor inte vet, eller inte bryr sig om, vilka normer som gäller i Sverige och att de därför gör som de vill. Men bland de människor med invandrarbakgrund som uttalar sig i samhällsmagasinen framkommer en inställning som visar på motsatsen, det vill säga en medvetenhet om lagar och regler samt en vilja att delta i samhällslivet på lika villkor.</p>
<p>Det som skapar etniska skillnader och konflikter är ideologier och idéer om att etniska skillnader ska vara viktiga (Hylland Eriksen 1993). Därför är det nödvändigt att skilja på kulturella skillnader som gäller språk, religion, kunskaper och färdigheter och ett politiskt sätt att använda kultur som skapar skarpa, entydiga konturer kring folkgrupper. I rapporteringen kring mordet på Fadime används kulturella skillnader på ett politiskt sätt, det vill säga för att skapa en skarp gräns mellan ”oss” och de ”Andra”.</p>
<p>• Den svenska/västerländska kulturen polariseras mot och framställs som överlägsen den kurdiska/österländska på ett självklart sätt. Detta verklighetsperspektiv intar en dominerande ställning i relation till andra perspektiv.</p>
<p>• Minoritetsbefolkningens åsikt betraktas ofta som mindre tillförlitlig, har ett lägre nyhetsvärde och efterfrågas sällan i någon större utsträckning.</p>
<p>• De debatter och samhällsmagasin som tog upp Fadimes fall till diskussion breddade inte perspektivet utan förstärkte och bevarade snarare rådande maktförhållanden.</p>
<p>• En vanligt förekommande diskursiv mekanism är att människor med invandrarbakgrund inte vet, eller inte bryr sig om, vilka normer som gäller i Sverige och att de därför gör som de vill.</p>
<h2>Den diskursiva konstruktionen av Sverige och dess kultur</h2>
<p>Min analys visar att värderingar om Sverige och den svenska kulturen som ett dominerande mönster framställs implicit och som den kurdiska kulturens absoluta motsats. Svensk kultur framstår som den rätta och ”goda” samt tillskrivs egenskaper som hederlig, rättvis, jämställd, handlingskraftig och beskyddande. Hedersmord, kvinnoförtryck och patriarkala strukturer framställs som handlingar och företeelser förekommande endast inom vissa kulturella ramar och nationella gränser vilket gör att det förtryck som förekommer i Sverige betraktas som onormalt. Det kvinnoförtryck som förekommer bland invandrade människor antas ha sin grund i traditioner och värderingar från hemlandet oberoende av hur länge man bott i Sverige. Det vill säga att ”vi” är jämställda medan ”de” är förtryckta.</p>
<p>I ”Reportaget om Fadime” framstår Leif Erickson i egenskap av Fadimes advokat och representant för det svenska samhället som hennes enda trygghet, en fadersgestalt. En bild av det svenska samhället som ansvarstagande, vidtagande åtgärder samt beskyddande de svaga skapas. I samma reportage visas även exempel på andra hedersrelaterade brott och man uttalar att: ”händelserna har satt skräck i många flickor som försöker balansera mellan det öppna svenska samhället och familjernas uråldriga traditioner”.</p>
<p>Rasism och främlingsfientlighet framstår i rapporteringen som ett ”osvenskt” fenomen, men i själva verket har rasistiska och rashygieniska idéer en lång tradition i Sverige. Definitionen av rasism där: ”… vissa verkliga eller inbillade skillnader blir föremål för en generaliserande och definitiv värdering, som i syfte att legitimera aggression eller privilegier länder förövaren till nytta och offret till skada” (Jonsson 1998) kan lätt kopplas till rapporteringen kring mordet på Fadime eftersom generaliserande och värderande omdömen om invandrade personer är ett dominerande mönster, och utgör exempel på strukturell diskriminering.</p>
<p>Löwander (1997) har beskrivit rapportering om invandrade grupper/människor där egenskaper hos det moderna samhället projiceras på ”invandrarkillar” och dessa anklagas för hämndbegär, machostil, amoralisk sexualitet, främlingskap och svårighet att tygla impulser. ”Invandrartjejer” framställs som icke-handlande, ovetande offer för förtryck samt oförmögna att själva bedöma sina möjligheter. I mitt material personifieras och gestaltas ovan nämnda egenskaper av Fadime, brodern samt andra exempel på flickor som befinner sig i ”liknande situationer”.</p>
<p>Ett sällsynt, närmast obefintligt, mönster är diskussioner om de ekonomiska, sociala och andra åtskiljande samhällsstrukturer som påverkar människorna i Sverige. Även information om organisationer som jobbar för ökad jämlikhet bland människor som påstås komma från ”starkt patriarkala kulturer” utgör ett sällsynt mönster i materialet. Någon information kring vilken omfattning hot och hedersmord har i den kurdiska gruppen ges inte. Därför kan Fadimes situation lätt tolkas som allmänt omfattande.</p>
<p>• Den svenska kulturen framställs som den kurdiska kulturens absoluta motsats. Det vill säga som den rätta och ”goda” samt som hederlig, rättvis, jämställd, handlingskraftig och beskyddande.</p>
<p>• Det kvinnoförtryck som förekommer bland invandrade människor antas ha sin grund i traditioner och värderingar från hemlandet oberoende av hur länge man bott i Sverige.</p>
<p>• Generaliserande och värderande omdömen om människor med invandrarbakgrund är ett dominerande mönster, och utgör exempel på strukturell diskriminering.</p>
<p>• Diskussioner om ekonomiska, sociala och andra åtskiljande samhällsstrukturer som påverkar människorna i Sverige är sällsynta i rapporteringen.</p>
<p>I mitt analysmaterial fann jag att den svenska/västerländska kulturen polariserades mot och framställdes som överlägsen den kurdiska/österländska som ett naturligt och självklart budskap. Detta perspektiv intog en dominerande ställning i relation till andra perspektiv i materialet (Strand Runsten 2004: 78). En konsekvens som kan uppstå genom den negativa rapporteringen, speciellt om den kurdiska folkgruppens kultur och tradition, men även om andra människor från Mellanöstern, är bland annat ökad främlingsfientlighet och rasism i samhället. En annan konsekvens är att unga invandrade kvinnors utvecklingsmöjligheter i samhället riskerar att stagnera eller rent av försämras eftersom en negativ medierapportering ytterligare kan förstärka den pressade situation som redan finns i vissa familjer.</p>
<p>Genom stereotypa medierade bilder av unga kvinnor med invandrarbakgrund som förtryckta, passiva, okunniga och isolerade, samt sällsynta kontakter mellan majoritets- och minoritetsbefolkning skapas ett synsätt där unga kvinnor med invandrarbakgrund underskattas som aktörer. Som de los Reyes, Molina och Mulinari (2002) beskrivit glöms det lätt bort att även svenska och andra västerländska kvinnor är förtryckta på olika sätt, att kvinnor och män från samma land inte utgör en homogen grupp och att det inom vissa familjer finns bättre förutsättningar för en jämställd relation än i andra.</p>
<p>Eftersom minoritetsgrupper framställs som underlägsna majoritetsbefolkningen innebär det att den etnocentriska världsbilden förstärks ytterligare. Bilden av invandrade personer som ”hotfulla” ökar människors rädsla och därmed också klyftan mellan ”oss” och ”dom”. Rapportering om frågor kring flyktingar och människor med invandrarbakgrund kännetecknas ofta av egenskaper som ensidighet, avsaknad av kunskaper, erfarenheter och perspektiv på området (Löwander 1997).</p>
<p>Thompson (2001) har beskrivit att individer i dag till viss del bygger sin identitet på medierade bilder och vissa av dem kan få en djup och bestående relevans för jagprojektet. Speciellt unga invandrade människor som söker sin ”svenska” identitet kan antas få svårt att hitta alternativ till de stereotypa medierade bilderna. Ett medialt undantag som bekräftar regeln är Fadime som delvis beskrevs som stark, stolt och klok.</p>
<p>Migration är en process som påverkar både individen och relationerna inom familjen samt i vissa fall skapar problem och konflikter som leder till en stark psykisk press (Darvishpour 1997). Spänningar mellan invandrade föräldrar och deras barn uppstår lätt genom att föräldrarna som första generation har svårare att komma till rätta med sina liv i det nya landet medan barnen lättare socialiseras i det nya landet och kan ta sig in på det nya samhällets olika samhällsarenor. Konflikten blir starkast mellan fäder och döttrar eftersom både generations- och genusaspekter aktualiseras. I en krissituation kan patriarkaliska tendenser i en del familjer förstärkas och konflikterna intensifieras ytterligare. Tillsammans med negativ medierapportering kan pressen på dessa familjer antas öka ännu mer. Som nämnts tidigare är det i första hand män med låg social status som lever under social press som är högt representerade i statistiken över våld mot kvinnor.</p>
<p>Rubriker och inledande kommentarer i nyhetstexter är det som uppfattas och memoreras bäst av publiken. Den bild av invandrade personer som ofta framkommer där är negativ, polariserad och kopplad till våld och förtryck. Dessa ”sanningar” införlivas i det ”kollektiva medvetandet” och befäster fördomar mot människor med invandrarbakgrund. I mitt material har jag funnit det lätt och nära till hands att dra slutsatser om att ”invandrarflickor” i allmänhet är hotade, att alla familjer med invandrarbakgrund har ett ”hederstänkande” samt att män i invandrade familjer kan vara potentiella mördare. Mordet på Fadime framställs som en kamp mellan ”vi” och ”dom”, det uttalas explicit att invandrade människor har ”brutala traditioner och sedvänjor” samtidigt som mordet framstår som fristående från och oberoende av Sverige och svenskarna. Mord på kvinnor (”hedersmord”) framställs som en kulturbunden företeelse vilken kommit hit genom invandring av människor från Mellanöstern och därigenom skadat Sveriges goda rykte. Det är också genom de metaforer, beskrivningar och händelser som associerar till människors förförståelse av normer, hotbilder och konflikter i samhället som den strukturella diskrimineringen får näring och lever vidare (Kamali 2005). Enligt Franzén (2001) kan en TVdokumentär eller ett nyhetsinslag prägla mångas uppfattningar om befolkning och mentalitet i ett annat land, vilket jag menar att ”Reportaget om Fadime” och Dokument Utifrån har gjort.</p>
<p>En utlandsfödd har svårt att nå samma socioekonomiska nivå i Sverige som i hemlandet, trots hög utbildning (Göransson 2005). Medierna har möjlighet att lyfta fram utlandsfödda från olika samhällsområden och öka deras synlighet men eftersom medielogiken premierar avvikelse är det i första hand schabloner som reproduceras. Med tanke på mediernas genomslagskraft är det allvarligt att föreställningar om skillnader på detta sätt förstärks.</p>
<p>Att det är svårare att göra karriär för den som är utlandsfödd, eller för den delen kvinna, innebär en demokratisk brist i form av sämre möjligheter för vissa samhällsgrupper. Det innebär också att väsentliga erfarenheter utestängs från underlaget till viktiga beslut på olika områden (Göransson 2005).</p>
<h2>Avslutande kommentarer</h2>
<p>När medier framställer ”hedersmord” som en främmande kulturell tradition som hotar invadera det svenska samhället om ”vi” tillåter fler ”invandrare” att komma till ”det förlovade landet” får det en chockerande och oroande effekt. Vi riskerar att införliva mediernas bild av till exempel ”hedersmord” och ”invandrarkvinnor” eftersom bilden framstår som ”sann” och ”odiskutabel” ifall vi inte reflekterar över om bilden är rekontextualiserad, kontextualiserad av programledare, vidhäftad med negativt laddade symboler, polariserad, dramatiserad, personifierad eller innehåller stereotyper. Detta gäller speciellt om vi inte har egen erfarenhet av andra länder eller umgänge med invandrade personer.</p>
<p>Generalisering som diskursiv mekanism kommer till uttryck när mediala aktörers uttalanden knyter minoriteter och människor med invandrarbakgrund till våld, brott och hot och skapar ett intryck av att invandrade personer generellt har en benägenhet för sådana handlingar, precis som ”zigenare” förr beskrevs i Nordisk Familjebok (1934:1173): ”sluga, fega, hämndgiriga, lögnaktiga och lättjefulla, i hög grad inställda på att genom bedrägerier av olika slag bidraga till sin försörjning.”</p>
<p>Den etnocentriska och förenklade bilden av kvinnor med invandrarbakgrund som passiva offer för sin kultur och sin omgivning finns även i mitt material. Darvishpour (1997) har påpekat att stereotypen om kvinnor med invandrarbakgrund som förtryckta, passiva, okunniga och isolerade leder till en fokusering på deras ”problem” i stället för möjligheter och handlingsförmåga. I själva verket har invandring till Sverige, speciellt från patriarkaliska samhällen, lett till en stark ökning av maktresurserna hos många invandrade kvinnor. Men att denna omständighet omtalas är sällsynt i mitt material. Indikationer på ökade maktresurser framkommer istället genom de samhällsmagasin där invandrade kvinnor deltar och själva berättar om sin situation. Det vill säga att de lever i en annan och mer tillåtande situation än Fadime gjorde.</p>
<p>SVT har en stark förankring och ett högt förtroende hos publiken. Därför är det nedslående att konstatera att bilden av människor med invandrarbakgrund i mitt undersökta material är lika stereotyp och dikotomisk som i de tidningar som analyserats av Grip (2002) och Reimers (2005). Dessa medieföretag styrs trots allt inte av samma principer som public service. Uppdraget som åligger public service är att verka i allmänhetens tjänst, med folkbildningsambitioner och utifrån principen om alla människors lika värde.</p>
<p>Mediernas makt att lyfta fram och forma samhällets frågor är stor. Därför vilar ett tungt ansvar på redaktionella medarbetare för den bild av invandrade personer som förmedlas. Det är ett stort samhällsproblem att föreställningar om människor med invandrarbakgrund som avvikare förstärks. Sådana föreställningar exkluderar många svenskar med invandrarbakgrund från deltagande i samhällslivet. Att dessa människors erfarenheter inte tas till vara i samhällets olika sfärer och beslutsfattande processer är ett hot mot Sveriges demokrati.</p>
<h2>Referenser</h2>
<p>Berggren, Jenny (2002) ”Flickmord, kurdmord eller hedersmord”. I Reaktion, Quick Response. Avesta: Pocky.</p>
<p>Berglez, Peter (2000) ”Kritisk diskursanalys”. I Ekström, Mats & Larsson, Larsåke (red.) Metoder i kommunikationsvetenskap. Lund: Studentlitteratur.</p>
<p>Bourdieu, Pierre (1993) Kultursociologiska texter. I urval av Donald Broady och Mikael Palme. Stockholm: Brutus Östlings Bokförlag Symposion AB.</p>
<p>Brune, Ylva (2000) Stereotyper i förvandling. Svensk nyhetsjournalistik om invandrare och flyktingar. Delstudie 11. Stockholm: Regeringskansliet, Utrikesdepartementet.</p>
<p>Brune, Ylva (2004) Nyheter från gränsen. Tre studier i journalistik om “invandrare”, flyktingar och rasistiskt våld. Göteborg: Institutionen för journalistik och masskommunikation. Göteborgs Universitet.</p>
<p>Dahlgren, Peter (1988) ”Berättande och betydelse i TV-nyheter”. Nordicom Nytt nr 4/1988, Carlsson, Ulla (red.) Forskning om journalistik.</p>
<p>Darwishpour, Mehrdad (1997) ”Invandrarkvinnor utmanar männens roll. Maktfördelning och konflikter i iranska familjer i Sverige”. I Ahrne, Göran och Persson, Inga (red.) Familj, makt och jämställdhet. SOU 1997:138. de los Reyes, Paulina (2005) ”Intersektionalitet, makt och strukturell diskriminering”. I de los Reyes, Paulina & Kamali, Masoud (red.) Bortom vi och dom. Teoretiska reflektioner om makt, integration och strukturell diskriminering. SOU 2005:41. de los Reyes, Paulina, Molina, Irene & Mulinari, Diana (red.) (2002), Maktens (o)lika förklädnader. Kön, klass & etnicitet i det postkoloniala Sverige. Stockholm: Bokförlaget Atlas.</p>
<p>Ekström, Mats och Eriksson, Göran (1998) Avslöjande journalistik och underhållande dramatik: en fallstudie av programmet Striptease. Örebro: Högskolan i Örebro.</p>
<p>Franzén, Elsie C. (2001) Att bryta upp och byta land. Falun: Bokförlaget Natur och kultur.</p>
<p>Fazlhashemi, Mohammad (2001) ”Svenskarna moderniserar de äkta mattornas land”.</p>
<p>I McEachrane, Michael & Faye, Louis (red.) Sverige och de Andra. Postkoloniala perspektiv.Stockholm: Natur och Kultur.</p>
<p>Grip, Lena (2002) Mediernas syn på De Andra. En medieanalytisk studie i samband med mordet på Fadime. Arbetsrapport, september 2002:9. Karlstads Universitet: Institutionen för samhällsvetenskap, Avdelningen för Geografi och Turism.</p>
<p>Göransson, Anita (2005) ”Uppträd som supersvensk om du siktar på toppjobb”. I Dagens Nyheter, 21 juni.</p>
<p>Hadenius, Stig, Weibull, Lennart (2003) Massmedier. En bok om press, radio & TV. Stockholm: Bonniers.</p>
<p>Hylland Eriksen, Thomas (1993) Etnicitet och nationalism. Nora: Bokförlaget Nya Doxa.</p>
<p>Jonsson, Stefan (1998) De andra: amerikanska kulturkrig och europeisk rasism. Stockholm: PAN/Norstedt.</p>
<p>Kamali, Masoud (2005) ”Ett europeiskt dilemma. Strukturell/institutionell diskriminering”. I de los Reyes, Paulina och Kamali, Masoud (red.) Bortom vi och dom. Teoretiska reflektioner om makt, integration och strukturell diskriminering. SOU 2005:41.</p>
<p>Kocktürk-Runefors, Tahire (1991) En fråga om heder. Turkiska kvinnor hemma och utomlands. Norge, Otta: Tidens Förlag.</p>
<p>Löwander, Birgitta (1997) Rasism och antirasism på dagordningen – studier av televisionens nyhetsrapportering i början av 1990-talet. Umeå Universitet, Department of Sociology.</p>
<p>Mattsson, Katarina (2001) ”Ekonomisk rasism – Föreställningar om de Andra i ekonomisk invandrarforskning”. I McEachrane, Michael & Faye, Louis (red.) Sverige och de Andra. Postkoloniala perspektiv. Stockholm: Natur och Kultur.</p>
<p>Nordisk familjebok (1934), band nr 20. Stockholm: Aktiebolaget Familjebokens Förlag.</p>
<p>Petersson, Olof och Carlberg, Ingrid (1990) Makten över tanken. Stockholm: Carlsson Bokförlag.</p>
<p>Reimers, Eva (2005) ”En av vår tids martyrer. Fadime Sahindal som mediehändelse”. I Med rätten i fokus. Lund: Studentlitteratur.</p>
<p>Strand Runsten, Pia (2004) Hedersmord, eurocentrism och etnicitet. En kritisk diskursanalys av rapporteringen i Sveriges Television kring mordet på Fadime. Magisteruppsats. Örebro Universitet, Humanistiska institutionen.</p>
<p>Thompson, John B. (2001) Medierna och moderniteten. Göteborg: Bokförlaget Daidalos AB.</p>
<p>Thörn, Håkan (2002) Globaliseringens dimensioner. Nationalstat, världssamhälle, demokrati och sociala rörelser. Stockholm: Bokförlaget Atlas.</p>
<p>Wennstam, Katarina (2002) Flickan och skulden. En bok om samhällets syn på våldtäkt. Stockholm: Albert Bonniers Förlag.</p>
<p>Åkesson, Lynn (1997) Mellan levande och döda. Föreställningar om kropp och ritual. Stockholm: Natur och Kultur.</p>
<p>Internet mord och islam. (2003-02-26) mord – hur ska det definieras? (2003-02-26)</p>
<p>Brottsförebyggande rådets webbplats. “Rapporter och skrifter“. bra.se. /Startsida/Om BRÅ/Publikationer: Rapporter och skrifter: Dödligt våld mot kvinnor i nära relationer. (2003-10-22)</p>
<p>Göteborgs Universitets webbplats. “Slagen dam“. ub.gu.se. /samlingar/kvinn/fragelada/2001/slagendam.xml. (2003-1022)</p>
<p>Kurdiska bibliotekets webbplats (a). ”Mordet på Fadime”. kurdishlibrary.org.  /Startsida/Aktuellt: Till minnet: Om mordet på Fadime Sahindal. (2003-02-26)</p>
<p>Kurdiska bibliotekets webbplats (b). ”Mordet på Fadime”. kurdishlibrary.org. /Startsida/Aktuellt: Till minnet: Om mordet på Fadime Sahindal. (2003-02-26)</p>
<p>Kurdiska bibliotekets webbplats (c). ”Mordet på Fadime”. kurdishlibrary.org.  /Startsida/ Aktu-</p>
<p>Uppsala Universitets webbplats (b). ”Makten och mångfalden. Eliter och etnicitet i Sverige. Ds 2005:12”. uu.se < integration.statsvet.uu.se/Publikationer/Ds2005-12.pdf> (2005-08-22)</p>
<p>Övriga källor</p>
<p>Marklund, Liza (2002), författare, uttalande i Mediemagasinet, SVT2, 02-02-28.</p>
<p>Statens Ljud- och bildarkiv (SLBA): videoband med nyhetsprogram och samhällsmagasin. För förteckning över analysmaterial, se Strand Runsten, 2004.</p>
<p>Uppsala Tingsrätt, 2002-04-03, Dom mål nr B237-02, aktbil 69. 7 ”Det här är lycka” 1</p>
<p>Göran Eriksson</p>
<p>Det är känslan av en unik gemenskap som gör att vi alla, tv-tittarna, de böljande härliga gula rapsfälten på läktarna och jag själv, kommer att slitas mellan hop och förtvivlan, mellan glädje och sorg. Det är idrott och det är inget fel i det.” (Mats Olssons, SportExpressen  26 juni 2004)</p>
<h2>Inledning</h2>
<p>Sport är en kulturell sfär där översvallande känslouttryck för det nationella är accepterade – ja snarast norm – och tillåts ta sig uttryck som knappast skulle vara godtagbara i andra sammanhang. Känslorna för det gemensamma, om Sverige och det svenska, blir som allra mest tydliga i samband med stora idrottsevenemang som t.ex. OS, EM och VM i fotboll eller Friidrotts-VM.</p>
<p>Medierna och sportjournalistiken spelar en avgörande roll i detta sammanhang. Sportjournalistiken är en medskapare av idrottsevenemangen och har betydande implikationer för människors föreställningar och känslor för det nationella. Den utför en tolkning av tävlingar som innebär en ”metaforisk förstoring” (Ehn 1993) och denna förstoring är en viktig aspekt för att människor ska kunna identifiera sig med Sverige och det ”svenska”. Före, under och efter tävlingar omsätts centrimetrar, tiondelar eller poäng till symboliskt laddade uttryck som framställs som en del i en kamp mellan nationer. En trestegshoppares fysiska prestation under ett antal sekunder har inte särskilt mycket med en nationell gemenskap att göra. Men under ett stort mästerskap – i kamp med trestegshoppare från andra länder och ackompanjerat av sportjournalistikens språkbruk – kan sådana ögonblick skapa ett känslomässigt engagemang hos människorna framför TV-apparaterna, även hos dem som inte vanligtvis är särskilt intresserade av tresteg. Människor rycks med och gläds över framgångar för svenska idrottare. Svenska segrar, åtminstone i lagidrotter, firas ibland med att människor i blått och gult drar ut på gator och torg. Tusentals människor kan samlas för att ta emot framgångsrika idrottsutövare när de kommer hem från tävlingarna och de får i olika sammanhang ta del av människors uppskattning och beundran.</p>
<p>Det är genom att inkluderas i ett ”vi”, genom att kunna identifiera sig med Sverige och det ”svenska”, som människor kan känna glädje över idrottsprestationerna (jfr. Schoug 1997). Men det inkluderande är samtidigt exkluderande (Mattsson 2005). Genom att skapa former för identifikation som innesluter människor i ett ”vi” så skapas samtidigt ett ”dom”, ett slags utanförskap eller en ”andrafiering” (Kamali 2005; jfr Hall 1997). Sportjournalistiken kan genom sitt språkbruk upprätthålla föreställningar om vad som är ”svenskt” och hör hemma i en svensk gemenskap, men det bidrar samtidigt till att peka ut saker som ”osvenska” och icke tillhörande en svensk gemenskap.</p>
<p>Syftet med denna studie är att undersöka hur sportjournalistiken kan bidra till att upprätthålla en nationell – svensk – identitet, och därigenom också kunna skapa en andrafiering. Det är sportjournalistikens språkbruk, de konventioner som tillämpas för att återge idrottsevenemang, som står i fokus. Till sportjournalistikens språk räknas då allt det som kan rymmas på tidningssidan: rubriker, artiklar, bilder, illustrationer mm. Hur kan detta språkbruk i dag vara en mekanism för att inkludera människor i en svensk gemenskap? På vilket sätt, genom vilka konventioner, kan sportjournalistikens metaforiska förstoring reproducera ett ”vi”? Hur kan dessa konventioner samtidigt exkludera människor?</p>
<p>Studien har influerats av metoder som tillämpas inom kritisk diskursanalys (se Fairclough 1995ab; van Dijk 1988; Wodak et al. 1999). Utgångspunkten för studien är att betrakta det nationella, och reproduktion av det ”svenska” och en svensk identitet, som uttryck för ideologi. Som ideologi, som ett komplex av språkbruk och tankemönster, tenderar den att gynna majoritetssamhället (jfr Thompson 1990; Fairclough 1995a); den kan vara, men är det inte nödvändigtvis alltid, en del i en mer omfattande och strukturell diskriminering.</p>
<p>Det analyserade materialet består här av kvällspress –  Aftonbladet och  Expressen och deras sportbilagor  Sportbladet respektive  SportExpressen – från två stora idrottsmästerskap: EM i fotboll 2004 och</p>
<p>VM i friidrott 2005 . Urvalet kan kritiseras, men kvällstidningarna ska betraktas som kritiska fall där det nationella får komma särskilt tydligt till uttryck. Jag vill samtidigt förtydliga att detta inte utesluter en mer ”banal” eller vardaglig nationalism (se Billig 1995). Jag ser det som kommer till uttryck i mer vardagliga sammanhang och den ibland nästan övertydliga nationalism som kan komma till uttryck i kvällspress under stora internationella idrottsmästerskap som uttryck för en och samma ideologi.</p>
<p>Kapitlet inleds med ett stycke som redogör för sportjournalistikens expansion under 1900-talet. Sport är i dag en företeelse som har ett omfattande utrymme i medierna och har via medierna fått en viktig plats i många människors vardagsliv. Detta följs av de teoretiska utgångspunkterna för studien. Det nationella betraktas som en föreställd gemenskap och medierna antas kunna bidra till att forma hur vi förstår denna gemenskap. Därefter sker en tematisk presentation av den genomförda analysen. En serie inkluderande mekanismer identifieras och illustreras med konkreta exempel från det empiriska materialet. Kapitlet avslutas med en diskussion om sportjournalistikens illusoriska öppenhet.</p>
<h2>Sportens expansion i medierna</h2>
<p>En uppenbar men sällan debatterad utveckling i 1900- och 2000talets mediesamhälle är att sport som företeelse tagit plats i medierna. Under hela 1900-talet har sporten på olika sätt expanderat i medierna och blivit en betydelsefull del av mediernas utbud. Sporten är i dag en självklar del i medierna, samtidigt som den medierade sporten är en självklar del i många människors vardagsliv. Utvecklingen är givetvis inget avgränsat svenskt fenomen, utan utvecklingen är likartad i andra delar av (väst-) världen (Rowe 1999).</p>
<p>Under hela 1900-talet har sport och medier levt i en nära relation till varandra, så nära att såväl sportens som mediernas utveckling under denna period bör förstås i relation till varandra (Rowe 1999). Boyle and Haynes (2000:45) framhåller att: ”Sport and the media were two cultural forms which simply proved to be irresistible to each other as the century progressed”. Rowe (1999) beskriver relationerna som ”the happiest of marriages”. Även om det var i begränsad utsträckning så skrev dagspressen om sport i slutet på 1800-talet (se Lindroth 1974; Wallin 1998). I början 1900-talet – vilket sammanfaller med att idrottsrörelsen utvecklas i Sverige – tog sportrapporteringen fart, inte minst i samband med olympiaden i Stockholm 1912. Wallin (1998) visar på en omfattande expansion av sportjournalistik i svensk dagspress efter 1:a världskriget. Från 1920, då den första sportsidan publicerades i DN i januari, fram till 1955 sker en omfattande ökning, vilket sker samtidigt som en omfattande utveckling för idrottsrörelsen och tävlingsidrotten.</p>
<p>För etermedierna var sändningar och rapportering från sportevenemang varit självklara inslag redan från början. Radiotjänst, som började sända i januari 1925, började i slutet på samma månad att sända ett halvtimmeslångt program med titeln Veckans idrottskrönika. Den första direktsändningen från ett idrottsevenemang skedde i mars 1925 från Mora i samband med målgången på Vasaloppet (se Dahlén 1999). Under provsändningarna av TV 1954– 1955 förekom sändningar från ishockey och fotboll och Reimer (2002) uppskattar att det under det första sändningsåret 1956 sändes ca 50 timmar idrott.</p>
<p>Sportens expansion i medierna har pågått under hela 1900-talet, men accelererade framför allt under 1990-talet, framför allt som en följd av utvecklingen på TV-marknaden (Boyle och Haines 2000; Helland 2003). Dagstidningar har i dag ofta en omfattande sportsektion, eller egna sportbilagor. I radio (SR) sänds sportnyheter ett antal gånger varje dag och varje vardagskväll sänder sportradion (i P4) ofta två till tre timmar sport. Helgerna rymmer inte sällan ännu längre sändningar. För de olika TV-bolagen är sport ett centralt konkurrensmedel. I dag finns ett antal TV-kanaler (satelit, kabel, digitala) som enbart sänder sport (t.ex. Eurosport och Viasat Sport). De vanligaste kanalerna i Sverige (t.ex. SVT, TV4, TV3) har dagliga sportsändningar och mellan dem pågår ständigt en kamp om sändningsrättigheter till evenemang. Det tycks i dag också vara självklart att de ska vara med i denna kamp. Få ifrågasätter att Sveriges Television och Sveriges Radio som Public Service-bolag ska lägga stora resurser på att sända från t.ex. OS, trots att det leder till att andra produktioner får stå tillbaka. Lägg till detta webben där det i dag finns ett komplext nätverk av olika sajter (sport-, spelfans-, klubbsajter).</p>
<p>Sporten har i dag en given plats i medieutbudet och är, vilket är centralt här, integrerad i människors vardagsliv. Att ta del av sport via medierna är en självklar del av många människors vardag och i många fall integrerat i ett mer rutinmässigt beteende.</p>
<h2>Medierad sport och nationell gemenskap</h2>
<p>En grundläggande tanke i denna studie är att den medierade sporten, genom sitt invanda språkbruk, kan fylla olika ideologiska funktioner . Precis som andra populärkulturella företeelser kan den medierade sporten bidra till att framställa olika sociala förhållanden som självklara; den kan bidra till att forma vår vardag och hur vi förstår vår omvärld; den bidrar till att upprätthålla olika tankesystem som är etablerade i samhället (jfr. Blain, Boyle och O’Donnell 1993). Den självklara platsen i människors vardag är något av en förutsättning för detta.</p>
<p>Den särskilda ideologiska funktion som fokuseras här, frågan om det nationella och nationell identitet, berör en uppsättning komplexa relationer, och skulle kunna studeras ur en mängd olika perspektiv. Det vore fullt möjligt att studera den mer vardagliga sportrapporteringen och lägga fokus på en daglig (och ”banal”) reproduktion av det nationella (jfr Billig 1995). Jag har här valt att studera den särskilda form av händelser som EM i fotboll och VM i friidrott utgör.</p>
<p>Dessa händelser betraktas här som mediehändelser  som kan karaktäriseras av att de för många människor utgör något av ett avbrott från vardagliga aktiviteter (Dayan och Katz 1992). Mediernas publiker tilltalas som del av en masspublik och det är inte sällan så att det snarare blir till en norm att ta del av sådana mediehändelser än att inte göra det. Man snarast bör lägga andra sysslor åt sidan och ägna sig åt den medierade sporten; man bör känna till resultaten från Sveriges matcher i EM eller om Kajsa Bergqvist har klarat kvalet i höjdhoppet i VM. Att de är händelser som går utöver det vardagliga manifesteras också av t.ex. att TV-bolag planerar sina tablåer utifrån evenemangen och att dagspressen publicerar särskilda bilagor eller avdelningar om händelserna.</p>
<p>Känslor för det nationella manifesteras tydligt under sådana mediehändelser. Ehn (1993) argumenterar för att sport är ”ett av de mest känslosamma och uttrycksfulla områdena för det nationella” och menar att sportjournalistiken präglas av en nästan övertydlig fosterländskhet. Under stora mästerskap talas det överallt i medierna om Sverige som nation, om det ”svenska folket” och om svenska framgångar och motgångar. Inte sällan med ett språk som skulle kännas ålderdomligt eller högtravande i andra sammanhang. Ord som t.ex. bragd, triumf, hjälte och stordåd lever kvar i sportspråket. Stereotypa föreställningar om både den egna nationaliteten och andra är accepterade (jfr Blain, Boyle och O’Donnell 1993).</p>
<p>Att sporten blivit ett självklart område för det nationella kan givetvis ges historiska förklaringar. Lindroth (1974) pekar på hur sport redan i idrottsrörelsens vagga – både från företrädare för idrotten och från (främst konservativa) politiker – användes som argument för att skapa en nationell gemenskap. Från politiskt håll fanns många gånger en tvekan till att stödja idrotten ekonomiskt men det fanns även politiker som såg en potential hos idrotten för att kunna bidra till känslor för fosterlandet. Den brittiske historikern Hobsbawm (1990/1994) argumenterar för att framväxten av massmedierna och tävlingsidrotten efter första världskriget var central för ett nationellt medvetande under denna tid. Den medierade idrotten – kanske främst via radio, journalfilm och press – skapade lättillgängliga former för identifikation. Den internationella idrotten blev ett uttryck för nationella strider. Nation ”slogs” mot nation på tävlingsarenorna. Utövarna blev manifesta symboler för sina nationer. Som publiker till mediehändelser kunde enskilda individer identifiera sig med utövarna och innefattas i den nationella gemenskapen och på så vis själva innefattas i den symboliska striden.</p>
<p>I den här studien betraktas denna gemenskap som en föreställd gemenskap  (Anderson 1983/1992). Gemenskapen är föreställd då man som medlem i denna inte har någon egentlig koppling till, eller kontakt med, det stora flertalet som ingår i denna. En viktig ingrediens i denna föreställning är att gemenskapen uppfattas som begränsad till en någorlunda bestämd grupp människor med vissa karaktäriserande egenskaper. Även om gemenskaper har otydliga gränser och kan vara flexibel så är den upprättad i relation till en föreställning om andra gemenskaper (jfr Mattsson 2005).</p>
<p>I analysen har tidningarna analyserats som kommunikativa händelser . Som kommunikativa händelser har tidningar, genom sitt sätt att adressera läsarna, potentialer att kunna upprätthålla en svensk föreställd gemenskap. Det är dessa potentialer som ytterst ska synliggöras i analysen. Hur involveras läsaren i texten och hur involveras läsaren i det ”svenska” och i föreställningen om en svensk gemenskap? Det är viktigt att betona att den genomförda analysen är en analys av text och inte på något sätt uttalar sig om hur läsarna faktiskt förstår och förhåller sig till det de tar del av. Det studien uttalar sig om är potentialer som kan realiseras när en läsare tar del av kvällspressen.</p>
<h2>Sportjournalistiken och sportspråket</h2>
<p>Sportredaktioner är i dag ofta den enskilt största redaktionen på många dagstidningar och det redaktionella utrymmet består av en betydande mängd sport (se Wallin 1998). I den genomförda studien är det tydligt att sportjournalistiken fyller en viktig, för att inte säga helt central, funktion i kvällstidningarnas strävan att attrahera läsarna. Båda tidningarna har egna sportbilagor och under EM i fotboll och VM i friidrott är dessa evenemang självklara huvudnummer i bilagorna. Framgångarna under mästerskapen (dvs. svenska segrar) har också en självklar plats på tidningarnas förstasidor och löpsedlar.</p>
<p>Kvällspressens sportjournalistik kan annars karaktäriseras av att den snarast fungerar som ett komplement till TV, både inför och efter sändningarna. Med olika spekulationer om laguppställningar, tänkbar utveckling av matcher och tävlingar, bedömningar av lags eller idrottsutövare svagheter och styrkor, etc. bidrar tidningarna till att bygga upp en allmän spänning inför matcherna. Dagen efter tillhandhåller sportjournalistiken kommentarer (ofta i form av personliga krönikor), bedömningar (recensioner) av prestationerna, utvidgade kommentarer från de inblandade utövarna och andra aspekter som inte kommit fram i TV:s sändningar. Att ta del av dagstidningarna dagen efter en EM-match i fotboll kan nästan förutsätta att man har tagit del av evenemanget på TV. Kronologiska match- eller tävlingsreferat förekommer i princip inte.</p>
<p>Sportspråket är någonting invant och rutiniserat. Det är någonting som ”sitter i väggarna” och som utvecklats över tid; det är ett språkbruk som sportjournalister tillägnar sig för att över huvud taget kunna verka som sportjournalister. När man kliver in i sportjournalistikens språkbruk så kliver man in i en genre som kan involvera eller exkludera i sportens värld, inte minst genom bruk av speciella idrottstermer, förkortningar och engelska ord som kan framstå som obegripliga för den oinsatte (Cassirer 2003). (Vad är t.ex. ett Bosmanfall eller en NHL-draft?) Smeknamn är vanliga och en nästan övertydlig metaforik tillämpas. Vanligt är bruket av strids- eller krigsmetaforer och språket rymmer ofta tydliga värderingar och känsloladdade ord.</p>
<p>Sportjournalistiken kännetecknas också av fokus riktas mot enskilda idrottsutövare (se Wallin 1998) och att vissa har ett större attraktionsvärde än andra (Helland 2003). I en individuell idrott som friidrott kan det framstå som självklart att det förhåller sig så, men även i bevakningen av lagsporten fotboll är det enskilda idrottsutövare som intresset riktas emot, vilket skapar särskilda möjligheter till identifikation. Inte sällan betonas mer personliga och privata egenskaper. Beskrivningar pendlar ofta mellan det vardagliga och det extraordinära.</p>
<p>Den visuella utformningen av tidningssidorna är central för de relationer som etableras mellan journalistik och läsare (jfr Barnhurst och Nerone 2001); den är inte minst central för kvällstidningarnas sportjournalistik. Illustrationer (som inte sällan innebär olika bildmontage) och rubriker som slås upp i stort format samspelar för att attrahera läsarna. I det analyserade materialet är utformningen av sidorna av central betydelse för att tilltala läsaren som en del i en svensk gemenskap. Formerna för att involvera läsaren präglas många gånger av kreativitet och lekfullhet, inte sällan med en humoristisk eller ironisk distans eller en lek med stereotyper, men kan också involvera läsaren med största allvar. Ett viktigt inslag i sportspråket – inte minst i rubriker och illustrationer – är bruket av ordlekar. T.ex kan Kajsa Bergqvists senaste år, under vilket hon gjort come back efter en hälseneskada och tagit guld i höjdhopp i VM, beskrivas som ”Från hälvete till himmel” ( Expressen  9 augusti 2005). Fotografier och illustrationer används ofta till att förstärka känslor som glädje, ilska, nervositet eller sorg eller för att dokumentera särskilt minnesvärda (tänkbart historiska) ögonblick.</p>
<p>Sportjournalistik har knappast rollen som saklig eller en kritisk granskare av evenemangen, utan man kan många gånger positionera sig som en ivrig påhejare av svenska idrottare. Expressen  har t.ex. på redaktionell plats i tidningen under EM i fotboll 2004 en blågul girlang och texten Heja Sverige  i överkant. Kvällspressen är på så vis en medskapare av evenemanget för att skapa stämning omkring detta. En viktig aspekt av sportjournalistiken i detta sammanhang är de (både till antal och storlek) omfattande krönikorna som förekommer. De är en plats där särskilda tyckare får komma tals med hyllningar eller ge ris åt utövarna.</p>
<h2>Sportjournalistikens inkluderande/exkluderande mekanismer</h2>
<p>Analysen har organiserats i olika teman som syftar till att synliggöra hur sportjournalistikens språkbruk kan inkludera människor i en svensk gemenskap, och att då synliggöra sådant som inte är uppenbart vid en första läsning. De teman som behandlas är hur kvällspressens språkbruk bidrar till konstruktionen av (1) det jublande svenska folket, (2) ett gemensamt förflutet, (3) svenska hjältar, (4) nationell antagonism, (5) svenska idrottares förankring i familj och vardagsliv, samt (6) urskiljande av den andre. Varje tema presenteras med mer konkreta empiriska exempel.</p>
<p>Det jublande svenska folket</p>
<p>En viktig del i kvällstidningarnas bevakning av idrottsevenemang är att de i samband med svenska idrottsframgångar lyfter fram och konstruerar en bild av ”folkets” glädje över framgångarna. Sportjournalistiken producerar en bild av svensk nationell yra som utspelar sig på gator och torg. Den nationella yran framstår som mer allmängiltig och understryker starka känslor för tillhörigheten till det svenska. Stockholm, och firande i centrala delar av huvudstaden, får en särskild symboliskt innebörd som ett territoriellt centrum för det svenska. Det visuella, eller fotojournalistiken, spelar en central roll.</p>
<p>I samband med Fotbolls EM 2004 finns flera tydliga exempel på hur kvällstidningarna skapar det jublande folket. Exempel 1 är hämtat från Expressens  mittuppslag 15 juni, dagen efter Sveriges 5– 0-seger mot Bulgarien. Reportaget som presenteras framställs som en dokumentation av hur folket har firat segern i centrala Stockholm timmarna efter matchslut. Den välkände artisten Markoolio har en huvudroll på uppslaget.</p>
<p>Exempel 1: Expressens mittuppslag 15 juni 2004</p>
<p>Överst på sidan finns en blågul och bollprydd girlang med texten Heja Sverige. Rubriken som lyder ”Ja, det blev mål, mål, mål” anspelar på en svensk kampsång som producerats av Markoolio inför det EM som hölls 2000. Artisten har också varit en av dem som firat efter segern. Den mindre rubriken till vänster lyder ”Markoolio firade den svenska EM-segern på Sergels Torg”. Den till omfånget största bilden föreställer artisten som sitter på ett biltak och sträcker armarna i vädret. I bildtexten framhålls att ”Artisten Markoolio var en av alla svenska fans som kom till Sergels torg i Stockholm efter den svenska 5–0 segern mot Bulgarien”. Övriga bilder framställer (med ett undantag) anonyma jublande människor efter matchen.</p>
<p>Den nationella yran skapas främst genom bildkollaget som enbart presenterar glada människor. Att de är svenska understryks av det gula och blå som är närvarande i samtliga bilder. Bildtexterna understryker glädjen och att det rör sig om ”jublande fans”. Under en bild lyder texten: ”JAAA. Glädjen över den svenska storsegern gick inte att ta miste på”. Och under en annan: ”Jublande fans sprang ärevarv runt fontänen på Sergels Torg”.</p>
<p>Den nationella yran och det jublande folket framhålls också i artikeltexterna. Yran skapas inte minst av artikeltexten längst ned till vänster. Centralt för texten är ytterligheterna mellan en öde stad under matchen och det liv och rörelse som uppstår till följd av den svenska segern. Artikeltexten pekar på att: ”Under matchen låg Stockholms gator öde”. I nästa mening framhålls dock att ”Inne på sportbarerna var det desto livligare. På Limpbar höll taket på att lyfta för varje mål”. En av bilderna föreställer också tre namngivna personer som enlig bildtexten ”jublar på Limpbar i Centrala Stockholm”. Längre ned i texten står följande: ”En halvtimme efter slutsignalen hördes de första biltutorna vid Sergels Torg. Folk övergav sina bilar, andra kom till fots. Alla hade samma tanke – att ta ett segerdopp i fontänen.” Vad som också framgår i artikeln är att fontänen för tillfället var tömd på vatten och att ”Snopna fans fick därför nöja sig med att hoppa runt i den torrlagda fontänen”. Enligt artikeln har fansen sedan sprungit runt fontänen längs vägbanan och polisen ingripit och styrt om trafiken. Att polisen tvingats ingripa ger intryck av att firandet varit omfattande.</p>
<p>På detta uppslag ges också Stockholm och Sergels Torg en särskild symbolisk innebörd. I artikeln längst ned till höger (som behandlar ”fontänskandalen”, dvs det faktum att fontänen var tömd på vatten och gjorde omöjligt för fansen att bada) så framhålls att ”Fontänen på Sergels Torg är en klassisk mötesplats i segersammanhang”. Firandet i centrala Stockholm framställs som en tradition och centrala Stockholm framstår som det svenska samhällets självklara centrum. Det är via medierna (i det här fallet kvällstidningen Expressen ) som människor bjuds in att vara en del av det som pågår i detta centrum. De firande människorna (ett relativt fåtal) i centrala Stockholm blir en symbol för det svenska folket och dess glädjeyttringar.</p>
<p>Ett annat exempel på hur läsaren kan involveras i en glädje över nationens framgångar och konstrueras som en del av det jublande folket är också hämtat från Expressen , från sportbilagan, dagen efter Sveriges seger mot Bulgarien. Under rubriken ”Det här är lycka” skriver krönikören Mats Olsson om matchen (Exempel 2). Till höger finns en bild som är tagen efter matchen, där laget på sedvanligt sätt tackar fansen på läktaren.</p>
<p>Bilden är hämtad från det ögonblick efter matchen när lag och fans förenas i ett ömsesidigt hyllande; fansen hyllar laget och laget hyllar fansen. Bilden domineras av det gula och blå och just färgerna bidrar till en sammansmältning mellan lag och fans. Bilden, rubriken och krönikan samspelar för att invitera läsaren att känna glädje och stolthet över ”det svenska”; det involverar läsaren både till att hylla det svenska och att bli hyllad för sin ”svenskhet”. Läsarna ser allt inifrån planen som om de vore delaktiga i evenemanget; de blir en del i föreningen mellan lag och fans och integreras i den ömsesidiga hyllningsprocessen. Det som hyllas är det svenska och glädjen och stoltheten över att kunna vara en del av denna gemenskap. Det blir inte minst tydligt i det samspel som sker mellan rubriken (”Det här är lycka”) och bilden. Vad som är lycka i detta ögonblick är att få vara en del i det svenska. Detta understryks med all tydlighet i Olssons krönika. Den inleds på följande sätt:</p>
<p>Vilken lycka.</p>
<p>Det är tomt på José Alvalade-stadion, de svenska sångerna har tystnat och ersatts av det stilla kanppandet av datortangenter. Men utifrån hörs fortfarande ropen på SVÄR-je – klapp klapp klapp – SVÄR-je.</p>
<p>Det är en varm kväll med en stilla bris i Lissabon och det är nästan skönare, nästan roligare nu – så här efteråt – att se ut över den tomma och vackra arenan och tänka på vad som just hänt. Lycka.</p>
<p>Sverige slog Bulgarien med 5–0 (en gång till: 5–0) i fotbolls-EM igår.</p>
<p>Fullkomlig lycka.</p>
<p>Så mycket att minnas, så mycket att le åt, så mycket vi har att berätta om och diskutera och vara stolta över rätt länge.</p>
<p>Lyckan över segern är uppenbar, men vad som också blir uppenbart är hur läsaren involveras i ett svenskt vi. Krönikören ger uttryck för sina känslor över den svenska segern i inledningen, men känslorna betraktas som någonting som han delar med läsaren, någonting mer allmänt. På de sista raderna av citatet, den första meningen efter ingressen, så går han från att skriva om vad som kan ses som krönikörens egna känslor till att skriva om känslorna som gemensamma (”så mycket att le åt, så mycket vi har att berätta om och diskutera och vara stolta över rätt länge”).</p>
<p>Det är också uppenbart att den visuella dimensionen fyller särskild viktig funktion för sportjournalistiken och reproduktion av det svenska. Färgfotografier eller färgillustrationer är centrala och skapar ett förtätat symbolvärde omkring det gula och det blå. Att det gula och blå finns närvarande är givetvis inget märkligt i sig. I internationella tävlingar har nationsfärgerna och -flaggorna en central betydelse i samband med t ex invigningar och prisceremonier. Men detta formar sig till en mer informell, och i många stycken folklig, hyllning till det gula och blå. På detta sätt blir ögonblicket ovan ett tillfälle när nationen hyllar sig själv (jfr Billig 1995: 44ff); det är en hyllning tillägnad det svenska genomförd av dem som är integrerade i det svenska.</p>
<p>Ett gemensamt förflutet</p>
<p>En viktig funktion i sportjournalistiken är reproduktionen av en gemensam historia (jfr Andersson 1983/1992 och Hobsbawm 1990). Sportjournalistiken relaterar då de nutida idrottsprestationerna till tidigare idrottsprestationer. På så sätt knyts läsarna till vad som betraktas vara ett gemensamt förflutet. Hänvisningarna kan vara implicita och förutsätta ett kollektivt medvetande om tidigare idrottsprestationer, men också vara mer explicita och sätta in ögonblicket i ett sammanhang som kan forma förståelsen av händelsen. En del av det senare är att sportjournalistiken har en tendens att utropa nutida händelser till ”klassiker” trots att de nyss inträffat. Idrottshändelser, ögonblick i tävlingar, utropas av sportjournalistiken som delar av en gemensam historia i samma ögonblick som de inträffar, men läsaren kan bara förstå dem som minnesvärda om han/hon innesluts i ett vi.</p>
<p>Exempel 3: Sportbladet 15 juni 2004</p>
<p>De implicita och explicita kopplingarna kan illustreras med Aftonbladets Sportbladet  dagen efter segern mot Bulgaren (Exempel 3). Överst på uppslaget finns en bård med målen och de olika målskyttarna. Rubriken inom citattecken lyder ”Vi är bäst i hela EM” och hänvisar till ett påstående i Lasse Sandlins krönika. Underrubriken är en hänvisning till vad krönikören skrivit: ”Njut av vibrationerna som får oss att minnas -94”. I texten förtydligas detta enbart med ”VM-sommaren 1994”. Vad krönikören anspelar på är fotbolls-VM i juni och juli 1994 som spelades i USA. Sverige tog överraskande brons och den mediala uppmärksamheten omkring detta var massiv. Laget hyllades på olika sätt vid hemkomsten till Sverige, bl a genom att åka kortege genom Stockholm och genom ett framträdande i Rålambshovsparken inför vad som beräknades vara omkring 100 000 människor. Men texten förutsätter att läsaren vet vad som inträffade då; den förutsätter ett kollektivt medvetande om tidigare svenska fotbollsframgångar.</p>
<p>I texten relateras  5–0-segern  explicit till andra segrar. Krönikören framhåller att ”I stora mästerskap – i EM, VM och OS – har det bara hänt fyra gånger att Sverige vunnit med större siffror och då skedde det för mycket länge sedan”. Insprängd i krönikan finns också något som påminner om en faktaruta där tidigare storsegrar radas upp. På detta vis sätts segern in i ett sammanhang av ”historiska” händelser. Detta är ett ganska vanligt sätt kontextualisera idrottshändelser, och förekommer på olika sätt i materialet. Bl a i samband med Sveriges match mot Italien i gruppspelet i EM. Under matchen gjorde Zlatan Ibrahimovic ett mål som i  Aftonbladet  (19 juni 2004) knöts till tidigare ”klassiska” mål. Kajsa Bergqvists guld i Friidrotts-VM relateras av en krönikör till tidigare friidrottsprestationer. På detta sätt skapas också ett historiskt skimmer kring olika händelser. De betonas som en del i ett gemensamt förflutet och genom återupprepning får de status som händelser som formar det gemensamma.</p>
<p>Men sportjournalistiken i kvällspressen har en tendens att utropa händelser som historiska ögonblick i samma stund som de inträffar. Under fotbolls-EM 2004 så konstrueras samtliga tre matcher i gruppspelet på ett eller annat sätt som klassiska eller historiska ögonblick. Efter matchen mot Bulgarien skriver krönikören Mats Olsson: ”En klassiker. Det får gå hur det vill nu men detta var en klassiker”. Efter matchen mot Italien skriver Aftonbladet  (19 juni 2004) bl a att ”85:e minuten. Svensk fotbollshistoria skrivs när Zlatan klackar in 1–1”. Och dagen efter matchen mot Danmark skriver Expressen  (23 juni 2004) att ”Mattias Jonsson blev syndabock i VM 2002. I natt klassisk EM-hjälte”. Läsaren ska inneslutas i känslan av att ha upplevt ett minnesvärt ögonblick. Ögonblicket är dock bara minnesvärt om läsaren kan inneslutas i vi:et, dvs. om händelsen tolkas som en del i någonting gemensamt och läsaren på så vis kan glädjas över det inträffade.</p>
<p>Svenska hjältar</p>
<p>En central aspekt av sportjournalistiken och dess fokus på enskilda utövare är konstruktionen av nationella (idrotts-)hjältar. Svenska hjältar konstrueras framför allt genom att sportjournalistiken återger idrottsprestationerna som del i en nationell framgång, men även som någonting spektakulärt; som ett hjältedåd av nästan övermänsklig karaktär. Hjältarnas prestationer framställs som om i princip omöjliga, men att hjälten har de särskilda egenskaper som ändå gör det möjligt att övervinna (ofta fysiska) begränsningar. Men dessa egenskaper sätts ofta i relation till det vardagliga och rutinmässiga, vilket skapar särskilda former för identifikation. Svenska hjältar är också ”vanliga” människor som nått till sin position genom slit och hårt arbete.</p>
<p>Exempel 4: SportExpressens och Sportbladets förstasidor 8 augusti 2005</p>
<p>I samband med Friidrotts VM 2005 finns två tydliga och likartade exempel på detta. Det handlar då om hur höjdhopparen Kajsa Bergqvist och mångkamparen Carolina Klüft upphöjs till nationens hjältar efter sina segrar. I båda fallen handlar det om hur det har övervunnit fysiska begränsningar och tagit guld. I Klüfts fall är fokus på hennes stukade fot. Både Sportbladet  och SportExpressen  har på sina förstasidor (Exempel 4) bilder på hennes tejpade fot. Sportbladet  har texten ”JAAAAAAAAAA…DEN HÖLL!” medan SportExpressen har texten ”Den höll!” i guldfärg. Ett viktigt inslag i bilderna är också den blågula flaggan som hänger ned över benen. I Sportbladet  skriver krönikören Lasse Anrell om Klüfts lycka. I inledningen skriver han att ”Hon visste att hon hade rätt att vara den lyckligaste kvinna i idrottsvärlden. Hon hade ju vunnit hela världen trots en svår fotskada”. Längre ned i texten så framhåller han att guldet var en bragd. ”Det är en fantastik bragd. Att vinna ett VM-guld dagen efter att man skadar sig så illa att man knappt kan gå är en fullständigt osannolik bragd.” Genom att lyfta fram skadan och smärtan i foten skapas intrycket av att det är en i princip omöjlig prestation, men att Klüft genom sina unika egenskaper ändå kan genomföra den.</p>
<p>Exempel 5: Sportbladet 9 augusti 2005</p>
<p>Dagen efter Kajsa Bergqvists seger i höjdhopp handlar mycket om hur hon återhämtat sig från sin hälseneskada. SportExpressen  har på sin förstasidan rubriken ”Från hälvete till himmel”. I samma tidning (s 7) finns också en artikel som beskriver hennes år, från skadan som hon fick i samband med en tävling i Båstad i juli 2004, fram till segern i VM. Under datumet 8 augusti 2005 står t ex.: ”Kajsa Bergqvist tar sitt första stora mästerskapsguld efter prövningar som ingen vanlig idrottare ha klarat”. I Sportbladet  går samma tema igen. På det första uppslaget (se exempel 5) syns Bergqvist knyta nävarna av lycka efter ett hopp. Rubriken lyder ”Höjden av lycka” och underrubriken lyder: ”Bragd… ett utslitet ord, men Kajsa har besegrat sig själv, världseliten och hela läkarvetenskapen”. Underrubrik refererar till följande avsnitt längre ned i texten:</p>
<p>Kajsas guld är en bragd.</p>
<p>Detta utslitna ord som snart inte går att använda längre inom svensk idrott eftersom vi ser bragder snart sagt varenda dag på friidrottsbanan. Men det här var verkligen en bragd eftersom Kajsa inte bara besegrade hela världseliten, sig själv, sin kropp – utan också hela läkarvetenskapen.</p>
<p>Det var sånt som vi alla kunde få tårar i ögonen av den här magiska kvällen i Helsingfors.</p>
<p>Den bragd hon svarat för är att kunna komma tillbaka från skadan. Det är det omöjliga i att gå från en svår hälseneskada till guld på drygt ett år som betonas i artiklar och hon besegrar t.o.m. vetenskapen genom sin bedrift. På den sista raden i citatet förekommer ett explicit ”vi” (”vi alla”) som inkluderar människor i det svenska. Att vi:et kan få tårar i ögonen, att vi:et kan känna glädje över Kajsa Bergqvists framgång, förutsätter att de dels kan förstå prestationen som övermänsklig, dels kan känna en gemenskap med utövaren, och den gemenskapen är primärt en föreställning om den gemensamma nationen.</p>
<p>En viktig del i flera artiklar är att betona det hårda arbetet hon lagt ned för att komma tillbaka från skadan. Det sker genom att sportjournalistiken refererar till hennes år efter hälseneskadan och betonar den ”monotona rehabiliteringsträningen”. Det förekommer också andra artiklar som knyter Kajsa Bergqvist till vardagslivet med pojkvän och familj (någonting jag återkommer till nedan).</p>
<p>Ett tredje exempel på hur sportjournalistiken konstruerar svenska hjältar är hämtat från fotbolls-EM 2004. Det handlar då om hur sportjournalistiken redogör för det mål som Zlatan Ibrahimovic med ryggen mot målet klackade in mot Italien. (Som ”svensk hjälte” utgör dock Ibrahimovic något av ett specialfall, vilket jag återkommer till nedan.) Målet föll i slutet av matchen och innebar att slutresultatet skrevs till 1–1. Både Sportbladet  och SportExpressen  har en bild på ögonblicket när Zlatan klackar bollen uppslagna över sina förstasidor. Rubrikerna lyder ”Klackrent” respektive ”Klack, Zlatan”. I båda tidningar framhålls på olika vis och i olika sammanhang det omöjliga i den prestation som Ibrahimovic svarat för. T.ex. Mats Olsson, krönikör i SportExpressen , inleder sin krönika på följande sätt:</p>
<p>En klack i krysset.</p>
<p>En klack rakt upp till den gula härligheten på läktarna i Porto.</p>
<p>När Zlatan fick chansen ställde han dem alla… Buffon, Nesta, Cannavaro, ja, hela det mäktiga fotbolls-Italien med en – klackspark.</p>
<p>Ett sånt mål som Zlatans 1–1 igår gör man bara inte.</p>
<p>Jo, förresten, Riktigt stora spelare gör det. Zlatan gör det. Tack.</p>
<p>Olsson markerar att det mål som Ibrahimovic svarat för inte går att göra, men att just ”riktigt stora spelare” kan svara för sådana mål. Även i Sportbladet  finns liknande hyllningar till Ibrahimovic. Krönikören Simon Bank kallar honom för geni: ”Geni. Det är ett litet, italienskt ord. På svenska säger vi Zlatan”. Den nästan övermänskliga prestationen betonas på flera ställen i tidningen, bl a i en artikel med rubriken ”Henke: Ett omöjligt mål” där Henrik Larsson uttalar sig om målet.</p>
<p>Nationell antagonism</p>
<p>En viktig aspekt i dagens sportjournalistik är att den är inriktad på konflikter, problem och potentiella (dopning-) skandaler inom sporten (Wallin 1998). Sportjournalistiken dramatiserar inte sällan idrottsevenemang genom att konstruera konflikter mellan olika idrottsutövare. Konflikterna iscensätts genom ett tillspetsat språkbruk som gör olika utövare till tydliga antagonister: ”vi:et” ställs mot ”dom:et”. I samband med den typ av mediehändelser som studeras i denna studie dramatiseras konflikterna med tydliga anknytningar till det nationella. Konflikter konstrueras som en del i en nationell antagonism där yttranden från enskilda utövare symboliserar nationer.</p>
<p>Ett tydligt exempel på detta återfinns i Expressen  och SportExpressen  dagen efter Sveriges match mot Danmark i fotbolls-EM. Matchen mellan Sverige och Danmark slutade 2–2 vilket innebar Italien inte gick vidare till slutspel. 2–2 var i förväg ett resultat som ivrigt diskuterats i medierna därför att det skulle innebära att både Sverige och Danmark skulle kvalificera sig för slutspelet. I kvällstidningarna hade det i förväg förekommit en del spekulationer om möjligheterna till en uppgjord match, men i svenska medier var det någonting som framhölls som en omöjlighet. Efter matchen var anklagelser om att matchen var uppgjord ett viktigt tema i framför allt Expressen .</p>
<p>Exempel 6: Expressens förstasida 23 juni 2004</p>
<p>På förstasidan 23 juni finns överst texten EM-EXTRA (Exempel 6)och därunder finns följande rubrik: ”STORBRÅK I NATT – Italiens stjärnor attackerade SVERIGE”. På sidan finns också en bild på en italiensk fotbollsspelare och en svensk (Henrik Larsson). Artikeln i SportExpressen  (Exempel 7) har rubriken ”Italien: Matchen var uppgjord” över ett uppslag och två tillhörande artiklar. Den ena har rubriken ”Stjärnmålvakten till attack mot Sverige” och den andra har rubriken ”Pampen: Vi är mörka och inte lika vackra”. I den förstnämnda artikeln är det olika spelare som uttalar sig om 2–2-matchen, medan det i den andra artikeln är olika ledare i den italienska fotbollsförbundet.</p>
<p>I rubrikerna är det tydligt att de yttranden som spelarna har gjort har tolkats in i ett sammanhang av nationell antagonism. Enligt rubrikerna är det inte Sverige som lag som attackeras, det är heller inte enskilda spelare, utan Sverige som nation; det är det gemensamma Sverige som attackeras. De enskilda spelarna, främst målvakten Buffon, som gett uttryck för sina misstankar får symbolisera nationen Italien.</p>
<p>Detta med att enskilda yttranden spetsas till och får symbolisera en nation förekommer också under Friidrotts-VM. Exemplet är från den 8 augusti, dagen efter att Carolina Klüft vunnit guld i sjukamp. Fyra hela uppslag ägnas åt detta i Sportbladet . Ett av uppslagen behandlar en händelse som inträffade under längdhoppsmomentet i tävlingen. Klüft längsta hopp var på gränsen till övertramp. Internationella kontrollanter slog dock fast att hoppet var godkänt. Frankrike och Eunice Barber lämnade in en protest som dock avslogs. Huvudrubriken på uppslaget lyder: ”Frankrike: Ni fuskade”. Frankrike hänvisar här till Barber och yttranden hon gjort under den presskonferens som följde efter avslutad tävling. Enligt ingressen går Barber ”till hård attack mot Carolina Klüft” och enligt samma ingress har hon till Klüft sagt att ”du vann inte på tur, utan på ett fel, det var övertramp”. Barbers kritik får här stå för hela nationen; det är Frankrike som yttrat sig. Det följande ”Ni fuskade” blir då en kritik, eller en ”attack”, riktad mot Sverige. ”Ni:et” innefattar dem som omfattas av en svensk gemenskap. Rubriken är i sig missvisande för innehållet i de artiklar som finns på uppslaget. I dessa är det tydligt att det är Barber som i missnöje över sin andraplats gett uttryck för diverse kritik riktad mot Klüft,</p>
<p>Rubriken blir en nästan extremt tillspetsad och dramatiserad konflikt av nationell karaktär. Denna konstruktion skapar ett intryck av hot från ”dom”; och hotet kommer utifrån, i det här fallet från Italien eller Frankrike, och det är det gemensamma svenska som hotas eller anklagas. Detta sätt att iscensätta yttranden skapar ett tydligt vi-och-dom-förhållande. En gemenskap ställs mot en annan, men vilket jag ska utveckla något längre fram så kommer inte hotet mot den svenska gemenskapen alltid utifrån.</p>
<p>Förankring i familj och vardagsliv</p>
<p>Familj, vänner och hem är någonting som sportjournalistik ofta lyfter fram och betonar i samband med framgångar för svenska idrottsutövare. Dessa aspekter tillskrivs särskilda värden och framstår som betydelsefulla, eller t o m förutsättningar, för idrottsutövarnas framgångar – ja för att de ska klara av de övermänskliga prestationerna. Hänvisningarna till det vardagliga får ett särskilt symbolvärde då de antyder något om vad den svenska gemenskapen består av och vad den bör förknippas med, men också vad den inte består av och inte ska förknippas med. Anknytningen till vardagslivet har också en särskild funktion när det gäller människors möjligheter till identifikation.</p>
<p>Exempel 8: Sportbladet 9 augusti 2005</p>
<p>Två tydliga exempel på hur sportjournalistiken betonar idrottsutövarnas förankring i familj och hos vänner som betydelsefulla för framgångar återfinns i materialet från Friidrotts-VM 2005. I SportExpressen  8 augusti finns ett uppslag som handlar om Carolina Klüft. Överst finns en guldbård med texten SUPER-CARRO. Huvudrubriken lyder: ”DÄRFÖR ÄR HON BÄST”. Centralt finns en bild uppslagen där Carolina kramas av två av sina systrar. Artikeln under bilden har rubriken ”Nu kan familjen andas ut: Vi vill inte att hon får men för livet”. I artikeln nämns hur familjen ”våndades” på läktaren. I artikeln framhåller Carolina Klüft att pojkvännen Patrik Kristiansson ”varit ett superstöd”. Ett liknande uppslag finns i SportExpressen  9 augusti (Exempel 8), men handlar då om Kajsa Bergqvist. Överst finns en guldbård, den här dagen med texten Super-Kajsa. Huvudrubriken lyder ”Min bästa dag i livet” och citattecknen i rubriken antyder att det är ett yttranden från Bergqvist. Bilderna utgör en kronologisk berättelse och de föreställer hopp som hon genomförde under tävlingen, ögonblicket när guldet var klart, när middagen serverades efter tävlingen, samt ett ögonblick när hon skålar med sina föräldrar, vilket är den största bilden. Under den sistnämnda bilden står bl a att läsa att ”Föräldrarna fanns naturligtvis på plats i Helsingfors för att bevittna dotterns största bragd i karriären”. Artikeln till vänster om bilden har rubriken ”Kärleksdramat i VM – Kajsa firade guldet utan pojkvännen: ’Han var förtvivlad’”. Artikeln handlar om att pojkvännen pga av arbete och en miss i planeringen inte haft möjlighet att vara med under tävlingarna. Men redan på första raden i ingressen står att ”Han har stöttat henne under den tunga skadetiden”.</p>
<p>I exemplen tillskrivs familjen en uppenbar roll för idrottsutövarnas prestationer, men familjen och de relationer som präglar vardagslivet får i detta sammanhang också en djupare symbolisk innebörd. När läsarna tar del av denna form av sportjournalistik involveras de i familjerelationer där betydelsen av gemenskapen, av att finnas till för och stötta varandra lyfts fram. Då idrottsutövarna utgör en manifest symbol för det nationella, för det svenska, blir också familjen en symbol för en nationell gemenskap.</p>
<p>Urskiljande av den andre</p>
<p>När familj och vardagsliv blir en symbol för den nationella gemenskapen så tillskrivs den också särskilda värden; det blir tydligt vad den består av och vad som karaktäriserar det svenska. I de nyss beskrivna exemplen framstår familjen med mamma, pappa och barn som en självklar, naturlig form för gemenskapen. Familjen representerar då framför allt stabilitet och trygghet, någonting som också tillskrivs den nationella svenska gemenskapen. Ett annat exempel på detta, hur familjen framställs som en gemenskap, som präglas av trygghet och stabilitet; finns i materialet från FotbollsEM. Men i detta sammanhang framträder också en bild av en svensk gemenskap och vad som karaktäriserar det svenska, som samtidigt innebär ett utpekande av det avvikande, den andra, som inte är fullt ut integrerad och hemmahörande i det svenska samhället.</p>
<p>Ett tydligt exempel på detta är en artikel från fotbolls-EM 2004, publicerad i SportExpressen  22 juni. Artikeln handlar om två fotbollsspelare, Zlatan Ibrahimovic och Andreas Isaksson. Rubriken som lyder ”SKILDA VÄGAR” syftar till det faktum att de båda är födda på samma dag och att de i dag är framgångsrika spelare (”världsstjärnor”) i Sveriges fotbollslandslag, men att vägen till framgång har sett högst olika ut för dem.</p>
<p>Hela artikeln kan beskrivas som uppbyggd omkring ett antal markanta polariseringar som ska tydliggöra de olika vägar som Isaksson och Ibrahimovic gått genom livet (se sammanställning nedan). Artikeln formar sig till ett urskiljande av den senare som ”den andre”. Hans invandrarbakgrund blir central. Ibrahimovic kategoriseras som den problematiska invandraren och Isaksson som svensk och normal.</p>
<p>En grundläggande distinktion görs direkt i inledningen av artikeln: ”Den ene växte upp i ett lugnt villasamhälle långt från storstan, den andre i ett invandrartätt problemområde där det gällde att ta för sig om man ville komma nånvart”. Det är Isaksson som är ”den ene” och Ibrahimovic som är ”den andre”. Att Ibrahimovic här uttryckligen är ”den andre” är givetvis en slump, men anknytningen till ”invandrartätt problemområde”, i det här fallet Malmöförorten Rosengård, pekar ut honom som avvikande. Rosengård har en symbolisk innebörd och står för förort och invandrarskap, vilket inte minst har skapats genom att medierna mer systematiskt framställt förorten som något som skiljer sig från det egentliga Sverige (Brune 2004; Sandström 2004). Ibrahimovic blir på detta sätt det annorlunda, något som inte riktigt tillhör det svenska.</p>
<p>SportExpressen 22 juni 2004</p>
<p>Som den andre karaktäriseras Ibrahimovic som ”vild”, ”opolerad”, ”småbusig” och ”kaxig”. Hans uppväxt beskrivs som problematisk, som ”tuff”, där han fått lära sig ”att ta för sig”. Hans föräldrar skiljde sig när han var barn. Det framgår heller inte vad de sysslar med. I texten betonas att han har köpt en Ferrari 360 Modena. Artikeln refererar också till en scen i filmen Blådårar 2, en dokumentär om Malmö FF och deras supportrar. I filmen beskriver Zlatan hur han ibland har gått ut på balkongen i lägenheten i Rosengård och kastat en sedel till barn på gården och bett dem springa och köpa mjölk till honom. Det skapar bilden av en kaxig ”uppkomling” som markerar sin status genom dyra bilar och att strö pengar omkring sig. Men i texten framhålls också att han och Isaksson ”har vuxit till sig, som fotbollspelare och människor”. Ibrahimovic har fått lära sig ödmjukhet.</p>
<p>Mot detta sätts bilden av Isaksson som ”tystlåten”, ”ödmjuk”, ”försynt” och ”målmedveten”. Hans uppväxt i Smygehamn beskrivs som trygg. Föräldrarna beskrivs med hänvisning till sina yrken som ”marknadschef på ett transportföretag” och ”förskollärare”. Det skrivs ingenting om bilinköp eller ett vidlyftigt leverne, utan istället beskrivs hur pengar i samband med hans övergång till Juventus betalades ut till hans moderförening, Östra Torps Gif, vilken han lämnade som elvaåring. Det visar på en förankring i den svenska vardagen och föreningslivet. Och vad Isaksson har fått lära sig – uppenbarligen för att hävda sig inom sporten – är att vara ”tuff utan att bli hård”.</p>
<p>Den svenska gemenskapen personifieras av Isakssons uppväxtförhållanden. Uppväxten är lugn och trygg och sker i en kärnfamilj i en villaidyll. Egenskaperna som knyts till Isaksson blir normen för ”svenskhet” och vad det innebär att inkluderas i en svensk gemenskap. Att vara ödmjuk, försynt och måttfull blir karaktäristiska egenskaper för det svenska. Ibrahimovic har å sin sida ”lärt sig ödmjukhet”, vilket här framstår som en skolning i att bli svensk. För att passa in och inte utgöra någonting avvikande och kunna integreras i det svenska så måste invandrare lära sig ödmjukhet. Den inlärda ödmjukheten framstår också som en förutsättning för Ibrahimovics framgångar som fotbollsspelare.</p>
<p>Artikeln följer det mer generella mönster som Brune (2004) tydliggjort i analyser av nyhetsjournalistik. I artikeln knyts Ibrahimovic till kategorin invandrare som kontrasteras mot det svenska. De egenskaper varmed Ibrahimovic karaktäriseras konnoterar någonting annorlunda. Han inordnas i en förutbestämd roll som ”invandrarkille”. Brune argumenterar för att denna kategorisering är ett grundläggande tankemönster hos journalistiken. Det är ett sätt att förstå samhället som också implicerar en särskild syn på det svenska som någonting bättre, eller högre stående än andra kulturer/länder. Kategorin invandrare är som Brune (ibid: 361) konstaterar ”inte vilken kategori som helst”, utan är starkt knuten till föreställningar om det nationella.</p>
<p>I detta sammanhang utgör Zlatan Ibrahimovic ett särskilt intressant fall. Det beskriver också något av den flexibilitet som finns hos sportjournalistiken. Furvik (2004) har i en studentuppsats visat hur Ibrahimovic i ena stunden konstrueras som geni, i andra som svikare eller skurk. Han blir ofta framställd som en ”Annan”, som någon som står utanför en svensk gemenskap. I det här undersökta materialet är han i ena stunden en hjälte som för Sverige till segrar i EM och framstår som ett exempel på en lyckad integration, men han är samtidigt det avvikande som kan hota det svenska. Trots att Ibrahimovic är född och uppvuxen i Sverige så blir han knuten till en mer allmän kategori av invandrarmän. På detta sätt spelar sportjournalistiken en roll i upprätthållandet av dikotomin dikotomin svensk – invandrare</p>
<h2>Sportjournalistiken och en illusorisk öppenhet</h2>
<p>På ett ytligt plan ter sig sportjournalistiken öppen och tillgänglig för alla att konsumera, men det argument jag avslutningsvis vill föra fram är att denna öppenhet är illusorisk, och att det är genom denna illusoriska öppenhet som sportjournalistiken kan verka för att inkludera eller exkludera människor i den nationella gemenskapen.</p>
<p>Centralt för detta kapitel är att synliggöra de konventioner som sportjournalistiken tillämpar för att reproducera en nationell svensk gemenskap. Utgångspunkten är att sportjournalistik fyller en viktig ideologisk funktion genom att reproducera föreställningar om denna gemenskap.</p>
<p>När det handlar om känslor om det nationella så är det rimligt att hävda att sportjournalistiken har en särskild maktposition. Det är en position som den fått genom att den i många sammanhang (även inom forskningen) behandlas som någonting oförargligt. Idrotten är i dag en massrörelse och i den allmänna debatten är den ofta förknippad med samhällsnyttiga egenskaper, som att t ex vara främjande för fysisk hälsa och socialt eller demokratiskt fostrande. Idrotten som samhällsfenomen är självklar och sällan ifrågasatt .</p>
<p>Sportjournalistiken, som vuxit fram i symbios med den expanderande idrotten, har en nästan lika självklar ställning och den svarar i dag för en betydande del av medieutbudet. I samband med stora idrottsmästerskap – som fotbolls-EM och Friidrotts-VM – så är det en självklarhet att medierna upplåts åt sport. Sportjournalistiken har en självklar roll som förmedlare, eller snarare medskapare, av evenemangen.</p>
<p>Genom sin självklara roll så har sportjournalistiken en nästan unik position att reproducera en berättelse om det gemensamma svenska. Ingen annan institution i samhället torde ha samma möjlighet att reproducera känslor om det nationella, och kunna reproducera särskilda värderingar om svenskhet och det svenska. En given dramaturgisk plattform i dessa sammanhang är att återge idrottsutövares kamp som en del i kamp mellan nationer. Utövarna framställs som manifesta representanter för sina nationer (Smith och Porter 2004); det är ”vi-mot-dom” som ligger till grund för hur sportjournalistiken återger evenemangen.</p>
<p>Analysen har tydliggjort att kvällspressens språkbruk i samband med stora idrottsmästerskap bidrar till att konstruera en bild av en glad allmänhet (det jublande svenska folket); en bild av ett gemensamt förflutet; det bidrar till att skapa (nästan övermänskliga) nationella hjältar; den framhåller förankring i familj och vardagsliv i Sverige som betydelsefullt för framgångarna. Dessa konventioner är en form av mekanismer som under vissa förutsättningar kan verka inkluderande och tyckas vilja omfatta alla i det svenska samhället. Men sportjournalistiken konstruerar också gränser för ett ”vi” genom att beskriva idrotten som innesluten i en nationell antagonism eller genom ett urskiljande av den andre. Sådana konventioner kan verka exkluderande. Jag vill peka på följande tendenser för dessa mekanismer att verka.</p>
<p>• Symbolisering av sammanhållning : Genom att konstruera en allmän nationell glädje, (övermänskliga) svenska hjältar eller en gemensam  (idrotts-)historia  bidrar sportjournalistiken till att skapa grund för en mer generell enighet eller uppslutning omkring det svenska.</p>
<p>• Legitimitet åt nationella känslor : Sportjournalistiken legitimerar önskan om att inneslutas i den nationella gemenskapen och viljan att ge uttryck för nationella känslor. Det framstår som en självklarhet att vi ska identifiera oss med de svenska utövarna och glädjas åt framgångar. Det skulle i många sammanhang kunna betraktas som ett normbrott om man inte gav uttryck för glädje i samband med idrottsframgångar (eller sorg i motgångar). Sportjournalistiken legitimerar uttryck för nationella känslor som i andra sammanhang skulle te sig omöjliga.</p>
<p>• Naturalisering av förhållanden : I sportjournalistikens språkbruk så framstår den svenska gemenskapen som någonting naturligt och som ett mer permanent tillstånd. Det nationella som plattform för sportjournalistikens dramaturgier är aldrig ifrågasatt. Det som är historiskt skapat, en produkt av sociala/kulturella förhållanden, framstår som oberoende av detta. Sportjournalistiken – genom att ständigt utropa ögonblick till klassiska eller historiska och på så vis föreviga det tillfälliga – upprätthåller föreställningar om en gemensam svensk (idrotts- )historia som en självklarhet.</p>
<p>• Urskiljandet av den andre : Sportjournalistikens invanda språkbruk bidrar till en tydlig gränsdragning mellan vi och dom. Det handlar då om tydliga gränser mot andra nationer där konstruktionen av en nationell antagonism fyller en viktig funktion. Andra nationer kan framställas som någonting som hotar det svenska. Men det handlar också om ett hot som kommer inifrån, från det annorlunda och avvikande i det svenska samhället. Mer konkret uttryckt rör det sig om en reproduktion av dikotomin ”svensk-invandrare”, där kategorin invandrare blir till någonting som hotar det svenska inifrån. Det är en form av andrafiering där det som kategorin ”invandrare” representerar framstår som ett ”omöjligt” alternativ för ett fungerande samhälle. Det svenska som hotas är en lugn och trygg villaidyll som bebos av medelklassens kärnfamiljer. Det är majoritetssamhällets fundament som hotas.</p>
<p>• En maskering av intressen : Sportjournalistikens konventioner för att rapportera från idrottsevenemang innebär också ett osynliggörande av sportjournalistikens maktposition och intressen av att reproducera det nationella. För sportjournalistiken har den medierade sporten betydelse för medieföretagens kommersiella framgångar. Att bidra till att försöka skapa en nationell yra och få så många som möjligt – en allmänhet – att omfattas av glädjen och fira segrarna är också ett uttryck för en vilja från sportjournalistiken att vara populär. Dramaturgin ”vimot-dom”, där en tydlig nationell antagonism målas upp, är central i detta sammanhang.</p>
<p>Sportjournalistiken kan bidra till att upprätthålla en svensk gemenskap genom det som kan beskrivas med begreppet illusorisk öppenhet . På ett ytligt plan finns en öppenhet. Sportjournalistiken utestänger ingen från att konsumera och bli en del av det svenska. Den vill snarare bjuda in och låta människor ta del av den glädje det kan innebära att vara en del av denna gemenskap. Det svenska framställs inte sällan som någonting storartat, oklanderligt och eftersträvansvärt. Att inneslutas i det svenska är lycka. På ett ytligt plan kan vem som helst inneslutas. Människor med invandrarbakgrund kan utses till svenska hjältar. Men öppenheten är illusorisk då sportjournalistiken också urskiljer den andre. Det finns i sportjournalistiken, liksom i andra former av journalistik (jfr Brune 2004), en tendens att inordna människor i kategorin invandrare som sätts i ett motsatsförhållande till det svenska. Det är genom upprätthållande av sådana dikotomier som även sportjournalistiken kan reproducera tankar och språkbruk som möjliggör en mer omfattande (och strukturell) diskriminering.</p>
<h2>Referenser</h2>
<p>Anderson, Benedict (1983/1992) Den föreställda gemenskapen – Reflexioner kring nationalismens ursprung och spridning . Göteborg: Daidalos.</p>
<p>Brune, Ylva (2004) Nyheter från gränsen: Tre studier i journalistik om ”invandrare”, flyktingar och rasistiskt våld. Göteborg: JMG.</p>
<p>Cassirer, Peter (2003) Stil, stilistik och stilanalys . Stockholm: Natur och kultur.</p>
<p>Dahlén, Peter (1999)  Från Vasaloppet till Sportextra: Radiosportens etablering och förgrening 1925–1995.  Stiftelsen Etermedierna i Sverige.</p>
<p>Ehn, Billy (1993) ”Kropp och känsla”. I Ehn, Billy, Frykman, Jonas och Löfgren, Orvar, Försvenskningen av Sverige . Sthlm: Natur och Kultur.</p>
<p>Furvik, Agneta (2004)  Om fotboll och dess föreställda gemenskaper .  D-uppsats,  Internationell migration och etniska relationer, Malmö Högskola.</p>
<p>Hobsbawm, Eric (1990) Nationer och nationalism . Göteborg: Ordfronts förlag.</p>
<p>Kamali, Masoud (2005) ”Ett europeiskt dilemma: Strukturell/institutionell diskriminering”. I de los Reyes, Paulina och</p>
<p>Kamali, Masoud (red.) Bortom Vi och Dom . Stockholm: SOU 2005:41. (Utredningen om makt, integration och strukturell diskriminering).</p>
<p>Lindroth, Jan (1975) När idrotten blev folkrörelse . Stockholm: Rabén och Sjögren.</p>
<p>Mattsson, Katarina (2005) ”Diskrimineringens andra ansikte – svenskhet och ’det vita västerländska’”. I de los Reyes, Paulina och Kamali, Masoud (red.) Bortom Vi och Dom . Stockholm: SOU 2005:41. (Utredningen om makt, integration och strukturell diskriminering).</p>
<p>Reimer, Bo (2002) Uppspel:  den svenska TV-sportens historia . Stockholm: Stiftelsen Etermedierna i Sverige.</p>
<p>Ross, Sven (1994) ’Ideologiteori och medieforskning’, I: Carlsson m.fl. (red) Kommunikationens Korsningar: Möten mellan olika traditioner och perspektiv i medieforskningen , Göteborg: Nordicom.</p>
<p>Sandström, Lasse (2004) Rosengård i medieskugga . Stockholm: Institutet för mediestudier.</p>
<p>Schoug, Fredrik (1997) Intima samhällsvisioner . Sockholm/Stehag: Brutus Östlings Bokförlag Symposium.</p>
<p>Van Dijk, Teun (1988) News as Discourse . Hillsdale NJ: Erlbaum. Wallin, Ulf (1998) Sporten i spalterna: Sportjournalistikens utveckling i svensk dagspress under 100 år . Göteborg: JMG.</p>
<h2>8 Krigsjournalistiken och den strukturella diskrimineringen</h2>
<p>Stig Arne Nohrstedt</p>
<h2>Inledning</h2>
<p>Bidrar krigsjournalistiken till etnisk diskriminering? Finns det anledning att befara att det sätt på vilket medierna skildrar internationella väpnade konflikter bidrar till diskriminering och främlingsfientlighet i Sverige? Vad betyder exempelvis bilder av lidande människor långt bort från vår hemmiljö och vardagstillvaro för våra föreställningar och vårt förhållningssätt till flyktingar och invandrare som befinner sig här? Går det över huvud taget att se samband mellan internationella konflikter och de sätt medier och enskilda individer bemöter olika etniska grupper i lokalsamhället? Detta är några av de frågor som jag avser att behandla. Men det är nödvändigt att klargöra redan från början att kapitlet inte gör anspråk på att presentera definitiva svar. Snarare får den ses som ett försök att utveckla ett perspektiv – en analytisk synvinkel – på de komplexa och sammanflätade relationerna mellan skeenden på olika nivåer i den alltmer globaliserade värld vi befinner oss. Speciellt är mitt fokus på mediediskursernas inbördes relationer när man ser dem utifrån krigsjournalistikens kopplingar till å ena sidan krigspropagandan på internationell nivå och å andra sidan föreställningar och bemötande av ”dom andra” på nationell nivå.</p>
<h2>Ett flernivåperspektiv på medier och strukturell diskriminering</h2>
<p>Globaliseringsprocessernas snabba och omvälvande dynamik är en central utgångspunkt för den som vill förstå såväl mediernas betydelse för diskrimineringen av etniska minoriteter som de föreställningar, begrepp och åsikter som på den kognitiva nivån i människors medvetande underblåser främlingsfientlighet och förtryck av ”dom andra”. Det handlar inte bara om den identitetsosäkerhet som globaliseringen medför och som under ogynnsamma betingelser kan framkalla nationalistiska excesser, etnisk rensning och i värsta fall folkmord. Detta har forskare och samhällsdebattörer belyst och pekat på hur exempelvis krigen på Balkan delvis hänger samman med att människor upplever invandring och ökad etnisk mångfald, integrationen med omgivande samhällen och kulturer, etc. som ett hot. I situationer där statsmakten och de sociala institutionerna försvagas söker medborgarna tryggheten inom familjen och släkten, i lokalsamhället och den etniska gruppen. Extremister skaffar sig maktposition genom att antagonisera relationerna mellan grupperna och förtrycka minoriteterna (Ignatieff 2000; Kaldor 1999). Hur välgrundade dessa analyser av en plötsligt uppblossande nationalism än är för att förklara vissa konflikter och krig, t.ex. på Balkan, kan de leda till den förhastade slutsatsen att globaliserings problematiska konsekvenser är begränsade till vissa extrema och i vissa situationer farliga grupper. Om man ska förstå hur globaliseringsprocesserna och den strukturella diskrimineringen är relaterade till varandra är detta perspektiv alltför snävt. Det innebär att enbart fokusera på en variant av nationalism som dessutom förmodligen inte ens är den mest utbredda och betydelsefulla som Michael Billig har visat (Billig 1995). I det här sammanhanget anser jag det viktigt att lyfta fram de grundläggande kognitiva och kommunikativa aspekterna av detta komplex av relationer och inte snäva in perspektivet på de mest extrema yttringarna av främlingsfientlighet och diskriminering.</p>
<p>Oavsett vilket analytiskt perspektiv man använder sig av så tvingas man förenkla och välja ut vissa relationer i verkligheten som kan antas vara särskilt relevanta. Detta gäller inte minst om man som i det här kapitlet vill försöka gripa över så komplicerade sammanhang som hur förändringarna på den internationella nivån påverkar – och påverkas av – förhållanden på den lokala och nationella nivån. Och vidare hur dessa relationer i sin tur är kopplade till människors mentala processer. I det europiska forskningsprojektet European Dilemma 1  skisseras ett perspektiv där man rör sig från den mentala, kognitiva nivån till inrättandet av nationalstater och vidare till främlingsfientlig eller rasistisk politik samt över till rasifierande praktiker och förtryck av minoriteter. Grunden för analysen läggs i de kategorier med vilka människor i alla tider indelat den förnimbara verkligheten och de distinktioner som upprättar åtskillnader mellan olika individer och grupper. Dikotomin Vi och Dom har sitt ursprung i det socio-kognitiva behovet att skilja mellan ego och alter, liksom mellan den egna gruppen och andra grupper, för att mentalt bringa ordning i tillvaron. Historiskt har detta oundvikliga behov av kategoriseringar sammankopplats med framväxten av nationalstaten och den därmed sammanhängande diskursiva konstruktionen av en nationell identitet. Denna föreställda gemenskap (Anderson 1991) av att vara svensk, dansk eller tysk, osv. baserades på en dubbel konstruktion: För det första ett förhärligande av egenskaper som projicerades på den egna nationella gemenskapen. För det andra projicering av ondskefulla och hotfulla egenskaper på dem som ej tillhörde gemenskapen. Sammanhållningen i nationalstaten syftade både till gemenskap inåt och sammanhållning utåt. I European Dilemma  utvecklas detta perspektiv ytterligare genom anknytningar till den europeiska kolonialepokens rasistiska ideologi och exploatering av främmande folk och naturtillgångar. Detta historiska arv sätter sedan avtryck i dagens främlingsfientliga partier som även influerar de etablerade politiska partierna i en riktning som innebär skärpta krav på invandrare, flyktningar och asylsökande. Till skillnad från kolonialtidens i allt väsentligt rasistiskt motiverade förtryck formuleras nutidens främlingsfientlighet i kulturalistiska termer. Det är inte rasblandning som anses vara av ondo utan blandningen av kulturer. Eliternas rasifierande diskurser underblåser inte bara extremisternas diskriminerande praktiker utan även den institutionaliserade diskrimineringen som utövas av myndigheter, företag och organisationer.</p>
<p>EU-projektets teoretiska perspektiv återkommer i första rapporten från utredningen om makt, integration och strukturell diskriminering ( SOU 2005:41 ). Här införs termen ”andrafiering” för att beskriva denna grundläggande kognitiva mekanism insatt i ett historiskt-socialt sammanhang. Masoud Kamali (2005:40 ff.) beskriver andrafieringen som en sociokognitiv komponent i nationsbildandet, vilken på en och samma gång upprättar en homogen kollektiv identitet, ett ”folk”, och avgränsar denna identitet från de ”Andra”. Han pekar också på hur denna form av andrafiering utgör en av de viktigaste krafterna bakom krig och konflikter mellan nationalstater i Europa (Kamali 2005:46).</p>
<p>Utan att förneka det pedagogiska värdet hos detta sätt att beskriva relationerna mellan de olika nivåerna i syfte att klargöra den strukturella diskrimineringens komplexa orsaker, vill jag ändå här särskilt uppmärksamma hur händelser på den internationella nivån är diskursivt sammankopplade med socio-kognitiva processer, liksom med politiska och sociala skeenden på den nationella och lokala nivån. Internationella, nationella och lokala konflikter utspelas också på en mental nivå där begrepp, metaforer och imaginära bilder bildar utgångspunkter såväl för propagandadiskurser som för människors tolkningar och handlingar. Där Kamali konstaterar att andrafieringen är en viktig orsak bakom krig och konflikter kan man också vända på resonemanget och hävda att konflikter och krig är viktiga komponenter bakom andrafieringen och diskrimineringen historiskt sett. Krigspropagandan kan som bekant beskrivas som en extremt polariserad diskurs där den egna sidan skildras som alltigenom god medan motståndarsidan utmålas som genomsyrad av ondska (Jowett & O’Donnell 1992; för en översikt se Mral 2004:12 ff.; jfr. Taylor 1997:16 f.). Dessa konstateranden ska inte uppfattas som polemik med första rapporten från utredningen om makt, integration och strukturell diskriminering utan de syftar i stället till att betona ömsesidigheten i relationerna mellan diskrimineringens olika nivåer. Detta blir dock särskilt viktigt för analysen av mediediskursernas betydelse för diskrimineringen. Är man intresserad av hur medierna bidrar till publikens och allmänna opinionens sätt att kategorisera den sociala och kulturella omgivningen framstår medierna som den kanske mest avgörande källan till begreppsbildningen och ”andrafieringen” jämte kulturellt nedärvda föreställningar. Detta gäller särskilt i fråga om internationella konflikter. Mediernas innehåll är med andra ord den förmedlande länken mellan den internationella nivån och individens medvetande, vilket inte endast betyder att människors specifika kunskaper om internationella konflikter präglas av mediernas innehåll utan – mer intressant i detta sammanhang – även får konsekvenser för innehållet och betydelsen av de vi/dom-distinktioner som på den kognitiva nivån utgör andrafieringens mentala förutsättningar. Dessa har då inte bara – kanske inte ens främst – med ”bilden av de Andra” att göra utan framför allt med “bilden av Vi” eller med vad som har kallats diskrimineringens ”andra ansikte” (Mattsson 2005:139). Som vi ska se förutsätter mediediskursen en mer eller mindre kollektiv identitet – en homogen gemenskap – som appelleras rutinmässigt i den journalistiska verksamheten. Journalistiken som institution är historiskt nära förbunden men framväxten av nationalstaten, åtminstone i Europa, och det betyder att medierna i sitt tilltal förutsätter existensen av och vänder sig till en nationell gemenskap både när det gäller nationell och internationell rapportering. I lokala frågor, dvs. i lokaljournalistiken, är den implicita kollektiva gemenskapen mer avgränsad, men för all utrikesjournalistik kan man räkna med att det Vi som appelleras underförstått är den nationella befolkningen, nationen eller folket. Detta gäller alldeles särskilt om det handlar om krigsjournalistik i en konflikt där den egna nationalstaten är involverad. Men inte bara då, ty även när svenska medier rapporterar från ett krig som Sverige ej är inblandat i genomsyras artiklarna och inslagen av ett typiskt ”svenskt” perspektiv i form av vilka källor och kommentatorer som förekommer, vinklingar på konsekvenser för svenskar hemma och i konfliktområdet samt mer eller mindre tydligt förebildliga exempel på ”svenskt” agerande i samband med de händelser som rapporteras. Det kan exempelvis handla om svenska humanitära insatser eller att svenska diplomater är aktiva i medlingsprocesser, mm.</p>
<p>Sammanfattningsvis anlägger jag ett flernivåperspektiv på samhället kombinerat med ett historiskt perspektiv. Flernivåperspektivet, enligt vilket individernas kategoriseringar på den kognitiva nivån relateras till konflikter på den internationella politiska nivån, innebär att de medierade diskursernas nivå får central betydelse som nivåintegrerande instans. Mediernas rapportering, debatt och analyser förser publiken med information och kunskaper att skapa sig mening om samtidens stora frågor. Även om medierna inte har monopol på denna roll eftersom också skolan, politiska partier och humanitära organisationer, för att nu nämna några andra viktiga kunskapskällor, tillhandahåller underlag för meningsskapandet, så intar medierna en alldeles särskilt viktig roll genom att svara för den mest aktuella och föregivet auktoritativa informationen om hur världsläget ska förstås och bedömas. Delvis i egen makt men kanske främst genom det ständiga refererandet till politikers och andra beslutsfattares tal, utspel och beslut. Det är meningslöst att diskutera vilken av de olika nivåerna – den kognitiva, de medierade diskursernas eller den internationella politikens nivå – som är mest avgörande för de sociala praktiker som blir utfallet av de inbördes relationerna mellan dessa nivåer. Poängen är ömsesidigheten och samspelet mellan de olika nivåerna. Samt vikten av att inte släppa någon av nivåerna ur sikte när man analyserar mekanismerna bakom den strukturella diskrimineringen.</p>
<p>Vid sidan av denna ”vertikala” dimension av det föreslagna flernivåperspektivet ska jag lägga till en ”horisontell” dimension som har att göra med den historiska kontexten för analysen. Detta ansluter, liksom ovanstående, till utredningens allmänna härledning av diskrimineringens orsaker och grundar sig dessutom på tidigare egen forskning om internationell nyhetsrapportering. Med den terminologi som användes ovan handlar den historiska kontexten för diskrimineringsdiskurserna dels om diskrimineringens “första ansikte”, dvs. bilden av Dom andra, dels om dess ”andra ansikte”, dvs. bilden av Vi. I det första fallet menar jag, liksom många andra forskare, att det är särskilt viktigt att anknyta till kolonialtidens ideologier om de primitiva folken och i det andra fallet till hur etablerandet av nationalstaten innebar en identitetspolitik vars följder vi fortfarande kan skönja i mediediskurserna och opinionen.</p>
<h2>Kolonialtidens ideologi – då och nu?</h2>
<p>I ett längre historiskt perspektiv har den europeiska självförståelsen byggt på föreställningen om underlägsna Andra. Det är förvisso inte unikt för imperier att utveckla herremaktsideologier för att rättfärdiga sin övermakt– det sägs t.ex. att det kinesiska kejsardömet delade in folken utanför Kina i nord-, öst, syd- och väst-barbarer – men i modern tid kan ingen annan sådan ideologi mäta sig med den europeiskt västerländska. Den sätter fortsatt sina avtryck i synen på andra folk och kulturer, liksom på föreställningen om en homogen “vit” kollektiv gemenskap. Framför allt kom dessa idéer om den vita rasens överlägsenhet att få stor politisk betydelse för kolonialmakternas erövringar och kontroll av besittningarna i Afrika, Asien och Sydamerika. Ursprungligen hade man i Europa en dubbel och ambivalent inställning till de folk som man betecknade som primitiva till skillnad från de civiliserade européerna. För 1700-talets romantiker som Rousseau och andra kunde t.ex. Afrika förknippas med ett ursprungligt paradisiskt tillstånd, en mänsklighetens guldålder, medan man samtidigt såg föraktfullt på de människor och kulturer som de första kolonisatörerna mötte på denna kontinent. I takt med att den koloniala exploateringen kraftigt ökade under 1800-talet kom rasismen och herrefolksidéerna att helt dominera bilden av Afrika i det europeiska tänkandet (se ex.v. Curtin 1964; Nohrstedt 1986:57 ff.). Ett centralt element i denna syn på de primitiva folken, kulturerna och samhällena var föreställningen att deras primitiva karaktär omöjliggjorde fred och utveckling. De betraktades som barbarer, blodtörstiga och utan förmåga att leva i fred med varandra. Således legitimerades den koloniala annekteringen i Afrika med berättelser om de påstått underlägsna folkens inneboende ondska:</p>
<p>För européerna framställdes en bild av kontinentens inre som var ohämmat vild, ett sorgligt offer för egen blodtörst och brutalitet, utan förmåga att hjälpa sig själv. Varje berättelse om ondska – och det fanns många sådana – tycktes bestyrka detta intryck. Det fanns, ansåg man, bara en lösning på detta problem: direkt annekterande. (Davidson 1963:193).</p>
<p>På liknande sätt förhöll det sig med den europeiska bilden av Orienten, enligt Edward Saids omfattande verk om orientalismen, dvs. det system av ideologiska föreställningar om de muslimska folken och kulturen som historiskt gödslat den egna självöverskattningen samtidigt som den legitimerat herraväldet över orientalerna. Said beskriver hur denna ringaktande, ofta rent föraktfulla uppfattning om de Andra konstruerats och rekonstruerats av starka institutioner i Europa och senare i USA, inom vetenskap, politik, skönlitteratur och populärkultur. Särskilt under senare delen av 1800-talet var rasläror i olika schatteringar en viktig komponent i den konstruerade motsatsställningen mellan “vit occidentalism och färgad orientalism” (Said 1993:252; se även s. 204, 206, 232). Även om rasbiologiska resonemang har tonats ned efter andra världskriget består de grundläggande dogmerna och polariteten mellan väst och öst i synen på Orienten. Said sammanfattar dessa dogmer i fyra punkter: /D/en första är den absoluta och systematiska skillnaden mellan Västerlandet, vilket är rationellt, utvecklat, humant och överlägset, och Orienten som är avvikande, outvecklad och underlägsen. En annan dogm är att abstraktioner om Orienten /…/ alltid är att föredra framför direkta belägg som hämtas ur dagens orientaliska verklighet. En tredje dogm är att Orienten är evig, enhetlig och saknar förmågan att definiera sig själv. /…/ En fjärde dogm är att Orienten i grund och botten är något som man antingen bör frukta (gula faran, mongolhorderna, de bruna besittningarna) eller kontrollera (genom pacificering, forskning och utveckling eller ren ockupation när detta är möjligt). (Said 1993:300)</p>
<p>Både föreställningarna om det primitiva Afrika och orientalismens svartmålning av muslimerna är exempel på vad vi i dag skulle kalla politiserade hotbilder. Dom andra beskrivs som ett hot mot fred och utveckling och därigenom rättfärdigas tvångsåtgärder och krav på underkastelse under västvärldens föregivet civilisatoriska mission. Påståenden om att “muhammedanismen” bär ansvar för “de djupaste motsättningarna” i världen eller att “de”, dvs. muslimerna, till skillnad från “oss” saknar känsla för freden har kunnat framföras med vetenskapliga anspråk också in i våra dagar (Said 1993:252, 259, 307).</p>
<p>Den förre utrikesministern i USA, Henry Kissinger, är en relativt aktuell företrädare för denna polariserade världsbild där “..skillnaden mellan kulturerna i första hand /ses/ som skapandet av en stridslinje som skiljer dem åt och i andra hand som en uppmaning till Västerlandet att kontrollerna, hålla tillbaka och på andra sätt styra /…/ den Andra.” (Said 1993:49–50). Det är inte svårt att se kontinuiteten i dessa föreställningar och de utrikespolitiska doktriner som använts för att underbygga USA:s hegemoniska ställning också i den s.k. nya världsordningen efter 1989 och Berlinmurens fall. Samuel Huntingtons omtalade artikel (senare utvidgad till en bok) The Clash of Civilisations ? från 1993 utgör en fortsättning på Kissingers realpolitiska analys av den internationella utvecklingen (Huntington 1993). Världen efter kalla krigets slut går mot alltmer allvarliga konflikter mellan det liberala, kristna Västerlandet och framför allt den muslimska världen. När George W. Bush omedelbart efter 11 september kallar till ett “korståg” mot terrorismen (Mral 2004:24) är det inte bara utslag av ogenomtänkt retorik och bristande politisk känslighet, det är framför allt ett eko från en erövringshistoria som sträcker sig tusen år bakåt i tiden.</p>
<h2>Den banala nationalismen – den felande länken?</h2>
<p>I Banal Nationalism , ett verk som betecknats som en vändpunkt i studiet av nationalismen (Fenton 2005:6), analyserar Michael Billig en vardaglig form av nationalism som oftast glöms bort när globaliseringens konsekvenser diskuteras. Denna form av nationalism kallar han banal därför att den är så vanlig och normal. Den kommer till uttryck i alla möjliga sammanhang och är enligt Billig försummad just på grund av sin vanemässiga natur. I sitt banbrytande arbete tar han utgångspunkten i den patriotism som kommer till uttryck i samband med krig, i det här fallet är exemplet Gulfkriget 1990–1991. Han ställer frågan vad det är som värderas högre än livet självt och som förmår människor att gå ut i krig beredda att göra det största av offer. Svaret som härleds från den dåvarande amerikanske presidentens, George Bush, krigsretorik är: Försvaret av en ny världsordning baserad på nationer och värnet av nationalitetsprincipen. Men han pekar också på att mobiliseringen av militära styrkor i den utsträckning som exempelvis var fallet i Gulfkriget inte bara förutsätter hög militär beredskap utan också en befolkning som är moraliskt och opinionsmässigt förberedd: “..forces can be mobilized without lengthy campaigns of political preparation. The armaments are primed, ready for use in battle. And the national populations appear also to be primed, ready to support the use of those armaments.” (Billig 1995:7) Det är den banala nationalismen i fredstid som är förklaringen, enligt Billig, till att hela befolkningar med kort varsel kan mobiliseras opinionsmässigt och försättas i krigsyra. Med begreppet “den banala nationalismen” riktar han uppmärksamheten på en blind fläck i gängse föreställningar om de nationalistiska strömningarna. Vanligtvis förknippas nationalismen med extremister – inhemska eller utländska. Med andra ord sammankopplas nationalismen som ideologi med Dom andra, aldrig med oss själva. Billig kritiserar följaktligen globaliseringsteoretiker och forskare, exempelvis Giddens, Ignatieff och Tehranian, vilka analyserar nationalismen som en extrem reaktion på globaliseringen och som en odemokratisk ideologi, för att de endast uppmärksammar det som han kallar för den “heta” nationalismen. Medan de försummar den banala nationalismen hemmavid som kommer till uttryck i samband med krig och nationella högtider och framför allt i helt vardagliga sammanhang såsom politiska valdebatter, sportarrangemang och i nyhetsjournalistiken. I en analys av tio brittiska dagstidningar visar Billig hur både layout, redigering av rubrikerna samt stil och syntax i brödtexterna förutsätter den nationella gemenskapen som “context for awareness”, ett begrepp som han lånar från Stuart Hall (Billig 1995:119). Genomgående är den nationella publiken och gemenskapen underförstådda i tilltalet – det tas helt enkelt för givet att en vinjett “Home News”, som i vissa brittiska tidningar, eller “Inrikes”, som i svensk press, av läsarna identifieras som nyheter om Storbritannien respektive Sverige. På samma sätt behöver inte väderkartorna ha namnet “Sverige” präntat tvärs över bilden för att tittarna ska förstå vilket land som avses. Detta kan naturligtvis förefalla så välbekant och trivialt att det inte förtjänar att uppmärksammas. Men just detta bortseende, denna glömska, är Billigs poäng och anledningen till att han benämner denna form av nationalism för “banal”; den är så vardaglig att vi inte reflekterar över den.</p>
<p>Den banala nationalismen kan ses som den felande länken i det allmänna medvetandets uppfattningar om diskrimineringens orsaker. Begreppet sätter ljuset på diskrimineringens “andra ansikte”, dvs. den ideologiskt grundade självgodheten hos den diskursivt konstruerade och reproducerade kollektiva identiteten, och ger samtidigt utgångspunkter för att förklara den bristande självinsikten och oförmågan att se dess kopplingar till diskriminering och främlingsfientlighet. Kort sagt, teorin om banal nationalism bidrar till att förklara varför det är så svårt för den som inkluderas i Vi:et att förstå och erkänna att Dom känner sig förtryckta och ignorerade. I de följande avsnitten kommer jag att analysera krigsjournalistiken som en medierad form av banal nationalism samt hur den är relaterad till diskrimineringen i t.ex, Sverige.</p>
<h2>Krigsjournalistiken som medierad banal nationalism</h2>
<p>Krig utkämpas inte enbart med militära medel. Parallellt med striderna på marken, till sjöss och i luften pågår mediekriget om opinionen och om truppers och befolkningars stridsvilja (Taylor 1997:119; jfr. Thussu & Freedman 2003:7). Medierna blir slagfält och journalisterna blir indragna, antingen som frivilliga eller utkommenderade eller utan att ens vara medvetna om det. Moderna krig kan inte föras utan stöd i opinionen och stora ansträngningar läggs ned på att få allmänheten att acceptera och helst stödja den egna sidan i konflikten. Medier och journalister har fått en allt mer central position på grund av den medieteknologiska utvecklingen med satellit-tv-kanaler som sänder nyheter dygnet runt sju dagar i veckan och med en snabbhet i överföringen som möjliggör rapporter från krigsområdet i realtid. De visuella mediernas särskilda påverkanskraft ökar propagandatrycket på journalisterna och gör dem ur militär synvinkel antingen till ett fjärde vapenslag eller en femtekolonn. Krigförande parter lägger ned allt större ansträngningar på att påverka, styra och kontrollera de rapporter som förmedlas av de internationella medierna och detta gäller i synnerhet det visuella materialet i form av fotografier och videofilmer.</p>
<p>Krig har alltid haft högt nyhetsvärde. Man kan till och med säga att den moderna nyhetsjournalistiken började som krigsrapportering såsom i fallet med Post- och Inrikes Tidningars föregångare som startades för att förmedla nyheter från Trettioåriga kriget i början av 1600-talet. Skildringar av krigens förlopp, av segrarna och nederlagen, innehåller stor dramatik och berör många människors – i vissa fall nästan hela världens – öden. Krigsnyheterna drar stor publik och engagerar ofta människorna på djupet både emotionellt och förnuftsmässigt. Opinioner mobiliseras i en omfattning som annars inte har någon motsvarighet ens i de etablerade demokratierna (Gitlin & Hallin 1994). Berättelser om väpnade konflikter, fejder, härnadståg, stora slag, glorifierade segrar och förödande förluster har i årtusenden utgjort en avsevärd del av populärkulturen. De ingår i vårt kulturella arv och vi har redan som barn vant oss vid att i fantasin dela hjältarnas vedermödor och framgångar. Det ligger en närmast oemotståndlig lockelse i dessa berättelser att ta parti för hjälten och den goda sidans kamp mot det onda. Man kan se krigspropagandan som fortsättningen på dessa berättelser, men med andra medel. Genom att anknyta till redan välkända berättelser om kampen mellan de onda och de goda övertalas vi ta ställning i konflikten. Utgången i kampen om våra sympatier och antipatier beror på vilken av kontrahenternas propagandastrateger som har bäst tillgång till vår uppmärksamhet och känslomässiga engagemang, dvs. hur vi som publik identifierar oss med konfliktens olika parter. Liksom i den banala nationalismen som Billig behandlar rör det sig på krigspropagandans fält om en form av identitetskamp eller, annorlunda uttryckt, en diskursiv politisk process om identitetskonstruktioner i relation till den aktuella konflikten. Med vilka känner publiken sympati och empati? För vilken sida hyser den förtroende och beredskap att ge sitt stöd? Vilka ledare väcker publikens avståndstagande och avsky? Och vilka offer framkallar medlidande och vilkas lidanden lämnas åt tystnaden? Om dessa identifieringsaspekter står slagen i propagandakriget. Men också om vad Vi, den kollektiva gemenskapen som krigsjournalistiken appellerar till, står för i kriget. Vilka är Vi och hur positioneras detta Vi i konflikten? Med hjälpa av konkreta exempel på medierapportering från krigen i den nya världsordningen efter 1989 ska jag försöka belysa hur krigsjournalistiken bidrar till identitetskonstruktioner som inte bara har konsekvenser för opinionsbildningen utan även för andrafieringen på den nationella och lokala nivån. Svenska medieforskare har veterligt inte anknutit till detta teoretiska perspektiv i analyser av krigsjournalistisk. Men några exempel på nordiska studier med besläktad ansats till diskrimineringsteorin bör nämnas även om utrymmet inte medger ett utförligt referat av dem (Eide 2002; Hervik 2002; Iversen 2004; Ottosen 1995).</p>
<p>Gulfkriget 1990–1991 eller Kuwaitkriget som det också kallats, eftersom det startade med Iraks ockupation av Kuwait, är jämte Irakkriget 2003 den största väpnade konflikten efter 1989. Det samlade också det dittills största pressuppbådet med ca 12–1300 korrespondenter på plats i Saudiarabien (Nohrstedt 1992:208). Bland de mest spektakulära inslagen i medierapporteringen var CNN:s genombrott som transnationell nyhetskanal med sändningar dygnet runt och med tillgång till ledarna på båda sidor i kriget. Satellitkanalen hade unika förutsättningar att skicka bilder live från Bagdad där ett team med Peter Arnett som frontfigur var stationerad under större delen av kriget. CNN:s filmer av hur de allierades kryssningsmissiler flög in över den irakiska huvudstaden, spårljusbekjutningen mot natthimlen, tjutande siréener och flyganfall från hangarfartyg i Persiska Viken visades i tv-kanaler över hela världen. Det visuella materialet förmedlade bilden av ett kliniskt krig som från alliansens sida utkämpades med s.k. smarta bomber, vilka påstods ha kirurgisk precision och skulle minimera antalet civila offer. Bilden av det kliniska kriget var i stor utsträckning resultatet av alliansens krigspropaganda. Den var perfekt anpassad till PR-strategins syfte att framhålla den egna krigföringen som “civiliserad” i motsats till motståndarens. På presskonferenserna vid hotellet Hyatt Regency i Riyad där merparten av korrespondenterna bodde gick befälhavaren Norman Schwarzkopf och hans PR-officerare målmedvetet in för att sprida bilden av ett högteknologiskt krig utan oskyldiga offer. Gång på gång visade man videosekvenser som underbyggde denna image för den samlade världspressen (se t.ex. Gerbner 1992; Kellner 1992; Paletz 1994).</p>
<p>Denna propaganda hade stora konsekvenser för mediernas rapportering, vilket dessutom förstärktes av att Bagdadregimen begränsade rörelsefriheten för det fåtal västjournalister som liksom CNN-teamet befann sig på plats i Bagdad (Paletz 1994). De civila offren i kriget blev praktiskt taget helt ignorerade i den internationella rapporteringen. Mot detta övergripande mönster fanns endast två undantag. Det första inträffade när det kom ut i medierna att amerikanska bomber hade dödat ett par hundra civila irakier som befann sig i ett skyddsrum i Amirayia i närheten av Bagdad. Uppgifterna kom från den irakiska sidan. Alliansen förnekade dem först men medgav senare att man hade bombat bunkern som enligt deras underrättelser innehållit en militäranläggning. De civila offren kunde endast förklaras av att Saddam Hussein hade placerat ett skyddsrum ovanför den militära anläggningen, hävdade de allierade. I samband med denna händelse lättade Badgadregimen på restriktionerna för de utländska journalisterna – fler släpptes in i landet och korrespondenterna fick besöka den sönderbombade bunkern. Händelsen uppmärksammades i den internationella nyhetsrapporteringen och för ovanlighetens skull i detta krig fick publiken bilder på sörjande anhöriga, drabbade och skadade civila offer. Men detta undantag bekräftar snarast regeln om det kliniska kriget. I stället för att ge det huvudsakliga utrymmet i inslagen om bunkern till de oskyldiga civila offren och deras anförvanter har forskare, t.ex. Gert Z Nordström, visat att den amerikanska förklaringen fick mest utrymme i svenska Rapport (Nordström 1992:71–72). Det andra undantaget var civila israeler som kom att ägnas stor uppmärksamhet i västvärldens medier under en akut fas av kriget i samband med att Irak avfyrade Scudmissiler mot Israel i ett uppenbart försök att provocera landet att intervenera militärt. Detta skulle ha kunnat splittra alliansen som också bestod av trupper från arabiska länder såsom Kuwait, Egypten, Saudiarabien och Syrien. Det väckte stort uppseende när Nato lånade ut några batterier Patriotrobotar, ett anti-robotvapen för stationering i Israel som skydd för civilbefolkningen mot Scudmissilerna. Patriotroboten har till och med kallats för Gulfkrigets största hjälte (Kellner 1992:176). Reportagen från Israel fick stort genomslag och den utsatta civilbefolkningen skildrades med sympati och medlidande. Mediepubliken kunde lätt identifiera sig med israelernas utsatta situation där de tryckte i sina bostäder med fönster och dörrar igentejpade för att förhindra eventuell giftgas at tränga in (Hvitfelt & Mattsson 1992). Farorna dramatiserades ytterligare av reportrar iklädda gasmask i tv-sändningarna (Hadenius & Stur 1992). Kontrasterna är slående mellan hur medierna i väst gestaltar dessa två händelser då civila offer uppmärksammas i nyheterna. I det första fallet läggs fokus på de olika versionerna av hur bombningen ska förklaras, dvs. på oklarheterna om orsakerna till det inträffade och hur parterna skyller på varandra i propagandakriget. I det andra fallet är vinkeln helt och hållet att lyfta fram det lidande som civilbefolkningen tvingas utstå på grund av terrorbombningarna. Alltså en tydlig distansering till lidandet i det förra fallet medan offrens kval kommer nära i det andra fallet och blir nästan omöjligt att emotionellt distansera sig från för tittarna.</p>
<p>Detta mönster är välbekant i forskningen och har av Noam Chomsky och Edward Herman diskuterats i termer av en distinktion mellan värdiga och ovärdiga offer i medierapporteringen (Herman & Chomsky 1988:37 ff.). De “värdiga” offren i krigen är de vars oskyldiga lidande journalisterna ägnar stor möda åt att gestalta med personliga porträtt och individuella levnadsöden. Närbilder på sörjande anhöriga, sårade med ansikten förvridna av smärta och massakrerade lik hör till repertoaren när krigskorrespondenter går in för att visa det som ibland har kallats “krigets sanna ansikte”. Psykologiskt och emotionellt engageras publiken på detta sätt i de civila offrens lidanden. Men i Gulfkriget lyckades medierna inte beskriva “krigets sanna ansikte”, bortsett från de två undantagen ovan. Bilden av det kliniska kriget var förhärskande, vilket har belagts i en mängd vetenskapliga studier (t.ex. bidragen i Bennett & Paletz 1994; Mowlana, Gerbner & Schiller 1992 och Nohrstedt & Ottosen 2001; se även Kellner 1992 ). I efterhand har det på olika sätt – även i någon mån i medierna – framkommit att denna bild var fullständigt missvisande. Dels avslöjades det några månader efter krigsslutet att de s.k. smarta bomberna endast utgjorde en mindre del eller ca 7–8 procent av alla bomber som fälldes. Övriga bomber hade således knappast ens tillnärmelsevis den precision som t.ex. kryssningsmissilerna och fälldes i form av bombmattor över stora områden på ungefär samma sätt som under Vietnamkriget (Taylor 2003). Från USA:s sida, den ledande supermakten i alliansen, har man vägrat uppge några beräkningar av antalet döda och sårade irakier under Gulfkriget över huvud taget. Förekommande uppgifter varierar stort, men det torde inte vara alltför vågat att anta att de civila offren på irakisk sida kan räknas i tiotusentals under själva krigsperioden. Räknar man även in offren för förstörelsen av infrastruktur och de ekonomiska sanktionerna uppgår antalet döda civila till mellan 111.000 och 500.000 (The Human Costs of the Gulf War 2005). Den “hjälteinsats” som Patriotroboten tillskrevs under kriget har i efterhand bleknat betydligt – pikant nog efter att den israeliska militären redovisat siffror på Scudangreppens konsekvenser vilka visar att Patriot var till mer skada än nytta! Eftersom detta antirobotvapen inte helt utplånade de inkommande irakiska missilerna utan exploderade i deras närhet med resultatet att delar från båda spreds över stora områden blev skadorna i form av döda, sårade och förstörda bostäder större efter att Patriotbatterierna stationerats i Israel än innan. I ett amerikanskt kongressutskott konstaterades att Patriots betydelse kanske i första hand var psykologiskt (Kellner 1992:178; jfr. Gerbner 1992).</p>
<p>Sammanfattning</p>
<p>Sammanfattningsvis blev medierna – medvetet eller omedvetet – fullständigt vilseledda i sin rapportering från Gulfkriget. Det var i realiteten aldrig något kliniskt krig utan skördade mängder av civila offer på den irakiska sidan. Dessa irakier blev detta krigs “ovärdiga offer” som publiken i vår del av världen inte hade någon möjlighet att identifiera sig med. Deras öde förblev på det hela taget okänt i Västvärlden och den allmänna opinionen engagerade sig heller aldrig för deras sak.</p>
<h2>Kosovokonflikten 1999</h2>
<p>Bakgrund</p>
<p>Från början av 1990-talet skräptes motsättningarna i den sönderfallande jugoslaviska republiken och resulterade i flera krig mellan olika separatistiska grupperingar och centralmakten i Belgrad under ledning av presidenten Slobodan Milosevic. Kroatien och Slovenien förklarade sig självständiga i juni 1991. Medan Slovenien lyckades realisera sin autonomi utan några större väpnade konfrontationer utbröt krig i Kroatien som sedan fortsatte med Bosnienkriget 1992–1995. Kosovoprovinsen utgjorde en skärningspunkt mellan olika intressen där kosovoalbaner drev krav på anslutning till ett Storalbanien, nationellt suveränitet eller långtgående autonomi inom den jugoslaviska federationen. Milosevic-regimen svarade med allt tydligare serb-nationalistiska tongångar och efterhand bröt väpnade strider ut där båda sidor beskyllde varandra för terrorism och etniska förföljelser. Den kosovoalbanska sidan blev relativt framgångsrik i sin propaganda i vilken man beskyllde Belgrad för etnisk rensning och planer på folkmord på kosovoalbanerna. Det råder inte heller någon tvekan om att serbisk milis och militär, liksom paramilitära band understödda av den serbiska sidan, begick övergrepp och massakrer, framför allt har morden på uppemot 8.000 män och pojkar i Srebrenica 1995 fått stor uppmärksamhet. Samtidigt bör det sägas att terror även utövades av UCK på den kosovoalbanska sidan mot civila serber. I slutet av 1990-talet skärptes konflikten. På initiativ av en grupp stormakter med USA, Storbritannien och Frankrike i spetsen anordnades en fredskonferens i slottet Rambouillet utanför Paris som emellertid slutgiltigt bröt samman den 18 mars 1999. NATO beslutade intervenera militärt för att stoppa vad man påstod vara etnisk rensning i Kosovo riktad mot kosovoalbanerna. De militära insatserna från NATO:s sida begränsades till flyganfall mellan 24 mars och 10 juni 1999.</p>
<p>Debatt om krigsjournalistikens etik och ”objektiviteten”</p>
<p>Kosovokriget fick stort utrymme i europeiska medier. Det var den första väpnade konflikten i Europa efter Andra världskriget och NATO:s medlemländer var med automatik involverade även om inte alla deltog aktivt i krigföringen. Ur journalistisk synvinkel gav konflikten upphov till en omfattande diskussion om mediernas roll i krig och om den journalistiska etiken. Denna diskussion kom i huvudsak att handla om hur krigskorrepondenterna bör förhålla sig till sådana professionella ideal som objektivitet och opartiskhet. Kärnfrågan gällde om det var rätt av journalister att inte ta ställning i en konflikt där det var uppenbart att ena sidan var skyldig till flagranta övergrepp mot oskyldiga människor.</p>
<p>Saam Kapadia, som 1999 fick Stora Journalistpriset för sin rapportering från Kosovo, har beskrivit det som att man ibland måste ge publiken “ett slag i magen” för att den ska väckas till engagemang. Balkankrigen utgör också bakgrunden till Martin Bells argumentering emot journalistiska anspråk på objektivitet och opartiskhet. I konflikter av det slag som utspelats i det sönderfallande Jugoslavien efter 1989 med etnisk rensning och folkmordsliknande situationer är det oetiskt av journalisten att inte ta ställning och tydligt ange vem och vilka som är skyldiga till brotten och förföljelserna och vilka som är oskyldiga offer, menar Bell (Bell 1996). Philip Seib för ett liknande resonemang, men varnar ändå för risken att journalisterna blir part i konflikterna och både riskerar sin integritet och livet (Seib 2002:64, 85, 120–121). I dessa inlägg är kritiken mot en distanserad, icke-emotionell journalistik stark utifrån ett engagemang för offren, de som lider under förföljelser och terror. Den professionella strategin att visa krigets sanna ansikte drivs här ett steg längre och leder till slutsatsen att journalisterna har ett ansvar för att väcka allmänhetens medkänsla och engagemang, att skapa opinion och väcka publikens samvete till förmån för dem som oförskyllt lider under förföljelser.</p>
<p>Mediekriget i samband med Kosovokonflikten blev markant annorlunda än under Gulfkriget, enligt en studie av pressrapporteringen i Norge, Storbritannien och Sverige (Nohrstedt, Höijer & Ottosen 2002). NATO försökte visserligen inledningsvis föra ut bilden av det kliniska kriget. Men ganska snart krackelerade den när rapporter började strömma in om hur även civila mål utsattes för flyganfallen med påföljd att såväl sjukhus som bostäder och skolor träffades. När det gäller detta krigs “värdiga offer” handlade det inledningsvis nästan enbart om de kosovoalbanska flyktingarnas umbäranden. I en veritabel mediekampanj skildrades deras utsatta situation i reportage från gränsen till Albanien och Makedonien. Upplevelserna av terror och skräck som bakgrund till flykten redovisades utförligt tillsammans med stort uppslagna foton – särskilt på kvinnor och barn. Bakom denna ensidiga vinkling låg givetvis tidigare rapporter om serbiska övergrepp, men också iscensättningen av Rambouilletkonferensen (Nohrstedt, Höijer & Ottosen 2002:42 ff.). Arrangörerna utsatte de kosoalbanska representanterna för hårda påtryckningar när de, liksom de serbiska, till en början vägrade underteckna vad som betecknades som ett “fredsavtal”. Den amerikanska utrikesministern, Madeleine Albright, lär ha uttalat att kosovoalbanerna måste förmås skriva på så att man åter fick en situation i “svart och vitt”. Och när sammanbrottet väl var ett faktum i och med att Belgrad fortsatt vägrade underteckna dokumentet kunde den amerikanske diplomaten och chefsförhandlaren Richard Holbrooke offentligt sprida uppgiften att Milosevic-regimen vägrade göra några som helst eftergifter och således var ansvarig för krigsutbrottet. När NATO startade bombningarna var alltså den officiella bilden att Belgrad ensidigt saboterat freden. Först någon vecka senare avslöjades innehållet i avtalet, det s.k. Appendix B. Det framkom att Jugoslaviska federationen skulle ge upp sin nationella suveränitet – inte bara över Kosovo utan även över Serbien och Montenegro – och att NATO utan rättsligt eller ekonomiskt ansvar skulle få rätt att använda landets infrastruktur efter eget skön. Det är svårt att tänka sig någon statschef som skulle underteckna ett sådant avtal. Eller, som den f.d. Balkanmedlaren Stoltenberg säger i en intervju efter att vapenstilleståndet undertecknats i juni 1999, vem som helst som hade träffat Milosevic visste att han aldrig skulle sätta sitt namn under en överenskommelse med detta innehåll ( Dagbladet  1999-06-13). Men syftet var uppnått: NATO kunde börja bombningarna med ett klart försprång i propagandakriget. Och när innehållet i avtalet till slut kom ut i medierna var uppmärksamheten fokuserad på krigshändelserna på Balkan och inte på förspelet i Rambouillet.</p>
<p>Utmålandet av Milosevic-regimen som ensam skyldig till kriget och kosovoalbanerna som de värdiga offren fick stort genomslag i medierapporteringen. Fiendebilden av den jugoslaviske presidenten blev också bestående under och efter kriget med alla de klassiska demoniserade karaktärsdragen – maktgalen, hänsynslös, opålitlig, ond, osv. – medan däremot bilden av krigets värdiga offer blev mer balanserad efterhand. Efter ca två veckors ständiga flyganfall fick rapporterna om den serbiska civilbefolkningens utsatthet och lidande allt mer uppmärksamhet och NATO hamnade i mitten av april i en PR-kris. Den direkt utlösande faktorn var uppgifterna om att NATO hade anfallit två kolonner med kosovoalbanska flyktingar och dödat ett sjuttiotal av dessa. Det var de jugoslaviska myndigheterna som offentliggjorde nyheten. Nato förnekade först allt ansvar och skyllde på serberna. Efter diverse turer där man från Natos sida också försåg medierna med manipulerade bandupptagningar av kommunikationen mellan piloten som beskjutit flyktingarna och markkontrollen tvingades Nato till sist medge misstaget. Från och med denna tidpunkt blev medierna både i Sverige och Norge klart mer skeptiska till informationen från Nato och samtidigt mer upptagna av att bevaka krigets verkningar för civila, oberoende av etnicitet eller geografisk lokalisering. Serbiska civila offer blev på det hela taget lika “värdiga” som kosovoalbanska. Efter krigsslutet lyfte flera av de studerade tidningarna i Norge och Sverige till och med fram den “omvända etniska rensningen” som blev resultatet när stora grupper av serber lämnade Kosovo i rädsla för de återvändande kosovoalbanernas hämnd.</p>
<p>Medlidandediskursen, den journalistiska integriteten och publikens engagemang.</p>
<p>I det projekt som ovanstående kortfattade redogörelse för medierapporteringen är hämtad ifrån kom vi fram till att förskjutningen av mediernas perspektiv beträffande bilden av konfliktens “värdiga” offer förklaras av två samverkande faktorer:</p>
<p>För det första det framträdande humanitära perspektivet som kan vara mer eller mindre ensidigt inriktat, men som ändå är tydligt närvarande i samtliga undersökta medier under hela kriget. För det andra att Natos trovärdighet skakades av en kombination av militära och informationsstrategiska misstag, vilket lösgjorde medierapporteringen från det av propagandan ensidigt orienterade medlidandet. (Nohrstedt, Höijer & Ottosen 2002:124)</p>
<p>Denna slutsats bottnar teoretiskt i antagandet om att medierade krigsdiskurser innefattas i en diskursiv ordning som utmärks av influenser dels från parternas propaganda, dels från den humanitärt motiverade medlidandediskursen. Parterna i konflikten försöker i sin propaganda så långt möjligt använda medlidandet med krigets offer för sina syften, men medlidandediskursen är samtidigt en från propagandan fristående diskurs. Den har förankring i de internationella hjälporganisationernas arbete och i det humanitära engagemang för människor i nöd som bland annat uppammas och appelleras vid hjälpgalor och andra medierade insatser för lidande människor i andra delar av världen (Höijer 2004). När man inom krigsjournalistiken strävar efter att beskriva krigets “sanna ansikte” genom att fokusera på hur oskyldiga civila drabbas får detta sin emotionella energi från medlidandediskursen. Men samtidigt är det en professionell strategi för att värna journalistikens oberoende och integritet, främst gentemot de krigförande parterna. Genom att lyfta fram det mänskliga lidandet vill man undvika att bli ett redskap i propagandakriget, en propagandakanal som förmedlar bilden av det kliniska kriget och därigenom legitimerar krigföringen. I Kosovokriget resulterade medlidandediskursens inverkan på mediediskurserna successivt i en mer balanserad offerbild i slutskedet.</p>
<p>Nämnda projekt analyserade inte bara mediediskurserna utan genomförde även fokusgrupp-intervjuer i Norge och Sverige med syfte att studera hur allmänheten uppfattade konflikten och mediernas rapportering. Den norska studien omfattade tretton grupper med totalt 42 personer och den svenska tio grupper med sammanlagt 37 individer. På detta underlag kunde projektet också dra vissa slutsatser om mediernas påverkan på publikens uppfattningar. Intervjugrupperna var sammansatta efter etniska, yrkesmässiga, åldersmässiga och könsmässiga kriterier enligt principen om så homogena grupper som möjligt och maximal variation mellan dem (Höijer & Olausson 2003). Det finns inte utrymme att här redovisa resultaten mer utförligt. Men de viktigaste iakttagelserna bör nämnas. Birgitta Höijer och Ulrika Olausson konstaterar att det som starkast fastnat i intervjupersonernas minnesbilder är massflykten och det mänskliga lidandet. “Den humanitära katastrofen trädde fram och publiken erinrade sig bilder av flyktingkolonner eller av gråtande människor i flyktingläger, bilder av barn och gamla.” (Nohrstedt, Höijer & Ottosen 2002:111) Kvinnorna är genomgående mer fokuserade på de mänskliga aspekterna och uttrycker mer känslomässiga tolkningar än de intervjuade männen. Medkänslan riktas framför allt mot de oskyldiga offren – barn, kvinnor och åldringar. Men det är inte alltid som medkänslan med de oskyldiga offren dominerar i intervjugrupperna. Ett antal distanseringsstrategier framkommer i resultaten som visar hur man håller lidandet ifrån sig och undviker att bli känslomässigt berörd. Några avvisade mediernas rapporter om civila offer och det var särskilt vanligt i den grupp som bestod av invandrare med serbiskt ursprung. Bland de intervjuade med nordiskt ursprung, dvs. ursprungsnorska eller – svenska intervjupersoner, var det vanligare /…/att distansera sig genom att framhålla hur geografiskt och kulturellt avlägset det som sker på Balkan är”. /…/ Distansen kunde understrykas genom att man applicerade ett “vi-dom” perspektiv där de drabbades kultur, temperament och livsstil avhumaniserades. Vem behöver bry sig om offer som är ociviliserade och barbariska? (Nohrstedt, Höijer & Ottosen 2002:113)</p>
<p>Detta var vanligare i de ursprungsnorska grupperna än i de ursprungsvenska. I de förra betonas relativt ofta ett exkluderande perspektiv medan de senare snarare uttrycker inkluderande uppfattningar genom jämförelser mellan Kosovokriget (som ligger närmare) och andra mer avlägsna krig t.ex. i Afrika. I Norge som deltog i kriget (också militärt om än inte i några strider) placerades alltså konflikten mentalt längre bort än i Sverige om man generaliserar från intervjugruppernas resonemang.</p>
<p>Intervjuerna tog även upp frågor om medierapporteringen. I de flesta grupper både i Norge och Sverige förekommer mediekritiska kommentarer som tyder på ett visst mått av skepsis mot krigsjournalistiken. Inte överraskande visar sig detta mest framträdande i invandrargrupperna. Likafullt kan det också konstateras att resultaten från fokusgruppintervjuerna pekar på att skillnader i norska och svenska mediers rapportering förklarar skillnader i perspektiv på kriget i Norge och Sverige. Det är vanligare i de norska grupperna att man lutar åt Nato-perspektivet än i de svenska grupperna även om ambivalensen är betydande i bägge fallen.</p>
<p>Sammanfattning</p>
<p>Mediernas bild av Kosovokonfliktens ”värdiga offer” präglades inledningsvis starkt av de ledande Nato-ländernas propaganda med påföljd att medlidandet främst omfattade de kosovoalbanska flyktingarna. Men successivt och i takt med att Natos krigspropaganda blev ifrågasatt blev bilden mer balanserad och även civila serbiska offer uppmärksammades. Förmodligen underlättades denna förskjutning både av geografiska och kulturella faktorer. Kosovokriget var den första konflikt i Europa efter andra världskriget som engagerade stormakterna militärt. Närheten och de professionella kontakterna med medierna på Balkan motverkade en ensidig propagandabild av det slag som medierna hade förmedlat från Gulfkriget. Det gick inte att dölja och heller inte att distansera sig från krigets ”sanna ansikte”. De drabbade var trots allt européer. Fokusgruppsintervjuerna belyser hur starkt bilderna på flyktingar och civila offer etsade sig fast i människors medvetande. Men de tyder också på att de norska intervjupersonerna har en något större benägenhet än de svenska att distansera sig från lidandet, som om det var svårt att ta till sig offren i ett krig som det egna landet deltog i som ”värdiga” deras medlidande.</p>
<h2>Kriget mot terrorismen I: 11 september 2001 och Afghanistankriget</h2>
<p>Om tesen om de “nya krigen” (Kaldor 1999) formulerades i anslutning till krigen på Balkan under 1990-talet så kom den att få verklig resonans efter terroristattackerna mot USA den 11 september 2001. Tydligare kunde det knappast bekräftas att väpnade konflikter i den nya världsordningen efter 1989 var asymmetriska och utkämpades mellan löst organiserade nätverk av halvmilitära grupper å ena sidan och nationalstaters militära förband å den andra sidan. Anfallen mot tre framträdande symboler för den amerikanska supermakten – World Trade Center (WTC), New York, Pentagon, Washington D.C. och antagligen Vita Huset eller Capitolium – skördade ca 3000 civila offer och fick som bekant enorm uppmärksamhet i medierna världen runt. Det finns skäl att anta att tidsplaneringen av terrorattackerna just syftade till maximal medieuppmärksamhet i och med att de första två flygplanen störtades mot WTC med ca tjugo minuters mellanrum, vilket innebar att ett stort antal tv-kameror på det medietäta Manhattan var riktade mot tornen när det andra planet flög in i byggnaden. Terroristerna utnyttjade inte bara flygtekniken utan också live-televisionens möjligheter för sina propagandasyften.</p>
<p>Mediernas bild –en exkluderande och anti-amerikansk diskurs?</p>
<p>Svenska medier gav naturligtvis exceptionellt stort utrymme åt dessa händelser. Studier visar att terrorattackerna 11 september fick ungefär dubbelt så mycket plats i de svenska medierna som Afghanistankriget vid en jämförelse av de fem första dagarna i sju nationella medier (Nord & Strömbäck 2002:142). Mest belysande för den medialt extraordinära karaktären på händelserna den 11 september är kanske det förhållandet att morgontidningen Dagens Nyheter, som annars är tämligen texttung, dagen efter attackerna fyller förstasidan med ett foto på de brinnande WTC-tornen (DN 2001-09-12), medan den normalt bildberoende kvällstidningen Aftonbladet  väljer att fylla sin förstasida med en text om händelserna (Nordström 2002). För att markera den historiskt unika betydelsen av attackerna väljer alltså de två tidningarna en layout som radikalt avviker från det normala!</p>
<p>I det här sammanhanget är det annars kanske mest intressant att närmare kommentera de identifieringsmarkörer som kommer till uttryck i mediediskurserna. I vilken utsträckning bekräftades hypoteser om en rasifierad Vi-Dom-diskurs av resultaten i mediestudierna? Det kan nämnas att det förekom anklagelser mot medierna för anti-amerikanism i samband med 11 september. Skulle detta vara korrekt torde de knappast kunna beskyllas för en etnocentrisk diskurs, enligt den kritik som exempelvis Said formulerade i Orientalismen . Det kan dock förefalla långsökt att tala om antiamerikanism för den som har tydliga minnesbilder av tidningarnas helsidor med foton på dem som kastat sig ut eller fallit ut från WTC, på chockade människor som flyr undan rök och rasmassor vid Ground Zero eller på dem som söker efter information om anhöriga som befann sig i de kollapsade tornen. Men det uppstod i Sverige en politiserad diskussion kring hur attackerna kontextualiserades i medierna. För somliga mediekritiker var det upprörande att över huvud taget nämna de bakomliggande orsakerna till antiamerikanismen i arabländerna.</p>
<p>Forskningen ger dock inget stöd för påståendena om anti-amerikanism i medierapporteringen. Visserligen är begreppet “anti-amerikanism” diffust och svårt att ge en klar definition. Är det t.ex. anti-amerikanism att försöka ge historiska förklaringar till USAfientliga stämningar i olika delar av tredje världen? Eller är kriteriet att det finns en övervikt av berättelser om anti-amerikanska manifestationer? I Lars Nord & Jesper Strömbäcks studie av svenska mediers rapportering de första fem dagarna efter 11 september redovisar författarna kvantitativa resultat dels från en mätning av anti-amerikanska respektive anti-muslimska händelser, dels förekomst av olika retoriska figurer som antingen är tydligt anti-amerikanska eller anti-muslimska. Anti-amerikanska och anti-muslimska händelser har i undersökningen definierats på så sätt att de i det första fallet helt enkelt rör nyheter om anti-amerikanska opinionsyttringar och liknande, medan de anti-muslimska nyheterna handlar om olika yttringar av antipatier gentemot muslimer. Denna jämförelse visar att endast en liten del av materialet innehåller händelser av någondera slaget. Endast fyra procent om anti-muslimska händelser och mellan fyra och sex procent om anti-amerikanska händelser (Nord & Strömbäck 2002:111). Resultaten är svåra att tolka eftersom analysen inte klargör på vilket sätt de är relaterade till den huvudfråga som författarna avser att besvara, nämligen “..om nyhetsförmedlingen var obalanserad till nackdel för islam och för muslimer..” (Nord & Strömbäck 2002:107). Saken kompliceras bland annat av att det inte är orimligt att tänka sig att nyheter om anti-amerikanska händelser, såsom forskarna har klassificerat materialet, mycket väl kan förekomma i nyheter med anti-muslimsk tendens. Tydligare är resultaten beträffande de retoriska figurerna i nyhetsmaterialet. Här har forskarna försökt kategorisera efter figurernas tendens eller attityd gentemot USA respektive gentemot muslimer. Den vanligaste figuren är den som framställer “Muslimer som fanatiker” och den näst vanligaste “USA som världspolis” (Nord & Strömbäck 2002:113). Således förekommer negativa retoriska figurer kopplade både till USA och till muslimer. Men samtidigt är det vanligare att de anti-amerikanska figurerna får stöd i det journalistiska materialet, antingen av journalisterna själva eller i de källor som kommer till tals, än de anti-muslimska figurerna, vilka relativt ofta kritiseras när de förekommer. Det sammantagna resultatet visar att 170 artiklar och inslag innehåller anti-muslimska retoriska figurer, vilket kan jämföras med 128 anti-amerikanska dito (Nord & Strömbäck 2002:115). Det finns alltså inget i undersökningen som tyder på någon utbredd anti-amerikanism i de svenska medier som studerats.</p>
<p>Till en liknande slutsats kommer Marina Ghersetti som undersökt Sveriges Radios rapportering om terroristattackerna 11 september. Bakgrunden till hennes studie är den kritik som en styrelsemedlem i samma företag uttryckt offentligt i en artikel i Dagens Nyheter  (2001-11-18). Enligt denna kritik hade rapporteringen varit alltför kritisk mot USA och styrelseledamoten menade vidare att vissa journalister använt Sveriges Radio som plattform för att föra ut sina personliga uppfattningar. Liknande kritik hade något tidigare framförts också i Pressens Tidning  och fångades även upp i ett antal ledarartiklar (Ghersetti 2004:204). På uppdrag av Sveriges Radios styrelse genomförde Ghersetti en granskning av samtliga nyhetssändningar och samhällsprogram i alla kanalerna utom P2 under de tre första dagarna från och med 11 september 2001. Ekots innehåll analyserades separat på grund av redaktionens centrala ställning som nyhetsprogram med hög trovärdighet och stor publik. Inte överraskande visar Ghersetti att bilden av USA var övervägande positiv. Två tredjedelar av totala antalet värderande omdömen var positiva. Mest frekvent var omnämnanden av det stöd och den sympati som visades från världen i övrigt. Detta kan för kontrastens skull jämföras med bilden av terroristerna. Värderande omdömen om dessa var mindre frekventa än motsvarande för USA. De negativa omdömena om terroristerna uppgår till hela 95 procent. Samtliga värderande utsagor om dem i Ekot var negativa. Ghersetti kommer fram till att rapporteringen i SR visserligen innehöll både spekulationer och kritik gentemot USA. Men detta var inte dominerande: “On the contrary, the overall picture was clearly supportive of the US and condemning of the terrorists and their acts. The results of the study do thus not support the accusations of SR having been biased and inaccurate in disadvantage to the US.” Hon framhåller att dessa resultat förvisso inte kan ge svar på frågan om SR:s rapportering hade den önskvärda utformningen och fördelningen av värderande omdömen. Det är en fråga som förutsätter ett ideologiskt ställningstagande som Ghersetti anser inte har i undersökningen att göra (Ghersetti 2004:219–220).</p>
<p>Mediernas bild – en rasifierande och inkluderande diskurs?</p>
<p>Vi kan alltså avfärda beskyllningarna mot medierna för anti-amerikanism, försåvitt inte den ideologiska utgångspunkten är att all kritik mot USA i samband med 11 september är uttryck för en sådan hållning. Däremot ger nämnda studier inte något entydigt svar på om de svenska medierna uttrycker en rasifierande, etnocentriskt “vit” diskurs. Huruvida detta är fallet är en fråga som kräver vissa begreppsliga klarlägganden och andra empiriska metoder för att besvara. Till att börja med måste frågan ställas om det bakom mediernas rapportering finns olika måttstockar med vilka människovärdet eller i varje fall empatin mäts ut. Publicistklubbens ordförande, Jan Guillou, framförde i samband med en internationell manifestation till minnet av offren för terroristattackerna den 11 september att den visade att européernas medkänsla är villkorad: “Det här bygger på att det den här gången handlar om vita människor som oss själva. Den här unika upprördheten när USA drabbas tycker jag är osmaklig, säger Jan Guillou” (Aftonbladet 2001-0915; här från Nord & Strömbäck 2002:106). Delvis sammanhängande med denna kritik av den selektiva medkänslan är Guillous kritik av mediebevakningen i samband med 11 september. Han ser flera skäl till misstro gentemot svenska medier. Bland annat därför att material från de anglo-amerikanska medierna används så okritiskt. Men det mest oroväckande är, menar han, att journalisterna inte längre går i krig för sanningen ”utan för den västerländska saken” (Guillou 2002:70). Om Guillou har rätt i sin kritik skulle det kunna tyda på en bakomliggande identifieringsmekanism som både har att göra med vilka offer som blir föremål för mediernas medlidande och vilka informationskällor som anlitas (jfr. Ottosen & Figenshou 2005). De amerikanska offren för terrorismen den 11 september inkluderas med den kollektiva gemenskapen, dvs. med ett Vi. Medan exempelvis det betydligt större antalet civila offer under Gulfkriget eller de drygt 20.000 civila dödade i Afghanistankriget (Small Arms Survey 2005:244) inte inkluderas i samma medlidandegemenskap utan förpassas till ett utanförskap, ett Dom, bestående av ovärdiga offer.</p>
<p>Att medierna vad gäller fördelningen av medlidande fungerar enligt en Vi-Dom-princip förefaller omöjligt att förneka. Allra tydligast kommer detta fram i några spektakulära rubriker. Liksom europeiska politiker och elitmedier låter Expressen  rubriken till sin huvudledare dagen efter terrordåden bli en performativ handling: I dag är vi alla amerikaner. Ett citat ur brödtexten lyfts fram med rubrikstil: “Inte bara i egenskap av chockade tv-tittare, utan också som demokrater” (2001-09-12; Nordström 2002:18). I Aftonbladet  samma dag citeras president Bush i rubriken över ett helt uppslag: “God Bless America” (2001-09-12; Nordström 2002:23). Medkänslan kommer till uttryck på många sätt i rubriker och i det visuella materialet första dagen efter 11 september. I Aftonbladet  t.ex. i rubriker som Världen håller andan (förstasidan), Hela världen är våldtagen (s.38–39), Hela världen ger sitt stöd (s.42–43) och Nu måste vi alla hålla samman (sistasidan) (Nordström, 2002:18). Expressen  följer upp sin gemenskapsmarkör från huvudledarens rubrik med andra rubriker såsom Svenskar flydde ut ur skyskrapan (s.21), Trösten söks i kyrkorna (s.34–35), Ett ljus för alla offer (s.36) och Rustade för att skydda Arlanda (s.38) (Nordström 2002:18–19).</p>
<p>Om det således inte råder något tvivel om att mediediskursen tvärtemot beskyllningarna om anti-amerikanism i stället till övervägande delen inkluderar de amerikanska offren i ett kollektivt Vi är frågan hur det ser ut med avseende på diskrimineringens “första ansikte”, dvs. bilden av Dom, i det här fallet närmast muslimerna som kollektiv. I detta fall är svaret inte helt entydigt. I varje fall är Nord & Strömbäck inte benägna till kategoriska omdömen utifrån sina resultat. Som angavs ovan tyder resultaten från deras analys av retoriska figurer att anti-muslimska uttryck förekommer, men att de relativt sällan understöds av journalisterna. Nords och Strömbäcks rapport behandlar förutom medierapporteringen efter terrorattackerna den 11 september 2001 även de första fem dagarna av Afghanistankriget, dvs. 7 – 12 oktober 2001. En av de skillnader mellan rapporteringen från USA respektive Afghanistan som de påvisar är att de senare händelserna i påfallande litet utsträckning skildras av reportrar “på plats”. I stället uppmärksammas spridda demonstrationer i grannlandet Pakistan, särskilt gäller detta televisionen (Nord & Strömbäck 2002:119). I tidningarna får däremot artiklar om hur medierna fungerar i krig förhållandevis stort utrymme (Nord & Strömbäck 2002:119) Amerikanska elitkällor dominerar både i rapporteringen efter 11 september och i Afghanistankriget (42 resp. 46 procent). Drabbade som källor förekommer relativt sällan i båda fallen och drabbade afghaner är lika frekventa i tv-inslagen i det senare fallet som drabbade amerikaner i det förra. Däremot är det vissa skillnader i tidningsmaterialet på så sätt att det är fyra gånger vanligare att drabbade amerikaner är källor efter 11 september än att drabbade afghaner är det de första dagarna av Afghanistankriget (8 resp. 2 procent; Nord & Strömbäck 2002: 92,126). Liksom i medierapporteringen efter 11 september konstaterar Nord och Strömbäck beträffande Afghanistankriget att analysen av förekommande retoriska figurer inte ger belägg för någon entydig “USA-vänlighet eller fientlighet mot muslimer” (s.139). De konstaterar dock en skillnad mellan urvals- och innehållsaspekter i mediernas rapportering å den ena sidan, som de finner tämligen balanserad och utan vare sig starkt anti-amerikanska eller starkt anti-muslimska drag, och å den andra sidan tv-inslag och fotografiska bilder, som förhållandevis ofta uttrycker stereotypa uppfattningar om muslimer respektive västerlänningar. När det gäller den formmässiga presentationen gör de följande observationer:</p>
<p>Det tycks då som om den redaktionella medvetenheten om att kritiskt värdera och balansera nyheterna till viss del går förlorad. I både TVinslag och stora bilder i tidningarna är muslimer desperata, aggressiva och irrationella. De går i organiserade demonstrationståg och bränner Bushdockor och ’skriker ut sitt hat’. Värst är Koranskolans elever. Alternativt står annars muslimer förtvivlade vid sitt bombade hus i Afghanistan och undrar varför de drabbas av kriget. /…/ Med västerlänningar är det snarare tvärtom. De skildras i de flesta sammanhang som moderna, mänskliga och rationella och som delar av ett högteknologiskt samhälle. (Nord & Strömbäck 2002:157–158)</p>
<p>I sina slutsatser är författarna försiktiga med att slå fast påverkanseffekter på den allmänna opinionen. De tror inte att stereotyperna “..har förändrat opinionen i någon särskild riktning”. Däremot kan de ha förstärkt redan existerande föreställningar om amerikaner och muslimer. (Nord & Strömbäck 2002:159). Denna konsekvensbedömning får även stöd i Ghersetti & Levins förstudie av medierapporteringen efter 11 september 2001: rapporteringen av muslimer och muslimska länder är ”schabloniserad” och de beskrivs som ”farliga och terrorbenägna” (Ghersetti & Levin 2002:26).</p>
<p>Sammanfattning</p>
<p>I och med 11 september-attackerna blev det närmast övertydligt demonstrerat att en ny typ av krig hade uppstått. Det var chockartat och svårbegripligt och såväl politiker som journalister och allmänhet hade problem att förstå vad det handlade om. Vilka var de bakomliggande orsakerna? Vilka var skyldiga och vilka var offer? Mediernas rapportering var naturligtvis massiv och bar tydliga spår av hur exceptionell nyheten om terroristattackerna mot symbolerna för USA:s supermaktsposition bedömdes vara. Vissa politiker kritiserade bl.a. Ekots och Sveriges Radios nyheter för anti-amerikanism, förmodligen endast därför att man i rapporteringen försökte förklara dåden med hänvisning till USA:s politik i Mellersta Östern. Inte överraskande visar forskningen att om medierna var tendentiösa i något avseende så var det på grund av den naturliga empatin och medkänslan med offren för terrorattentaten. Förekommande studier visar att rapporteringen i svenska medier snarare kännetecknades av pro-amerikanism än motsatsen.</p>
<p>Nyhetsmedierna är ur kunskapssynpunkt förbindelselänken mellan händelser på den globala nivån och deras återverkningar på den nationella och lokala nivån. I det här kapitlet är det i första hand identitetspolitiska aspekter av inkludering och exkludering i mediediskurserna som uppmärksammas. Och i synnerhet de relationer till krigets offer som appelleras, dvs. huruvida rapporteringen inbjuder till identifiering och engagemang eller distansering och ointresse, genom hur ”värdiga” offren framstår. I samband med 11 september är identifieringen med offren oerhört stark och tydlig, de drabbade är ”värdiga” den svenska medkänslan och empatin på ett sätt som sällan eller aldrig kommer till uttryck i journalistiken. Rubriker som utropar att ”Vi är alla amerikaner” utgör endast de mest markanta uttrycken för detta. Inkännande reportage om anhörigas sökande efter sina kära, deras pendlande mellan hopp och förtvivlan samt stort uppslagna bilder på offrens fasansfulla dödshopp från WTC-tornen och närbilder på de sörjandes ansikten – allt medverkade till en känslomässig närhet till terrorns offer.</p>
<p>Medierna undviker i texterna att polarisera framställningen av det drabbade västerlandet och den muslimska världen. Här lyckas man på det hela taget undvika att göra alla muslimer medskyldiga till terrordåden. Men i det visuella materialet, i tv-inslag och pressfotografier, blir muslimerna som kollektiv utpekade som desperata, aggressiva och irrationella. De avbildas som hatiska mot USA och västvärlden på ett sätt som påminner om kolonialtidens rasism.</p>
<p>Frilansande och inbäddade korrespondenter</p>
<p>Det andra Gulfkriget eller Irakkriget 2003 blev ett mycket annorlunda mediekrig än det första Gulfkriget 1990–1991. Det är visserligen svårt att hitta direkt jämförbara forskningsresultat men en förhållandevis säker översiktsbedömning är att “krigets sanna ansikte” hamnade i fokus på ett helt annat sätt i det senaste kriget. Man kan skönja en långsiktig förändring i de journalistiska prioriteringarna och arbetsformerna i riktning mot att konsekvenserna för civilbefolkningen lyfts fram i större utsträckning, vilket samtidigt förutsätter reportrar på plats bland de drabbade. Krigskorrespondenterna tar därmed större risker och dödstalen inom kåren har stadigt ökat under krigen i den nya världsordningen. Frilansjournalister tar över mer av rapporteringen – en tendens som blev påfallande i svenska medier under Irakkriget med namn som Åsne Seierstad, Urban Hamid och den amerikanske stringern Bob Graham (Nordström 2003:16). Genom besök i hemmen eller på sjukhusen förmedlades levande och medkännande skildringar av civilbefolkningens utsatthet och lidanden, men också berättelser om mod och stolthet mitt i förödelsen. Förmodligen var det bland annat dessa reportage som fick Expressen att med tydlig hänsyftning till journalistiken i samband med 11 september utropa på ledarplats I dag är vi alla irakier när bomberna började falla över Irak 20 mars 2003. Är det så man ska se på den bevakning som frilansare och andra korrespondenter förmedlade – som en appell till kollektiv gemenskap med det irakiska folket i deras utsatta situation? Som ett inkluderande av lidande irakier i ett nästintill globalt Vi som tillsammans delar krigets fasor? Jag återkommer strax till dessa frågor.</p>
<p>Men det var inte endast frilansarna som skapade närhet i mediebevakningen av kriget. Det amerikanska försvaret införde ett system för “inbäddning” av reportrar som erbjöds möjlighet att följa trupperna i fält. Varken som idé eller praktik var detta helt nytt, men omfattningen överträffade alla tidigare tillämpningar såsom under Falklandskriget 1982 (Morrison & Tumber 1988) eller Gulfkriget 1990–1991 (Nohrstedt 1992). I ett internationellt projekt om medierapporteringen från Gulfkriget i sju länder hade jag anledning att konstatera: “War news is a discourse embedded in propaganda.” (Nohrstedt 2001:177) Men i detta krig var inbäddningen begränsad till ett fåtal korrepondenter som ingick i det poolsystemet som organiserades av militären (Nohrstedt 1992). Inför Irakkriget fick ca 600 journalister, företrädesvis amerikanska, en kurs i skydd och säkerhet i fält och hur man bör uppträda tillsammans med soldaterna (Tumber & Palmer 2004). Motivet var rimligen inte omtanke om mediernas behov av dramatiska reportage och bilder från fronten utan snarare en ambition att förse medierna med ett material som på en och samma gång hade stor medial lockelse och understödde krigspropagandan. Erfarenheterna från t.ex. Falklandskriget visade att korrespondenter som delar soldaternas dagliga vedermödor och dessutom är beroende av dem för sin säkerhet troligen också kommer att dela deras perspektiv på händelserna. Korrespondenterna blir en del av den psykologiska krigföringen och propagandan. Pentagons strategi var av allt att döma framgångsrik även om inte alla reportage hade den tendens man hade hoppats på, t.ex. filmades utplånandet av en hel familj av en inbäddad fotograf. Särskilt Fox Television byggde mycket av sin rapportering på inbäddade reportrar och nådde stora publikframgångar med sitt patriotiska innehåll. I svenska medier förfaller Peter Kadhammar, Aftonbladet , vara den enda korrespondent som inbäddades med de amerikanska trupperna (Andén-Papadopoulos 2005:146).</p>
<p>Mediernas bild av Irakkriget: civila offer och propagandans genomslag</p>
<p>Den svenska medierapporteringen från Irakkriget har studerats av i stort sett samma forskargrupp som också studerade 11 septemberattackerna och Afghanistankriget. Samma frågeställningar och metoder tillämpades i alla tre projekten, vilket ger vissa möjligheter till trendanalys. Dock har projektet om Irakkriget två femdagarsperioder som urvalsram till skillnad från de tidigare projekten med en femdagarsperiod. Liksom i de tidigare projekten finner forskarna överdrivna spekulationer och brister i källkritiken även i rapporteringen om Irakkriget. Man skärper sin kritik och talar i det senare fallet om att delar av rapporteringen präglas av “pseudojournalistik” (Nord, Shehata & Strömbäck 2003:117, 118). Det handlar bland annat om att amerikanska elitkällor dominerar i materialet och används okritiskt av medierna. Men det handlar även om att retoriska figurer som gynnar USA och krigsalliansen dominerar över sådana som är till nackdel för denna sida i konflikten. “Det sammanvägda resultatet om man tar hänsyn till alla de faktorer som undersökningen av Irakrapporteringen omfattar, är att det finns en pro-amerikansk tendens i journalistiken.” (Nord, Shehata & Strömbäck 2003:113) Emellertid menar författarna att man inte därav kan dra slutsatsen att det förekommer ett “systematiskt gynnande av proamerikanska synpunkter”, utan att obalansen snarare förklaras av journalistikens rutinmässiga prioritering av sådana händelser som är “konkreta, näraliggande och relativt enkla och billiga att bevaka” samt av supermaktens överlägsna “information- och propagandaresurser” (Nord, Shehata & Strömbäck 2003:113; jfr. Andén-Papadopoulos 2005:145). Inte heller ska man av resultaten dra den förhastade slutsatsen, betonar forskarna, att rapporteringen utmärks av en antimuslimsk eller antiirakisk tendens: “Något stöd för att journalistiken skulle utmåla muslimer som fanatiker eller den muslimska världen som ett hot mot västvärlden finns inte.” (Nord, Shehata & Strömbäck 2003:113)</p>
<p>Det finns som nämndes ovan en trend i krigsjournalistiken mot allt större fokus på civilbefolkningens lidande om man jämför Gulfkriget 1990–1991 med Irakkriget 2003. Denna trend bekräftas också för det kortare tidsintervallet mellan Afghanistankriget 2001 och Irakkriget. Enligt Nords mfl:s resultat ökar uppmärksamheten på temat krigets civila offer från att vara tämligen obetydligt under Afghanistankrigets första dagar till att bli ett av de mest framträdande under Irakkriget (Nord & Strömbäck, 2002: 118 tab. 30; s. 120 31; resp. Nord, Shehata & Strömbäck 2003:56 tab.5.1; 58 tab. 5.2). I kvantitativa termer är det inte frågan om stora förändringar utan om en ökning från ett par procent till fem-sex procent av totala antalet artiklar/inslag. Det framgår vidare av resultaten att irakiska medborgare som ögonvittnen eller drabbade spelar en relativt underordnad roll som källor i de studerade medierna. Medan amerikanska officiella källor förekommer i var fjärde artikel eller tv-inslag innehåller endast knappt var tionde irakiska medborgare som källor (Nord, Shehata & Strömbäck 2003:65, 73). Om man höjer blicken och ser på hur civilbefolkningens situation och krigsoffer uppmärksammas i ett internationellt och jämförande perspektiv är det för det första klart att det förekommer relativt stora skillnader och för det andra att uppmärksamheten varierar beroende på avstånd och involveringsgrad i förhållande till konflikten. Exempelvis fokuserade svenska och norska tidningar under Gulfkriget betydligt mer på civilbefolkningens situation än amerikanska (Nohrstedt 2001:196,198). Och i samband med Irakkrigets inledning visar exempelvis en brittisk studie att tysk television ägnade betydligt mer utrymme åt irakiskt lidande jämfört med offer på alliansens sida, medan den amerikanska tv-kanalen ABC “massively favoured attention to coalition casualities” och BBC ägnade något mer uppmärksamhet åt alliansens förluster än åt irakiska, men med betydligt mindre marginal än i ABC (Tumber & Palmer 2004:97). Hur detta mönster ska tolkas i relation till andrafieringens mekanismer återkommer jag till nedan.</p>
<p>Mot bakgrund av de amerikanska elitkällornas dominans är det knappast förvånande att undersökningen av de svenska mediernas bevakning av Irakkriget konstaterar en proamerikansk tendens i materialet (se ovan). En fråga som forskargruppen med Lars Nord i spetsen inte analyserar närmare, men som onekligen har visst både teoretiskt och praktiskt intresse, är huruvida denna proamerikanska tendens är i tilltagande i svenska mediers krigsjournalistik. Det finns inte något fullständigt underlag i deras två rapporter för trendanalys i denna del, men redovisningarna av retoriska figurer förefaller vara jämförbara för Afghanistankriget och Irakkriget. En bearbetning av deras data pekar här på att tvenne tendenser. Jämfört med bevakningen av det tidigare kriget har, för det första, proamerikanismen ökat i samband med Irakkriget och, för det andra, har den antimuslimska tendensen också ökat. Dessa trender är robusta i så måtto att de gäller såväl för tv-inslagen som för tidningsartiklarna (bearbetning av data hos Nord & Strömbäck 2003:139, tab.43 resp. Nord, Shehata & Strömbäck 2003:91, tab. 5.27).</p>
<p>Globaliseringsprocessernas allmänna utbredning och inte minst det allt intensivare internationella utbytet av nyheter och andra medieprodukter aktualiserar frågor angående det globala medielandskapets betydelse för hur krig rapporteras i olika länders medier. Vilken betydelse har det t.ex. för nyhetsförmedlingen i olika delar av världen att amerikanska medier har en dominerande ställning på den alltmer globaliserade mediemarknaden? Innebär den också en dominans ideologiskt och politiskt genom den makt över opinionsbildningen som denna ställning skulle kunna innebära? Frågorna är kontroversiella och anknyter till tidigare kontroverser om den internationella informationsvärldsordningen inom UNESCO och teorin om kulturimperialism (Carlsson 1998; 2005; McPhail 2002). Proamerikanismen i de svenska mediernas rapportering från Irakkriget förklaras som nämnts av Nord m.fl. som ett resultat av de informationsresurser som supermakten USA kan mobilisera. Hur ser det då ut i andra länders medier? Finner man samma proamerikanska tendens i t.ex. afrikanska och arabiska medier? Bristen på systematiska komparativa studier gör det svårt att ge definitiva svar, men den hittills tillgängliga forskningen ger en splittrad bild där inflytandet från amerikanska källor och propaganda varierar mellan olika typer av medier och journalistiska genrer. Sålunda tyder ett par afrikanska studier av Ugandiska respektive Sydafrikanska mediers bevakning av Irakkriget på att kritik mot USA och krigsalliansen var framträdande i ledare och kommentarer, medan nyhets- och bildmaterialet hade en mer proamerikanska prägel (Mucungunzi 2005; Kupe & Hyde-Clarke 2005). Samtidigt är det tydligt att förekomsten av panarabisk press, t.ex. den Londonbaserade al-Hayat, och de nya arabiska satellit-tvkanalerna som al-Arabiyya, Abu Dhabi och al-Jazeera har medfört både en USA-kritisk bevakning med fokus på amerikansk hegemoni i Mellanöstern och att televisionen i flera arabiska länder blivit mindre beroende av CNN och BBC-World (El-Bendary 2005; El Gody 2005).</p>
<p>Mediernas villkor, självkritik ock reflexivitet som teman i medierapporteringen</p>
<p>I anslutning till Gulfkriget 1990–1991 kom krigsjournalistikens villkor att uppmärksammas i medierna på grund av de restriktioner och manipulationer som vidtogs för att kontrollera rapportering. Det hävdades att detta ämne fick exceptionellt stort utrymme i mediebevakningen (Eide 1992). Det handlade dock inte om någon kvantitativt sett dominerande plats och tillgängliga data tyder på att endast någon enstaka procent av rapporteringen handlade om mediernas villkor. Endast de amerikanska medierna ägnade något större uppmärksamhet eller ca fem procent av artiklarna åt detta ämne (Nohrstedt 2001:196, tab. 4). Även om jämförelser mellan olika undersökningar med varierande metodik är osäkra torde det ge en fingervisning att jämföra studierna av Afghanistankriget och Irakkriget. Resultaten indikerar att uppmärksamheten på mediebevakningens villkor ökade relativt kraftigt från Gulfkriget till Afghanistankriget (från ett par till nio procent i pressmaterialet) för att återigen minska mellan Afganistankriget och Irakkriget (fem procent i pressmaterialet), dock utan komma ned i så låga procenttal som var fallet i Gulfkriget (Nord & Strömbäck 2002:120, tab. 31 resp. Nord, Shehata & Strömbäck 2003:56, tab. 5.1). Att medierna informerar publiken om krigsjournalistikens villkor är sannolikt viktigt för att undvika övertro på sanningshalten och fullständigheten i rapporteringen. Det kan bidra till ett mer kritiskt förhållningssätt och kanske även ökad förmåga att bedöma vilken information som ej kommer fram i nyhetskanalerna och vilka sakförhållanden som därmed inte blir belysta. Men denna form av självkritisk redovisning är också viktig ur professionens synvinkel. Det handlar om att reflektera över relationen mellan yrkesidealen och de praktiska resultaten, dvs. i vilken utsträckning man lyckas leva upp till de professionella anspråk som uttrycks i etiska ideal och normer. Genom att tematisera detta också i samband med den dagliga nyhetsrapporteringen förhindras att dessa frågor förvisas till interna nämndsammanträden och yrkesklubbar, vilket torde bidra till att de hålls levande i verksamheten. Det är således en reflexivitet med dubbelriktad betydelse både för yrkesutövarna och publiken. Den torde därmed också kunna vara en indikator på förändringsbenägenheten och lyhördheten för mediekritik inom medieföretagen och journalistprofessionen. Globaliseringen har av vissa forskare på teoretiska grunder antagits mer eller mindre automatiskt leda till ökad reflexivitet generellt sett (Hjarvard 2001:24–25.</p>
<p>Mot den bakgrunden kan det vara av intresse att diskutera om detta gäller krigsjournalistiken och i vilka former självkritiken och reflexiviteten kommer till uttryck i mediediskursen. Även här finns det troligen anledning att skilja mellan olika medietyper, genrer samt mellan text och bild. I kommentarer och analyser förekommer av och till att krigsjournalistikens svårigheter och utsatthet tematiseras. Också på nyhetsplats behandlas numera som regel propagandan och försöken att manipulera mediebevakningen även om det som tidigare påpekats inte handlar om någon särskilt omfattande uppmärksamhet. I en näranalys av pressmaterial från Irakkriget har jag funnit att de undersökta svenska tidningarna –</p>
<p>Aftonbladet, Expressen och Dagens Nyheter – i nyhetstexterna om USA:s och Storbritanniens anklagelser mot Irak, för innehav av massförstörelsevapen och kopplingar till terrorattackerna 11 september, behandlades påfallande kritiskt och att de kontrasterades mot olika expertuttalanden vilka ifrågasatte beskyllningarnas sanningshalt och bevisens hållbarhet. Men i det visuella materialet byggde rapporteringen i markant stor utsträckning på att beskyllningarna var belagda. Grafiska illustrationer visade t.ex. på kartor hur Saddam Hussein skulle kunna attackera grannländerna med gasförsedda medeldistansrobotar mm. Stort uppslaget var också spekulationerna om hur befolkningarna i angränsande länder skulle komma att drabbas. Och alldeles särskilt stor uppmärksamhet ägnades åt svenskar som befann sig i området och de risker de utsattes för givet det förutsatta irakiska innehavet av massförstörelsevapen. De självkritiska reflexioner som kommer till uttryck i kommentarerna beträffande brister i rapporteringen handlar över huvud taget inte om dessa visuella framställningar och har genomgående karaktären av försäkringar till läsarna att eventuell desinformation oskadliggörs genom källkritiska deklarationer och förlitande på flera källor. Liksom i ett par av de ledande amerikanska tidningarna,  New York Times och  Washington Post , som ca ett år efter Irakkriget något uppseendeväckande medgav att de vilselett sina läsare genom okritisk förmedling av  Bush-administrationens  anklagelser, döljer inte de svenska tidningarna att krigsrapporteringen är förknippad med problem. Men dessa diskuteras i allmänna ordalag och utan att medierna någonsin seriöst och konkret redogör för vilka misstag man gjort och vad de betytt för sakligheten och tillförlitligheten i krigsjournalistiken. Mot den bakgrunden kan det konstateras att också för de svenska tidningarna gäller att självreflexiviteten gör halt innan lönsamheten och den egna trovärdigheten sätts på spel (Nohrstedt 2005).</p>
<p>Det visuella berättandet i medierna och medlidandet</p>
<p>Det visuella materialet i krigsjournalistiken har blivit allt mer betydelsefullt och därmed också omstritt och utsatt för manipuleringsförsök. Philip Knightley hävdar att under Gulfkriget fick Pentagon Saudiarabien att prioritera ackreditering av kvällstidnings- och tv-korrepondenter före reportrar från kvalitetspressen eftersom dessa medier var mer påverkbara och mottagliga för det visuella material som militären tillhandahöll (Knightley 1991). I samband med Afghanistankriget kom foton på dödade civila, bland annat barn, och intervjuer med Osama bin Laden att få stor spridning i internationella medier, vilket fick Bush-administrationen att reagera med pårtcykningar. Condoleeza Rice uppmanade de amerikanska medierna att inte sända videointervjuerna med bin Laden eftersom de påstods kunna innehålla hemliga meddelande till terroristceller i väst (Magder 2003:37). Och inom t.ex. CNN gick det ut direktiv att bilder på civila offer skulle balanseras med påminnelser om offren från terroristattackerna den 11 september (Ottosen 2002). I en undersökning av rapporteringen i svenska medier om tre speciella händelser under Irakkriget, varav den första handlade om att några amerikanska fångar och dödade soldater på alliansens sida visades upp i medierna, den andra om fritagningen av Jessica Lynch och den tredje om den störtade statyn av Saddam Hussein, konstaterar Kari Andén-Papadopoulos att fotografierna förmedlar “ett mer entydigt och proamerikanskt budskap än texterna” (Andén-Papadopoulos 2005:144). Bilderna på hur amerikansk militär torterade irakiska fångar i Abu Ghraib-fängelset är ytterligare exempel på genomslagskraften hos det visuella berättandet i krigsjournalistiken. Det är heller ingen tvekan om att just den visuella framställningsformen varit särskilt viktig i ambitionen att dokumentera “krigets sanna ansikte” – det är genom foton med döda kroppar samt närbilder på lidande och sörjande människor som journalisterna gestaltar hur civilbefolkningen drabbas av kriget (Höijer 2004). Medlidandet appelleras och anti-krigsopinionen stärks, vilket ur krigspropagandasynpunkt kan vara svårt att hantera.</p>
<p>Oavsett om det är just det visuella materialet eller annat i krigsrapporteringen som framkallar medkänsla med offren är det signifikativt för populärpressen att den ger stor resonans åt dessa känslor i sin journalistik. Såväl Aftonbladet som Expressen har t.ex. drivit insamlingskampanjer för offren i de senaste krigen. När Expressen i en extraupplaga den 20 mars i samband med invasionen av Irak 2003 toppar en ledare med rubriken I dag är vi alla irakier är det en direkt parafras på samma tidnings rubrik efter 11 september 2001 och en tydlig markering av att i varje fall irakierna i allmänhet inte kunde göras ansvariga för terrordåden arton månader tidigare. Detta är otvivelaktigt ett ovanligt diskursivt inkluderande av ett avlägset och lidande folk i den egna kollektiva gemenskapen. Frågan är bara vilken betydelse det ska tillmätas i praktiken. Är det uttryck för att andrafieringen av människor med annan etnicitet upphört och att en icke-diskriminerande medkänsla har tagit över? Tyvärr är detta knappast fallet. Må vara att Expressen proklamerar att vi alla är irakier en dag då de utsätts för massiva bombanfall – “shock and awe” som Rumsfeldt kallade det när han hävdade att anfallet skulle bli så massivt att motståndet omedelbart skulle brytas – men alla irakier är förvisso inte Vi i krigsjournalistiken. Åtskilliga exempel visar att medierna räknar förluster på olika sätt därför att man låter sig förledas av den politiska logik som säger att också måttliga förluster av amerikanska liv kan ändra opinionsläget i USA. Följaktligen redovisas så gott som varje enskild amerikansk soldat som stupat medan irakiska liv summeras i tio-, hundra- eller tusental. Förlitande sig på Pentagons uppgifter håller också svenska medier noggrann räkning på amerikanska döda samtidigt som man nöjer sig med grova uppskattningar när det gäller dödade irakier. Denna selektiva matematik blir särskilt påfallande när de amerikanska styrkorna av uppenbara skäl helst ser att journalisterna tittar bort som i fallet med massakrerna i Falluja. På en internationell tribunal i Istanbul sommaren 2005 redovisades vittnesmål om krigsförbrytelser begångna av ockupationstrupperna och bland annat användning av illegala vapen som klusterbomber, napalm och kemiska vapen samt hur amerikanska styrkor angrep sjukhus och dödade både läkare och civila i samband med Falluja-operationerna då de tog en fruktansvärd hämnd för skändningen av fyra amerikaners kroppar som brända och sönderslitna hängdes upp för allmänt beskådande på en bro i Falluja (Enders 2005; Medialens webbplats).</p>
<p>I likhet med t.ex. BBC valde svenska medier att titta åt annat håll och ägnade knappast någon uppmärksamhet åt tribunalen som erbjöd en chans att kompensera tidigare brister i rapporteringen.</p>
<p>Sammanfattning</p>
<p>På vilket sätt positionerar medierna hemlandets kollektiva gemenskapen visavi parterna i samband med Irakkriget? I nyhetsmediernas kognitiva förmedling mellan det internationella skeendet på avlägsna platser och publikens lokala och vardagliga tillvaro skapas inte bara kunskap om händelserna långt borta utan publiken inviteras också diskursivt att förhålla sig till de inblandade aktörerna och folken på vissa specifika sätt. Som läsare, lyssnare och tittare inbjuds vi att inta särskilda positioner i relation till det pågående kriget utan att detta uttrycks direkt. Det förutsätts däremot genom perspektiven i rapporteringen och framför allt i hur den diskursiva konstruktionen av ”värdiga”respektive ”icke-värdiga” offer gestaltas.</p>
<p>I de studier av svenska mediers rapportering som Lars Nord och medarbetare har genomfört är bilden att rapporteringen i övervägande grad var pro-amerikansk. Genom jämförelser med samma forskares tidigare undersökningar av rapporteringen från 11 september och Afghanistankriget kan det konstateras att den pro-amerikanska tendensen i svenska medier har ökat mellan 2001 och 2003 samtidigt med den anti-muslimska tendensen. Nu bör dessa resultat tolkas med försiktighet eftersom urvalet begränsas till de mest intensiva faserna av det direkta krigsförloppet där medierapporteringen, enligt annan forskning (Bennett & Paletz 1994; Nohrstedt 2001), är mest mottaglig för krigspropagandan från den starkare parten, dvs. USA. Och det råder inget tvivel om att resultaten hade sett annorlunda ut om man hade haft fler undersökningsperioder och t.ex. tagit med rapporteringen från debatterna i Säkerhetsrådet som föregick Irakkriget (Nohrstedt & Ottosen 2005). Men med denna reservation är det en viktig slutsats att den amerikanska supermaktens krigspropaganda har stärkt sitt grepp om den internationella medierapporteringen, inkl. de svenska mediernas, de senaste åren om man begränsar sig till rapporteringen om det militära händelseförloppet.</p>
<p>Med ett bredare perspektiv på krigsjournalistiken i svenska medier efter 11 september är det sannolikt troligare att pro-amerikanismen har avtagit än ökat. Det finns flera skäl till en sådan slutsats. Allmänt sett tenderar medierna att vara följsamma till den nationella utrikespolitiken i hemlandet och det talar för att svenska medier var mindre kritiska gentemot USA i samband med Afghanistankriget än under Irakkriget, eftersom det internationella samfundet uttryckte förståelse i det förra fallet men inte i det senare. Tvärtom var kritiken hård mot USA:s krigspolitik mot Irak både från merparten av Säkerhetsrådets medlemmar och ledande europeiska politiker. Även den svenske statsministern tog avstånd från invasionen av Irak. Vidare speglade de svenska medierna protesterna mot kriget och tog själva aktivt del i fredsmanifestationerna. Exempelvis i form av ledarartiklar som uppmanade till besinning och att låta vapeninspektionerna få mer tid. Eller med och löpsedlar som var utformade för att användas som plakat i demonstrationerna. Detta påverkade också nyhetsrapporteringen i den svenska pressen som var klart kritisk mot USA:s försök att övertyga Säkerhetsrådet och den internationella opinionen om Iraks massförstörelsevapen och inblandning i terrorattackerna 11 september.</p>
<p>En viktig förklaringsfaktor till de svenska mediernas kritiska hållning gentemot den av USA dominerade krigsalliansens politik är en professionell strävan att skildra krigets ”sanna ansikte” för att därigenom undvika att bli ett redskap för krigspropagandan. Den journalistiska fokuseringen på krigens civila offer har av allt att döma ökat sedan Gulfkriget 1990–1991 och innebär att irakiska civila konstruerades som ”värdiga” offer i Irakkriget i en utsträckning som aldrig var fallet i samband med Gulfkriget. Och att en ledande tidning som Expressen  väljer en rubrik på sin huvudledare, må vara i en extra-upplaga, som uppmanar publiken att identifiera sig med den utsatta irakiska befolkningen är unikt inom den svenska pressen som markering av engagemang för ett lidande folk i tredje världen.</p>
<p>Inte bara i svenska medier var kritiken mot krigsalliansen betydande. Särskilt stark var den i tredje världens länder. Studier av afrikanska medier tyder emellertid på att detta främst får genomslag i ledarartiklar och i kommenterande artiklar, medan nyhetsmaterialet och den visuella rapporteringen hade mer pro-amerikansk tendens. Men oavsett detta råder ingen tvekan om att sympatin för och medkänslan med den lidande irakiska civilbefolkningen var stor i Tredje världens länder. Till detta bidrog inte minst de nya arabiska satellit-tv-kanalerna med al-Jazeera som ledande konkurrent till CNN.</p>
<p>Det visuella berättandet har uppenbarligen fått en allt starkare ställning i dagens medielandskap såväl internationellt som nationellt. Det är inte bara i afrikanska medier som det finns anledning att skilja på tendenserna i det textade respektive det visuella mediematerialet. En analys av mediereflexiviteten i svenska tidningar tyder på att just det visuella materialet är känsligt för propagandamanipulationer från den mediemaktmässigt starka supermakten USA. Visuell rapportering har särskilt stark emotionell påverkanseffekt på publiken – bilder på krigets offer engagerar och stannar kvar i medvetandet och utgör sannolikt den viktigaste källan till identifiering med den drabbade befolkningen. Detta gör det visuella berättandet om krig till en betydelsefull och omstridd terräng i propagandakriget. Konsekvenserna för krigskorrespondenternas säkerhet är allvarliga, vilket jag strax ska återkomma till.</p>
<h2>Försök till slutsatser: Krigsjournalistiken och den strukturella diskrimineringen</h2>
<p>I det här kapitlet har jag försökt illustrera krigsjournalistikens institutionella beroenden för att därigenom bidra med utgångspunkter för att förstå dess betydelse för diskrimineringen. Förvisso är krigsjournalistiken ett specialfall främst beroende på de närmast gränslösa och uppenbara försöken från parternas sida att påvverka rapporteringen i medierna. Men de institutionella beroendeförhållandena i väpnade konflikter är i princip inte annorlunda än i andra sammanhang – de är bara mer framträdande och lätta att genomskåda. Nyhetsjournalistiken är utlämnad åt källor för sin tillgång på information. Politiker och myndigheter har förhållandevis lätt att få ut sina budskap. Och ju större deras makt, desto större är deras inflytande på medieinnehållet. Andra beroendedimensioner är ägarinflytande och anpassning till vissa politisk-ideologiska ramar. Samtidigt drivs journalistiken av vissa professionsideologiska föreställningar eller ideal som utlovar en nyhetsrapportering som både ska vara sanningsenlig, saklig, balanserad och samtidigt kritisk granskande. Det är ganska klart att dessa villkor och ideologiska ideal stundtals blir svåra att förena (Ekström & Nohrstedt 1996). Detta gäller inte minst i krigsjournalistiken och det leder till vissa problem för medierna. Ty samtidigt som den självkritiska reflexionen här blir särskilt viktig riskerar medier och journalister att förlora i trovärdighet vid alltför stor öppenhet om problemen.</p>
<p>Den beroenderelation som troligen är mest betydelsefull när det gäller nyhetsjournalistikens betydelse för strukturell diskriminering är det institutionaliserade behovet av att markera inbäddningen i en bred kollektiv gemenskap, ett Vi. I det som har kallats journalismen , den professionella ideologi som tillmäter journalistiken rollen av folkets företrädare och försvarare gentemot allsköns makthavare och maktmissbrukare, ligger både en idealistisk målsättning och en stark social och kommersiell lockelse. Idealistiskt sett handlar det om en journalistik som oförtröttligt gräver fram dolda missförhållanden och avslöjar korruption bland politiker och andra makthavare i syfte att bevaka folkets intressen. Men ur institutionell socioekonomisk synvinkel leder denna yrkesideologi lätt till en bekväm opportunism och anpassning till vad som uppfattas vara den rådande folkstämningen. Uppfattas folkopinionen vara emot invandrare tar journalisten minst risker genom att i varje fall inte utmana denna. Det blir lättare i det sociala umgänget och medieföretagets ekonomiska intressen och marknadsandelar sätts inte på spel.</p>
<p>Detta flörtande med den föreställda opinionen får en särskild dimension i krigsjournalistiken på grund av det rutinmässiga beroendet av transnationella nyhetsflöden, främst från de rika länderna med supermakten USA i spetsen. Tolkningsföreträdet i samband med internationella konflikter där USA är part hamnar oftast i Vita Huset och Pentagon helt enkelt därför att supermakten kan mobilisera stora propagandaresurser. För en okritisk journalistik som ogärna avviker från de dominerande föreställningarna är det förledande lätt att uppfattningar och perspektiv som härrör från Washington kan förefalla representera världsopinionen, dvs. ett globalt kollektivt Vi som man inte vill hamna på kant med. Det hör visserligen till god ton bland medieforskare, när de påvisat den amerikanska dominansen i svenska medier, att avvisa förklaringen att journalister och medier medvetet väljer sida. I stället hänvisar forskarna till invanda rutiner och praktiska faktorer (Nord, Shehata & Strömbäck 2003:113; Andén-Papadopoulos 2005:145). Förvisso förklaras den proamerikanska tendensen i krigsjournalistiken till betydande del av att nyhetsredaktionerna inte omprövar sina vanliga rutiner och relativt okritiskt använder information från de stora amerikanska nyhetsmedierna när USA är part i en väpnad konflikt (Nohrstedt 1999). Men att det aldrig skulle handla om medvetna val beträffande vilka perspektiv och nyhetsprioriteringar som ska styra rapporteringen förefaller vara en alltför godtrogen slutsats. Det går knappast att bortse från det mått av anpassning och konventionalitet som också styr nyhetsförmedlingen. Redaktionsledningarna i Sverige sneglar otvivelaktigt på de stora medierna för att utröna vilken som är den rådande konventionen i det internationella nyhetsflödet. Och om inte BBC, CNN och New York Times uppmärksammar en internationell tribunal om Irakkriget då gör inte heller svenska redaktioner det. Inte enbart av okunskap eller slentrian utan för att man ogärna vill avvika. Samt därför att man är medveten om vad som är kontroversiellt i det rådande politiska klimatet. Det vore naivt för att inte säga oförskämt mot redaktionsledningarna att påstå motsatsen. Därmed återfaller krigsjournalistikens tillkortakommande på samma institutionella beroendeförhållanden som den strukturella diskrimineringens grundläggande mekanism. Nämligen andrafieringens hierarkiska uppdelning efter etniska och/eller rasmässiga dimensioner mellan ett Vi och ett Dom utan att skillnaden någonsin fixeras genom en definition. Svenskheten som symboliskt objekt har sin funktion via association och genom flexibel anpassning till det för stunden aktuella behovet av att bekräfta den kollektiva gemenskapens positiva egenskaper samtidigt som den avgränsas från Dom andras negativa egenskaper (Azar 2005). Det speciella med krigsjournalistiken är att både Vi och Dom konstrueras i ett globalt sammanhang utan att begränsas till några särskilda territorier.</p>
<p>Däremot påverkas graden av andrafiering i journalistiken av krigspropagandans genomslag, vilken i sin tur beror av mediernas utrikespolitiska kontext. Den polariserade propagandadiskursen med en diskurs som tecknar konflikten i svart och vitt får inte oväntat kraftigast genomslag i parternas medier och senare och i mindre utsträckning i icke-involverade länders medier (Nohrstedt & Ottosen 2001:255 ff.). Detta får även återverkningar på offerbilden. Polariseringen i värdiga respektive ovärdiga offer slår mest tydligt igenom i de direkt inblandade ländernas medier. Ovan nämndes bland annat att tyska medier gav betydligt större utrymme åt irakiska offer jämfört med brittiska och amerikanska medier under Irakkriget. Skillnaden var störst mellan de amerikanska och de tyska medierna – de förra ägnade praktiskt taget all uppmärksamhet åt den egna sidans offer – medan de brittiska medierna befann sig däremellan, dock med övervikt för den egna sidans offer (Media Tenor 2003; här från Tumber & Palmer 2004:97). Det är alltså tydligt att medielandets involveringsgrad i konflikten är en viktig faktor för att förklara både krigspropagandans genomslag i medierna och diskrimineringen av offren på den Andra sidan.</p>
<p>Rubriken I dag är vi alla irakier är ett ovanligt tydligt uttryck för en inkludering av de andra i den egna kollektiva gemenskapen. Vi  innesluter den lidande civilbefolkningen i Irak i vår  gemenskap. Vår  medkänsla och vårt  medlidande går till dem. Men inte för ett ögonblick handlar det om att Dom  skulle få innesluta oss. Det är Vi  som uttrycker och definierar – inte Dom . Inte desto mindre är detta ett intressant exempel på hur medlidandediskursen får viss självständighet i förhållande till propagandakrigets maktförhållanden och supermaktsdominans. Visserligen går det knappast att tänka sig Expressens rubrik utan den starka anti-krigsopinionen i Europa och världen i övrigt. Det förhållandet att ledande europeiska politiker som Gerhard Schröder och Jacques Chirac hade stått upp och öppet ifrågasatt krigsalliansens mobilisering för intervention i Irak vidgade utan tvivel spektrat av legitima ståndpunkter för de europeiska medierna. Det blev tämligen opportunt att uttrycka sitt medlidande med den irakiska civilbefolkningen. Men det får ändå anses en smula uppseendeväckande att Expressen  som tidigare haft en låg profil och snarast varit försiktigt avvaktande inför krigstrummorna i Washington på detta sätt jämställer offren i USA den 11 september 2001 med de kommande offren för USA:s och Storbritanniens militära angrepp på Irak 2003. Exemplet antyder att medlidandet med krigets oskyldiga offer, som propagandan diskriminerar i värdiga respektive ovärdiga offer, i viss utsträckning utgör en oberoende faktor som kan utmana krigspropagandans polarisering.</p>
<p>Slutligen återstår frågan vad detta betyder för den strukturella diskrimineringen. Givetvis ändrar inte en enstaka rubrik, som uttrycker inkludering av drabbade irakier, på det historiska arv som västvärlden bär på och som går tillbaka på rasistisk kolonialism, imperialism och orientalism. Men krigsjournalistiken är inte statisk, lika lite som samhället i övrigt, och krigets “sanna ansikte” friläggs förmodligen successivt alltmer i journalistiken, vilket ger mer utrymme åt medlidandediskursens tendenser till universell empati med krigsoffren oberoende av vilken sida de tillhör. Betyder det då att det “etnocentriska filter som hierarkiserar betydelsen av förlorade människoliv efter ras och nationalstillhörighet” (Andén-Papadopoulos 2005:63) har upphört att prägla krigsjournalistiken? Nej knappast, men Expressen-rubriken är trots allt ett undantag som antyder en annan möjlighet, en humanitär hållning som inte skiljer på värdiga och ovärdiga offer, eller på Vi och Dom. Men så mycket mer än en antydan blir det inte, ty även om rubriken, liksom texten, uttrycker medlidande med “oskyldiga barn, kvinnor och män” i Irak förekommer i detta fall inget diskursivt uttryck för vilka egenskaper Vi (svenskar) skulle dela med de drabbade, såsom i fallet med motsvarande rubrik efter 11 september då samma tidning lyfter fram hur också Vi är amerikaner ”i egenskap av chockade tvtittare ” och ”som demokrater” (se ovan). Skillnaden är långt ifrån subtil och den innebär att de oskyldiga amerikanska  offren inkluderas i Vi:ets medkänsla, medan de oskyldiga irakiska  offren endast omfattas av Vi:ets medlidande (jfr. Olausson 2005:229). Medkänslan kommer dem till del som är jämbördiga subjekt eller rent av innesluts i den kollektiva gemenskapen. Medlidandet riktas däremot till dem som inte tillmäts jämställd subjektstatus och bottnar ofta i behovet att bearbeta den känslomässiga belastningen av att vara vittne till andras lidande. Medlidandets objekt, Dom, underordnas kognitivt och emotionellt som mindre betydelsefulla och tillerkänns ej rangen av subjekt. Så länge civilbefolkningen i Irak uppfyller kriterierna på det ideala offret (Höijer 2004), nämligen att vara passiva och tysta får Dom vårt medlidande. Det är mer tveksamt om irakierna kan påräkna stöd och förståelse från det Vi som Expressen  konstruerar om de tar strid mot ockupationsmakten.</p>
<h2>Epilog: Diskriminering med militära medel</h2>
<p>Propagandakrigets polariserade offerbild innebär att medlidande och medkänsla måste kontrolleras och styras på ett sådant sätt att distinktionen mellan värdiga och ovärdiga offer upprätthålls. Det är ett av propagandastrategernas centrala målsättningar. Detta lyckades USA och dess allierade med under Gulfkriget och under senare fasen av Afghanistankriget, men i mindre utsträckning under Kosovokriget och Irakkriget. Nya medier som konkurrerar med CNN och BBC World om den internationella tv-publiken och särskilt i arabvärlden och tredje världen såsom al-Jazeera och al Arabyia innebär en utmaning mot supermaktens försök att kontrollera medlidandet. Bilder på dödade och sårade civila på “andra sidan” innebär att det humanitära engagemanget och empatin riktas också mot andra än de drabbade amerikanska soldaterna och deras anhöriga. Kampen om medlidandet har skärpts och i de nya krigen kan det inte längre bortses från möjligheten att den har övergått från propagandakrig till krig med militära medel. Tecknen på denna utveckling har funnits ett tag och blivit allt mer oavvisliga. Under Kosovokriget besköt Nato TV-huset i Belgrad med ett drygt tiotal dödade som resultat. Natos presstalesman Jamie Shea förklarade först att serbiska televisionen var ett legitimt mål eftersom den spred hetspropaganda mot kosovoalbanerna. Senare ändrade man motiveringen till att det hade förekommit misstänkt militär signalverksamhet från byggnaden. I Afghanistankriget fick västmedierna konkurrens från al-Jazeera. Den arabiska tv-kanalen var ensam om att rapportera från Kabul under talibanregimen och förmedlade bilder av krigets offer vilka fick stort genomslag globalt. I samband med att Kabul intogs totalförstörde en amerikansk robot al-Jazeeras redaktionslokal, dock utan att någon människa kom till skada då lokalen för tillfället var tom. Från amerikansk militär har man inte bortförklarat händelsen som ett misstag utan återigen hänvisat till att man uppfångat elektroniska signaler från redaktionen. Nic Gowing, erfaren utrikeskorrespondent vid BBC har försökt forska i saken, vilket endast resulterat i slutsatsen att man från Pentagons sida inte anser sig behöva ta reda på om signaler från en nyhetsredaktion handlar om reguljär nyhetssändning eller någon form av spionage eller dylikt (Gowing 2003:234). Under Irakkriget anfaller amerikansk militär journalister på samma dag, den 8 april 2003, vid tre olika tillfällen. Al Jazeera som efter händelsen i Kabul inte ville riskera att återigen bli beskjuten när man trotsade USA uppmaningar till journalister om att lämna Bagdad hade meddelat Pentagon koordinaterna för sin lokal i den irakiska huvudstaden. Ändå dödas en av deras fotografer och en annan journalist såras på taket av byggnaden som är tydligt utmärkt som medieredaktion när de beskjuts från luften. En fotograf från Reuter och en annan från den spanska tv-kanalen Telecino dödas när en amerikansk stridsvagn öppnar eld mot Palestine Hotel, välkänt som västjournalisternas inkvartering. USA:s soldater öppnade också eld mot Abu Dhabi TV:s lokaler trots att namnet var skrivet med stora bokstäver i blått på taket. Philip Knightley förkastar alla teorier om att beskjutningarna skulle bero på misstag i stridens hetta. För egen del är han övertygad om syftet:</p>
<p>Misstankarna har stärkts efter att Daily Mirror  i november 2005 publicerat uppgifter om att President Bush i april 2004 i samband med USA:s belägring av Falludja skulle ha försökt övertala premiärminster Blair om att bomba al-Jazeeras huvudkontor i Qatar. Uppgifterna hade inte dementerats en vecka senare och Internationella journalistfederationen (IJF) har krävt offentlighet åt alla handlingar samt tillsättande av en internationell kommission för att utreda dödandet av journalister. IJF:s generalsekreterare hävdar att allmänheten har rätt av veta om ledande politiker är ”i stånd att döda journalister för att tysta oberoende och kritiska röster” ( Dagens Nyheter  05-11-27).</p>
<p>Tanken att diskrimineringen av krigets offer är så fundamental för krigspropagandan att supermakten ser de journalister som motverkar denna som militära mål är naturligtvis djupt oroande. Drygt två och ett halv år efter Irakkriget har sammanlagt 99 journalister och mediearbetare mördats i Irak, vilket kan jämföras med 63 under Vietnamkriget som pågick i tjugo år (Kianzad 2005). I arton av dessa 99 fall är den amerikanska militären ansvarig (Internationella journalistfederationens webbsida). Det är också bekymmersamt att detta hot inte uppmärksammats mer i t.ex. svenska medier. Den strukturella diskrimineringen kan knappast bli mer tydlig än när dödshot är dess verkningsmedel. Om Knightleys slutsats är riktig riktas hotet – i demokratins namn – både mot den humanitära tanken om alla människors lika värde och mot det fria ordet.</p>
<h2>Referenser</h2>
<p>Andén-Papadopoulos, Kari (2005) Propagandakriget i backspegeln. En studie i påverkansförsök och svenska nyhetsmedier . KBM:s temaserie 2005:3. Stockholm: Krisberedskapsmyndigheten.</p>
<p>Anderson, Benedict (1991) Imagined Communities .London: Verso. Azar, Michael (2005) ”Det symboliska objektet. Delen, delandet och den nationella gemenskapen”. I Bortom Vi och Dom. Teoretiska reflektioner om makt, integration och strukturell diskriminering . Stockholm: SOU 2005:41.</p>
<p>Carlsson, Ulla (1998)  Frågan om en ny internationell informationsordning : en studie i internationell mediepolitik . Göteborg : Institutionen för journalistik och masskommunikation, Univ. (JMG).</p>
<p>Davidson, Basil (1963)  Svart prolog. Spelöppning i Afrika 1400– 1900 . Stockholm: Natur och Kultur. problem . Stockholm: Rabén Prisma. (2005-10-27)</p>
<p>Ghersetti, Marina & Levinn, Anna (2002) Muslimer och islam i svenska nyhetsmedier. Om rapporteringen av terrorattackerna I USA den 11 september 2001 . Norrköping: Integrationsverkets skriftserie III.</p>
<p>Guillou, Jan (2002) ”Vem är Doktor Död?”, i Kriget och sanningen . Publicistklubbens årsbok 2002. Stockholm: Publicistklubben.</p>
<p>Hadenius, Stig & Stur, Elisabeth (1992) Hopp och fruktan.Om prognoser i några svenska medier under Irakkonflikten . Stockholm: Styrelsen för psykologiskt försvar. Rapport nr 158–3.</p>
<p>Hvitfelt, Håkan & Mattsson, Karin (1992) Gulfkriget – ett mediedrama i två akter . Stockholm: Styrelsen för psykologiskt försvar. Rapport nr 158–2.</p>
<p>Höijer, Birgitta (2003) “ Det er ikke bare svart og hvitt ”. Studier i kommunikation och medier. Örebro Universitet.</p>
<p>Kadhammar, Peter (2003) Vägen till Bagdad . Rimbo: Fischer & Co. Internationella journalistfederationens webbsida http://www.ifj.org/ default.asp?Index=3429&Language=EN (2005-10-29).</p>
<p>Kamali, Masoud (2005) “Ett europeiskt dilemma. Strukturell/institutionell diskriminering”. I Bortom Vi och Dom. Teoretiska reflektioner om makt, integration och strukturell diskriminering . Stockholm: SOU 2005:41.</p>
<p>Kianzad, Berhang (2005) ”De skjuter budbärarna”, Aftonbladet  2005-10-28.</p>
<p>Mattsson, Katarina (2005) “Diskrimineringens andra ansikte – svenskhet och ’det vita västerländska’”. I Bortom Vi och Dom. Teoretiska reflektioner om makt, integration och strukturell diskriminering . Stockholm: SOU 2005:41.</p>
<p>Mral, Brigitte (2004) “ We´re a peaceful nation”. Krigsretorik efter 11 september . KBM:s temaserie 2004:5. Stockholm: Krisberedskapsmyndigheten</p>
<p>Nohrstedt, Stig A. (1986 ), Tredje världen i nyheterna . Stockholm: Almqvist & Wiksell Internationel. Diss.</p>
<p>Nohrstedt, Stig Arne (1999) “Demokratin och globaliseringen. Om transnationell journalistik och politisk opinionsbildning”. I Amnå, Erik (red.) Politikens medialisering . Stockholm: SOU 1999:126.</p>
<p>Nohrstedt, Stig A., Höijer, Birgitta & Ottosen, Rune (2002) Kosovokriget, medierna och medlidandet . Stockholm: SPF. Stockholm: Styrelsen för psykologiskt försvar.</p>
<p>Nord, Lars & Strömbäck, Jesper (2002) Tio dagar som skakade världen . SPF rapport 186. Stockholm: Styrelsen för psykologiskt försvar.</p>
<p>Nord, Lars, Shehata, Adam & Strömbäck, Jesper (2003 ) Från osäker källa.  KBM:s temaserie 2003:4. Stockholm: Krisberedskapsmyndigheten,</p>
<p>Nordström, Gert Z (1992) “Krigsutbrottet och de svenska massmediebilderna”. I Nordlund, Roland (red.) Svenskarna, medierna och Gulfkriget . Stockholm: Styrelsen för psykologiskt försvar. Rapport nr. 158–1.</p>
<p>Nordström, Gert Z (2002) Terrorkriget i kvällspressen . Stockholm: Styrelsen för psykologiskt försvar. Rapport nr. 184.</p>
<p>Nordström, Gert Z (2003)  Bagdad-Bob, meninge Jesssica Lynch och Cirkus Saddam. Irakkriget iscensatt i svenska medier . KBM:s temaserie 2003:1. Stockholm: Krisberedskapsmyndigheten.</p>
<p>Olausson, Ulrika (2003) “ Sanningen har ju alltid två sidor ”. Studier i kommunikation och medier. Örebro Universitet.</p>
<p>Olausson, Ulrika (2005)  Medborgarskap och globalisering. Den diskursiva konstruktionen av politisk identitet . Örebro Studies in Media and Communication 3. Örebro: Universitetsbiblioteket.</p>
<p>Peralta, Amanda (2005) “Det sada och det tänkta. Begreppsanvändning och begreppsskifte i diskursen om invandrare och invandrarpolitik”. I Bortom Vi och Dom. Teoretiska reflektioner om makt, integration och strukturell diskriminering . Stockholm: SOU 2005:41.</p>
<p>Said, Edward W. (1993) Orientalism . Stockholm: Ordfront.</p>
<p>SOU 2005:41.  Bortom Vi och Dom. Teoretiska reflektioner om makt, integration och strukturell diskriminering . Stockholm 2005.</p>
<h2>9 Bard eller brygga?</h2>
<p>Ulrika Olausson</p>
<h2>Mediernas publik i ett globaliseringsperspektiv</h2>
<p>Samhället i dag globaliseras. Processen tar sig uttryck på olika sätt, t.ex. i form av fysisk mobilitet , att människor förflyttar sig över nationsgränserna genom exempelvis migration, eller i form av symbolisk mobilitet  genom ett medieinnehåll, som imaginärt kan förflytta publiken genom tid och rum (Delanty 2000; Hannerz 1996; Morley 2000).</p>
<p>De globaliserade medierna och deras roll i demokratin är en ständig källa till diskussion. Det har exempelvis hävdats, att medieglobaliseringen bidrar till en utveckling mot homogenisering och likriktning av medieutbudet. Nyhetsmaterialet härstammar ifrån samma (västerländska) källor och täcker samma begränsade geografiska områden. Detta sker i takt med att de reklamfinansierade medierna får ett övertag gentemot public service medierna, vilket påstås urholka mediernas roll som demokratiskt forum. Publikens primära roll är inte längre medborgarens utan konsumentens (Golding & Harris 1997; Hamelink 1983; Herman & McChesney 1997; Schiller 1985). Mindre pessimistiska scenarier av mediernas betydelse för de demokratiska processerna har tecknats av andra, som menar att de avterritorialiserade medierna ger oss möjlighet att konstruera medborgarrollen bortom de nationella gränserna (Barker 1999; Biltereyst 2001; Delanty 2000; Giddens 1991; Thompson 1995). Sällan applicerar dock dessa makroinriktade diskussioner globaliseringsperspektivet på tillståndet inom  enskilda nationer – hur medieinnehållet tas emot av en heterogen nationell befolkning. Än mer sällan är de grundade på empirisk forskning.</p>
<p>Fiske och Hartley (2003: 64, förf. översättning) menar, att den nationella televisionen fungerar som en social ritual i vilken ”vår” kultur ”kommunicerar med sitt kollektiva jag”. Författarna beskriver TV-mediet som kulturens ” bard ” och hävdar att televisionen – precis som barden gjorde i det orala samhället – står i centrum av kulturen. Genom den ”bardiska” positionen skulle TV-mediet förmå att organisera skilda erfarenheter, händelser och perceptioner i ett specialiserat betydelsesystem, byggt på kulturens egna behov. I detta kapitel vill jag emellertid visa att rollen som bard kräver av medierna betydande differentiering, eftersom pluralism  kännetecknar den senmoderna och globaliserade nationalstaten. I själva verket är omfattande mekanismer av exklusion – processer av strukturell diskriminering  – verksamma, vilka innebär att olika typer av minoriteter inom de nationella gränserna varken känner sig adresserade eller representerade av de nationella medierna. Av den anledningen vill jag argumentera för att de nationella medierna i den pluralistiska demokratin , snarare än att betraktas som ”bard”, bör fungera som diskursiva bryggor för dissidenta röster och gemenskaper .</p>
<p>Kapitlet bäddar för argumentet genom att, för det första, inrikta analysen av mediepublikens meningsskapande på diskrimineringens ”andra ansikte”, dvs. processerna av inneslutning och inklusion i en föreställd svensk gemenskap (Mattsson 2005). ”Vi”-et konstrueras med hjälp av den samtidiga konstruktionen av ”dom” och kategoriseringarna belyser det Azar (2005: 170) beskriver som diskriminering ”per association, snarare än precis definition”. ”Dom” utgörs här av minoritetsgrupperingar med olika karakteristika; i något fall är ”dom” personer med invandrarbakgrund, i ett annat (utländska) politiska aktivister. Denna flexibla gränsdragning förutsätter en likaledes rörlig definition av ”vi”-gruppen. För det andra beskrivs hur den ”banala” och ideologiska nationalismen (Billig 1995), mekanismen som möjliggör processerna av inklusion, samtidigt  fungerar exkluderande för vissa minoritetsgrupper inom nationens gränser. De konstaterade erfarenheterna av utestängning är nära förbundna med dessa gruppers upplevelser av exklusion från den symboliska nationella gemenskapen, som medierna representerar. Kapitlet betonar därför, för det tredje, vikten av att minoritetsgemenskaperna (som alltså ej med nödvändighet är baserade på ickesvenskt ursprung men sannolikt ofta är det) bereds utrymme i medierna, inte minst av den anledningen att det är dessa grupper, som i första hand bidrar till det aktiva medborgarskapet genom att ifrågasätta offentliga maktstrukturer. När den banala nationalismen vägleder meningsskapandet, blir konsekvensen att maktstrukturerna tilldelas spontan legitimitet – de förblir oifrågasatta. Medierna, i ”bardens” roll, riskerar att göra de mothegemoniska rösterna osynliga i det offentliga rummet.</p>
<p>I studiet av processer av inklusion och exklusion blir frågor om identitet  viktiga. Med vilka gemenskaper identifierar man sig i olika sammanhang? Identitetsskapande behandlas i kapitlet som beroende av olika former av identifikation  med en eller flera gemenskaper. Individens identitet handlar alltså om dennes identifikationer, vilka förutsätter exkludering och gränsdragning gentemot ”de andra” (jfr Hall 1996; Isin & Wood 1999; Mouffe 1995b). I analysen blir de intervjuades konstruktioner av ”vi”, ”dom”, ”här”, ”där”, ”hemma” osv. viktiga indikatorer på vilka identifikationer, som aktualiseras i de studerade händelserna. Det bör dock poängteras att identifikationerna endast skall betraktas som tillfälligtvis fixerade; individer som i ett studerat fall finner identifikation med exempelvis en föreställd invandrargemenskap, kan alltså mycket väl inta en annan identitetsposition – t.ex. den etniska – i ett annat sammanhang .</p>
<p>Det material, som kapitlet bygger på, är insamlat med hjälp av den kvalitativa fokusgruppsintervjun i samband med tre extraordinära händelser, vilka fått stor uppmärksamhet i medierna: Göteborgsbranden 1998, i vilken 63 unga människor – en majoritet med invandrarbakgrund – omkom, Kosovokonflikten 1999, då NATO:s styrkor intervenerade i konflikten mellan Serbien och Kosovo, och Göteborgskravallerna 2001 – konfrontationer mellan aktivister och polis – som ägde rum under EU-toppmötet i juni. Intervjuerna omfattade 133 respondenter fördelade på 48 grupper. Urvalet av respondenter i fallen Kosovokonflikten och Göteborgskravallerna byggde på kriteriet om variation beträffande ålder, kön, yrke och etnicitet, medan respondenterna i fallet Göteborgsbranden var ungdomar i Göteborg, där etnicitet och kön var de enda variabler som styrde urvalet. I fallet Göteborgskravallerna intervjuades både aktivister, sådana som varit engagerade i organisation eller demonstrationer under de aktuella junidagarna, och åskådare, sådana som enbart tagit del av händelserna via mediernas rapportering. Såväl urval av fall som respondenter var tänkta att operationalisera globaliseringsperspektivet. ”Vi” – svenskar</p>
<p>Intervjuerna i de tre fallstudierna visar att den nationella identitetspositionen, den svenska, i hög grad är verksam då mediernas publik skapar mening kring det som inträffat. Tolkningsgemenskapen formar i allt väsentligt sitt meningsskapande runt det nationella ”viet”, som alltså får stor betydelse för hur man upplever och förstår de olika händelserna.</p>
<p>Fallet Göteborgskravallerna tydliggör, att det för meningsskapare är mycket angeläget att försvara den upplevda gemenskapen på olika sätt. Den nationella identitetspositionen, ”vi” i citaten nedan, aktiveras av mediernas initiala fokusering på våld utfört av enskilda aktivister (Granström 2002) och det är kring försvaret av detta ”vi”, som meningsskapandet byggs upp. Man tycks vara orolig för att den nationella gemenskapen ”tappat ansiktet” genom att dess representanter, poliserna i detta fall, uppträtt alltför kraftlöst: - Jag tror att andra länder ser  oss  som att vi  är en jävla snäll… - … att vi är snälla, ja. - Om de ska sitta i fängelse någonstans så väljer de ju Sverige, för här är det ju vård, inget fängelse. Och polisen är snälla och ber nästan om lov att få slå först. - Ja, om man går till de här reportrarna från andra länder, så menar de ju att  vi  var svaga i Sverige som inte kunde bemöta de här. Och jag menar, Sverige har ju varit ett land som har stått ganska högt förut både med polisväsende /…/ och sen så händer en sån här sak, som inte man kan säga att de riktigt klarade utav då. Då /…/ - Det kanske har lite med  våran  flathet att göra. - Ja, det är väl bara för att vi haft så fredligt.</p>
<p>I fallet Göteborgskravallerna relaterar den nationella ideologin – tendensen att omedelbart och oreflekterat identifiera sig med och försvara den nationella gemenskapen och dess symboler – till starka emotioner av indignation, riktade mot demonstranterna. Känslorna kommer till uttryck genom formuleringar som ”jag blev nästan hatisk”:</p>
<p>Man har ju sett /…/ i den här jävla parken, där de hade det här jävla discotjosan. De som provocerade snutarna och som höll på pajasaktigt.</p>
<p>Så fort polisen går in och gör någonting då är det polisernas fel, det blev jag jävligt förbannad på.</p>
<p>Resultaten talar för att det är den initiala rapporteringen, som etsar sig fast och tenderar att fungera vägledande för meningsskapandet i övrigt, speciellt om den bekräftar åskådarens egna föreställningar om världen och aktiverar den ideologiska nationalismen – behovet av att försvara den upplevda nationella gemenskapen:</p>
<p>I: /…/ Har era åsikter förändrats under tiden? - Nej, det tror jag inte. De har nog blivit hårdare om de har förändrats på något sätt. Jag har blivit mer hatisk när man har förstått innebörden ungefär av vad det [Göteborgskravallerna] betydde för Sverige, tycker jag.</p>
<p>Även i fallet Göteborgsbranden är den nationella identifikationen mycket viktig bland de ursprungssvenska grupperna. Rykten om att branden var anlagd av rasister eller nazister cirkulerade efter händelsen, men respondenterna med svensk bakgrund avvisar i stor utsträckning dessa förklaringar till hur branden uppstått. Ungdomarnas ovillighet att förstå branden som ett rasistdåd kan betraktas som ett resultat av upplevelsen av att det ”svenska” var anklagat för det som inträffat och som en konsekvens av detta, att deras svenska identitet var attackerad:</p>
<p>Jag är rädd för att om de kommer fram till att branden är anlagd och att det är rasister som gjort det, så känner jag det som om de har förstört för mig som svensk. Jag är ju inte rasist så jag vill inte att någon annan skall förstöra för hela svenska folket, för det är ju det de gör.</p>
<p>På samma sätt kan betydelsen av den nationella identiteten, för konstruktionen av mening, konstateras i fallet Kosovokonflikten. Nohrstedt, Höijer & Ottosen (2002) har sammanställt diskursanalyser av nyhetsrapporteringen och menar att en diskurs av medlidande präglade denna. I fokus för mediernas intresse fanns flyktingströmmarna, drabbade civila och det mänskliga lidandet. Denna typ av medierapportering tycks ha samlat de ursprungssvenska meningsskaparna i en tolkningsgemenskap, byggd på emotioner av medlidande (jfr Höijer & Olausson 2003, Höijer 2004). Medlidandet, i kombination med det nationella identitetsskapandet, leder till att man själv kan leva sig in i de drabbades situation – hur det känns att befinna sig på flykt utanför sitt ”hem”, nationalstaten. - Men de [kosovoalbanerna] vill  hem  i alla fall. - Jo, men det vill ju de flesta. - Det är väl likadant med  oss . Om de skulle driva iväg oss så /…/ - Inte skulle man vilja bo i  något annat land  som flykting inte. - Nej. - Det vore nog bara att ta sig  hem . Så om man fick hjälp, som de får, då är det nog och packa sig iväg hem , det förstår man ju.</p>
<p>Diskrimineringens ”andra ansikte”, dvs. processerna av inklusion genom ideologiska tankemönster och beteenden är, enligt Mattsson (2005), ännu tämligen outforskat. Den banala nationalismen (Billig 1995) i meningsskapandet – att spontant och oreflekterat betrakta världen genom de nationella (i termer av svensk etnicitet) glasögonen – är dock en verkningsfull mekanism bakom diskriminering och en förutsättning för konstruktionen av ”dom”. Som Kamali (2005) påpekar, är ”andrafiering” av en grupp människor ofta en oavsiktlig  konsekvens av skenbart objektiva kognitioner och diskurser. ”Dom” – andra</p>
<p>I fallet Göteborgskravallerna är indignationen vägledande i meningsskapandet. Emotionen är intimt förbunden med upplevelsen av att nationalstaten, den föreställda gemenskapen, attackerats av ”dom”, (de utländska) aktivisterna, och orsakat dess förlorade anseende internationellt. Med andra ord förklarar man kravallerna, åtminstone delvis, med det ”utländska inslaget” i demonstrationerna: om inte de utländska demonstranterna tillåtits korsa de svenska gränserna, hade ”attacken” på nationalstaten reducerats betydligt eller helt eliminerats: /…/ De  [demonstranterna] har skämt ut hela Sverige och en del av dem var inte ens svenskar. De  kom, de kom från Tyskland /…/ Men det är ändå Sverige som får ta smällen. - De  som kom från andra länder, de var väl inte direkt fredliga demonstranter. - Nej, nej. - Utan det var ju huliganer. - De var här och turistade lite kanske. - Ja precis, kollade in gatstenarna.</p>
<p>I fallet Göteborgsbranden är ungdomarna med svensk bakgrund, med upplevelser av att per definition vara utesluten ur den drabbade gruppen, angelägna om att också distansera sig ifrån denna. Genom olika diskursiva strategier poängterar man att man inte är en av ”dom”:</p>
<p>Jag har inte pratat med så många härute om branden, för jag bor inte här och dem jag umgås med härute har inte några direkta sådana kontakter.</p>
<p>Vi (flickan med svensk bakgrund pekar på sin kompis och utesluter den tredje flickan med invandrarbakgrund) umgås inte så mycket med folk från skolan.</p>
<p>I Kosovofallet är det, precis som i övriga två studerade fall, runt den nationella identitetspositionen de ursprungssvenska meningsskaparna konstruerar sitt ”vi”, och identifikationen som följer på medlidandet med de kosovoalbanska flyktingarna relaterar till upplevda likheter mellan dessa och den egna gemenskapen. Det bör ändå noteras, att trots de uppfattade likheterna inkluderas ändå inte konfliktens offer inom det ”vi” som skapats , utan detta reserveras för den nationella gemenskapen. Trots en viss grad av identifikation förhåller man sig således ändå i meningsskapandet till de drabbade såsom ”de andra”: - Sedan är det nog lite med utseendet också. De skiljer sig inte så mycket. - Och det här med kulturen också. Deras kultur är ändå mer lik  våran  i många stycken. Det är mera som är likt oss  själva. Det är väl alltid så, ju mer nära det är, ju mer likt det är mig själv, desto lättare är det att sätta in sig själv i den situationen.</p>
<p>Ja, jag tittade mest på utseendet på folk så där. Jag tycker att de är så lika oss så att då blir man lite extra berörd. Att det ju kunde vara vi en annan gång.</p>
<p>Konstruktionen av ”dom” baseras i hög grad på föreställda skillnader i graden av civilisation. Genom att kontrastera ”vår” höga grad av civilisation mot ”deras” primitiva vardag kan den egna upplevda gemenskapen tillskrivas ”bättre” egenskaper. Som Kamali (2005: 29) påpekar, skapas – genom konstruktionen av ”dom” – ”en narcissistisk föreställning hos majoritetssamhället. ’Vi’ görs till de bästa i jämförelsen med alla de andra, etniciteterna och nationerna.”: - Ja, det var väl bra att vi tog hit dem vi kunde så att de slapp bo därnere. Frågan är om de får det så mycket bättre om de stannar kvar här. Det är ju ett helt nytt land, nytt språk. - Ny kultur och allting. /…/ - Många vill ju tillbaka. - Ja, precis.  De  har allting kvar därnere. Hönsen och… /…/ - Ja, det är nog svårt för  dem  som bor därnere som kanske bara var en bonde, eller ja, gått på åkern i hela sitt liv, att komma till ett samhälle som ser ut så här. Då måste de  ju börja arbeta med någonting annat i så fall till slut. - Det är ju liksom, ja, det är nästan hopplöst utgångsläge för att få ett normalt liv.</p>
<p>Samtliga tre fallstudier indikerar således att den nationella identitetspositionen är tillgänglig och används av ursprungssvenska meningsskapare, när de tolkar de olika händelserna. Genom denna identifikation och den samtidiga avgränsningen gentemot ”de andra” kan man säga att de finner inklusion  i den sociopolitiska gemenskap, som nationalstaten Sverige utgör.</p>
<h2>Nationell identitet som exkluderande mekanism</h2>
<p>Medan den nationella identitetspositionen på detta sätt förmår inkludera vissa meningsskapare i den hegemoniska gemenskapen, exkluderar den samtidigt andra. I samma situationer kan alltså gemenskapsbildningar av minoritetskaraktär , baserade på icke-identifikation med det nationella (svenska), identifieras. Med minoriteter avses här sådana grupper som på olika sätt och i olika sammanhang erfar någon form av konfliktfyllt förhållande till nationalstaten Sverige, där man geografiskt befinner sig. Av resultaten framgår, att detta konfliktfyllda förhållande inträffar när de egna erfarenheterna, föreställningarna och minnesbilderna kolliderar med dem man möter i samhället, framför allt via mediernas rapportering. Subnationellt  mobiliserade minoritetsgemenskaper formas i fallet Göteborgsbranden såväl som i fallen Kosovokonflikten och Göteborgskravallerna.</p>
<p>I samband med Göteborgsbranden har en klyfta uppstått, eller accentuerats, mellan gruppen ”invandrare” och gruppen ”svenskar”. Denna klyfta avspeglas på många sätt, inte minst genom skillnader i sätten på vilka man tillskrivit branden olika typer av betydelser.</p>
<p>Detta förhållande kan förstås i termer av identitetsskapande, där gruppen av ungdomar med invandrarbakgrund sluter sig samman i en tolkningsgemenskap baserad på invandraridentiteten. I denna gemenskap är föreställningen om branden som ett rasistdåd förhärskande, och den förklaringsmodell som frekvent förekom i medierna i det initiala skedet (SOU 1999:68) accepteras och införlivas i det egna meningsskapandet. Orsaksförklaringen ger näring åt kategoriseringarna i ”vi och dom” – ”invandrare och svenskar”:</p>
<p>De flesta har samma uppfattning som vi om orsaken till branden. I alla fall invandrare . En del svenskar  också.</p>
<p>Det verkar som om det är så mycket polisen döljer fortfarande. De kanske inte vill säga att det var anlagt för då kommer det att skapa värsta kriget mellan ungdomarna. Det kommer att bli kaos om det kommer fram. Så jag tror nog att om branden är anlagd, så döljer polisen det eftersom de är rädda för att det kommer att bli krig mellan svenskar  och invandrare .</p>
<p>Tolkningsgemenskapen, byggd på invandraridentiteten, grundas på ett markant avståndstagande från den svenska nationella gemenskapen. Det nationella tycks förknippas med rasism och främlingsfientlighet. Kopplingen mellan ”rasister” och ”svenskar” är dock inte outmanad utan man försöker genom kommunikationen att avlägsna sig ifrån den. Man för ett slags argumentation gentemot en ”osynlig” motdebattör, antagligen den förhärskande föreställningen om att Sverige och svenskarna, definierade i termer av etnisk tillhörighet, står för rasism och främlingsfientlighet:</p>
<p>Jag hatar ju inte hela Sverige bara för att jag tror att det är rasister som anlagt branden. Om det är en svensk som är skyldig behöver man ju inte hata alla svenskar för det.</p>
<p>Invandrarna skrev ju också skyltar där det stod ”sextio döda, det är nazisternas fel. Vi ska slå sönder, vi ska hämnas”, eller någonting sådant. Skyltarna fanns överallt, framför allt på stället [brandplatsen]. Men det var inte mot svenskarna, bara mot rasisterna – att vi skulle hämnas.</p>
<p>Det konfliktfyllda förhållande, som minoritetsgemenskapen upplever i detta sammanhang gentemot den nationella omgivningen, kommer också till uttryck i form av misstro gentemot svenska myndigheter. Man menar exempelvis att polisen försökt dölja brandens orsaker. Denna tolkning bygger med stor sannolikhet på rädslan för att vara utsatt för någon typ av maktövergrepp (Nohrstedt och Nordlund 1993) där de ansvariga myndigheterna, i egenskap av svenska sådana, vill tona ned det rasistiska hotet:</p>
<p>Andra länder ville hjälpa dem med utredningen. De tackade nej. Jag förstår inte varför. Det känns som om det är något de döljer.</p>
<p>Det verkar som om det är så mycket polisen döljer fortfarande. T.ex. det där med EU:s styrka som skulle försöka forska och ta reda på orsaken. Det blev helt tyst om det.</p>
<p>Även i Kosovofallet avvisas den nationella identitetspositionen av flera grupper. Framför allt är det den serbiska gruppen, som upplever en konfliktfylld relation gentemot den nationella omgivningen. I citatet nedan inkluderar man inte sig själv i den nationella gemenskapen, som omnämns i termer av ”de” och ”ni”: /…/ Folk här i Sverige är okunniga om kriget. Ni  har ingen uppfattning om kriget. Ni  var inte i andra världskriget heller. Det är därför man har så mycket nazism här, eftersom de  inte vet vad det betyder att vara rädd.</p>
<p>Inte heller gruppen med afrikansk bakgrund, som intervjuades i Kosovofallet, identifierar sig i detta sammanhang med den nationella gemenskapen. Detta blir tydligt genom konstruktioner i tredje person som ”svenskarna” i citatet nedan. Här får de nationella medierna, vilka gruppen hårt kritiserar, representera den nationella gemenskapen: /…/ Svenskarnas  sätt att göra reportage om tredje världen – jag vill inte säga bara Afrika. /…/ Det [tredje världen], är nästan som något man kan ha lite avstånd till men tycka om, älska, men ha avstånd till. Man tycker om dem, det är synd om dem, de går barfota, de har inte att äta – men samtidigt måste vi ha lite avstånd till dem, så att de är glada och nöjda med det här.</p>
<p>Det är den afrikanska identitetspositionen, ”vi”, som här aktualiseras, vilket indikerar att man inte enbart upplever ett utanförskap i den nationella omgivningen utan även i förhållande till den europeiska, ”ni”:</p>
<p>Vi  i Afrika har /ohörbart/, vi  har ingen militär styrka, men viljan finns – det skulle aldrig hända något sådant. I Europa har ni  mer pengar, ni  har allt, men ni  gör ingenting.</p>
<p>I fallen Kosovokonflikten och Göteborgsbranden baseras de subnationellt förtätade minoritetsgemenskaperna på icke-svenskt ursprung. I det förra fallet handlade det i första hand om mobilisering inom den etniska  gemenskapen, medan minoritetsgemenskapen i det senare byggde på identifikation med gruppen invandrare . I fallet Göteborgskravallerna är dock inte det subnationella identitetsskapandet i första hand relaterat till ursprung. Istället är det gruppen aktivister , som känner sig exkluderade från och orättvist bedömda av den omgivande nationella gemenskapen: /…/ Nästan alla jag har pratat med, speciellt just efter mötet, de hade helt andra åsikter än vad jag har. Jag har fått höra allt möjligt från att ”vaddå? Polisen skulle ju ha tagit i hårdare. De kunde lika gärna ha skjutit ner flera stycken, så hade de minsann fått bukt med det problemet”. Att så fort någon slåss, så är det det som är problemet. De förstår inte varför de slåss och de har inte brytt sig om att sätta sig in i några sakfrågor heller. /…/ De har alltså blivit så påverkade av mediabilden och hela den här strukturen /…/.</p>
<p>Ja, i de diskussionerna så har man ju kunnat uttyda ganska väl hur stor betydelse, vad som stått i tidningarna, hur stor betydelse det har fått för opinionsbildningen. Jag har pratat med jämnåriga vänner som ändå inte är födda i farstun, och de har verkligen inte trott på mig när jag berättat vad som hänt. ”Nej, det stod så här i Aftonbladet” och ”Det stod så här i Expressen” och ”Men DN skrev ju så här”, ”Så där kan det inte ha gått till”, ”Jo, men det var så att jag var där och såg det själv”. Nej, det var väldig skepsis. /…/</p>
<p>Man ansluter sig inte till det försvar av den nationella gemenskapen, vilket respondenterna som enbart tagit del av händelserna via medierna bygger upp sitt meningsskapande kring. Det är aktivisterna man identifierar sig med och det är deras perspektiv som används i skapandet av identitet och betydelse i sammanhanget; i citatet nedan den 19-åring som skottskadades, då polisen i tumultet öppnade eld:</p>
<p>Och just den kvällen då kände alla /19-åringen/. Alla kunde ha varit /19-åringen/. Alla kunde ha varit /19-åringen/ oavsett om man kastat sten eller inte. Alla kunde ha varit den killen som fick ett skott i benet. Alla kunde ha varit de som sprang i folkmassan som polisen sköt emot. Det var ju civilpersoner och vanliga göteborgare. Det var fotografer. Det var vem som helst i den där folkmassan som sprang. Det kunde ha varit vem som helst i Sverige som var i Göteborg. Det fanns inget sikte, inget mål med det. Vem som helst.</p>
<p>Inte heller den intervjuade gruppen med somalisk bakgrund skapar mening kring kravallerna och EU-mötet utifrån de nationella (svenska) perspektiven. Avsaknaden av nationell (svensk) identifikation innebär, att tolkningen av situationen skiljer sig från övriga åskådares. Det är den somaliska och afrikanska identiteten som aktualiseras, och dessa gemenskaper som inkluderas i ”vi”-konstruktionen, vilken i sin tur kontrasteras mot ”dom”, européerna och svenskarna: - Ja, jag tror att det berör oss, inte bara här i Sverige utan i mitt gamla land, Somalia. Tyvärr är  vi  beroende av de stora ländernas makt och deras hand att hjälpa oss. När de  försöker bygga upp muren och isolera den andra delen av världen känns det väldigt hårt /…/ Även om svenskarna  tänker och tycker olika [än EU] så kommer de  att vara tvungna att hänga med. /…/ - /…/ Om vi pratar om Afrika till exempel, så kan  vi  ju aldrig bli oberoende för de här européerna  ser ju till att vi  ska vara beroende av dem  hela tiden. /…/</p>
<p>Ordvalet ”svenskarna” i citatet nedan indikerar återigen ett avståndstagande ifrån den nationella omgivning i vilken man geografiskt befinner sig. I och med att man inte finner sina identifikationer nationellt, med det svenska, har man heller ingen känsla av att nationalstaten behöver ”försvaras” mot demonstranterna som ”attackerat” den:</p>
<p>Jag kan tycka att svenskarna  är bortskämda. Som man har haft det hundra år tillbaka, inte varit med i något krig. Man har tagit det här med demokrati för givet. Men om man jämför det land jag kommer ifrån, där vi hade arrangerade demonstrationer – det var ju inte frivilligt, du måste vara med. Att vi fyra skulle kunna gå till den eller den ambassaden och ta med lite banderoller det skulle vi inte ens drömt om. Det här skulle aldrig hända i Somalia. Svenskarna  är bortskämda med att det bara är att säga sin åsikt – man blir inte ihjälskjuten.</p>
<p>Resultaten ger således vid handen, att det är långt ifrån alla individer och grupper inom de nationella gränserna, som faktiskt involveras i det nationella, svenska ideologiska tänkandet, och därigenom upplever inklusion i den ”svenska” gemenskapen.</p>
<h2>Medierna och de exkluderade minoriteterna</h2>
<p>Av studien framgår, att gemenskapsbildningarna av minoritetskaraktär relaterar till ett konfliktfyllt förhållande till den nationella omgivningen. Förhållandet tycks vara nära förbundet med dessa minoriteters upplevelser av exklusion i de nationella medierna . Detta gäller emellertid inte för invandrargemenskapen i fallet Göteborgsbranden, där den lokala karaktären av det som inträffat innebär att andra meningsskapande resurser, t.ex. kommunikation med andra ungdomar och myndigheternas informationsmöten i de drabbade skolklasserna, kanske får större betydelse för konstruktionen av identitet och mening än medierapporteringen. Ungdomarna som intervjuats om Göteborgsbranden betraktar snarast medierna som en neutral ”kanal” mellan myndigheterna och medborgarna. Troligtvis åtnjöt man också, i samband med branden, en medial inklusion  som man inte var van vid. Det finns anledning att anta, att känslan av att vara synliggjord i den nationella omgivningen var påtaglig inte minst initialt, då medierna behandlade en fråga (SOU 1999:68) man kände starkt engagemang i, nämligen rasismen. Mycket talar för, som föregående avsnitt visat, att det just var denna fråga som aktualiserat den konfliktpräglade relationen till nationalstaten i detta fall.</p>
<p>I de övriga studerade fallen tycks minoritetsgemenskapernas egna föreställningar och erfarenheter ha ”frontalkolliderat” med mediernas representationer. När en sådan kollision uppstår avvisas mediernas budskap, eftersom man som meningsskapare varken känner sig adresserad eller representerad på ett godtagbart sätt. Så upplever exempelvis den serbiska gruppen, som intervjuades i fallet Kosovo-konflikten, sin etniska grupp vara exkluderad från och förtryckt av ”resten av världen”. Man ”ville inte titta på de svenska medierna” som man tyckte porträtterade den serbiska gruppen i fiendetermer: - De [medierna] målar upp en bild av serber. Som att serber är sådana som äter småbarn. - Man får ju inte säga att man är serb. - Det är ju det som är problemet också. Att man alltid tar det värsta. Visst finns det idioter. Men det finns svenska, amerikanska idioter också. Dem tar man och sedan generaliserar man ett helt folk efter dem.</p>
<p>Dessa upplevelser av att, i en specifik situation, missrepresenteras av de svenska medierna och som en följd av detta känna sig missförstådd av och exkluderad från den nationella gemenskapen, innebär att förtroendet för medierna rubbas i sina grundvalar. Erfarenheten av, som man upplever den, felaktig och vinklad rapportering får till följd att man inte längre tror på någonting av det som medierna förmedlar:</p>
<p>Det största problemet är att vi inte alls har förtroende för media. Men före kriget, före Bosnien, då tänkte man inte. Du är inte direkt inblandad, vaddå Bosnien, tänker du som nordbo. Det största problemet för dig är att du inte får åka till Adriatiska havet. Men ingenting mer.</p>
<p>På samma sätt framhåller den i Kosovofallet intervjuade gruppen med afrikanskt ursprung, att man inte accepterar det svenska medieinnehållet. Erfarenheterna av att den egna upplevda gemenskapen, den afrikanska, blivit undermåligt och missvisande representerad, gör att man avvisar det nationella medieinnehållet generellt: - Jag har tittat på svenska medier. Och då kopplar jag det direkt till mitt eget hemland, Afrika, kontinenten jag kommer ifrån. Jag tycker att svensk media är väldigt dålig.</p>
<p>I: På vad sätt? - /…/ Vi kan ta AIDS som exempel. Man säger att om tre år kommer 75% av hela afrikanska befolkningen att få sjukdomen. (alla småskrattar) - Vad är det för cirkus? Det är inte sant, att 75% av den afrikanska befolkningen har den där sjukdomen. /…/ Sedan kommer svenskarna med nyheter från Jugoslavien. Jag tror att det är lika falskt.</p>
<p>Den i fallet Göteborgskravallerna intervjuade gruppen med somalisk bakgrund känner gemenskap med ”de förtryckta” i de globala maktstrukturerna och i egenskap av invandrare också i de nationella. Genom dessa identifikationer betraktas demonstranterna som gemenskapens ”representanter”; man talar om aktivisterna i termer av ”våra kompisar” pga. deras engagemang för global rättvisa och ställningstagande för ”de förtryckta” i världen. Eftersom gruppen upplever att representanterna för den egna upplevda gemenskapen i sammanhanget, aktivisterna, porträtterats missvisande och osakligt i de nationella medierna, avvisas också dessas rapportering:</p>
<p>Det värsta är medierna, som är hemska tycker jag. Polisen skulle granskas, men man kan tro att de är på polisens sida. Det var ingen oberoende granskning, de bara följde den bild som skulle nöja polisen. Och hela tiden handlade det om våldet som de här ungdomarna gjorde. Medierna måste använda en annan metod, de ska inte bara försvara polisen, de ska ta upp fakta och försöka berätta allt vad som hände, men det gör de inte. Jag tror att svensk media behöver utvecklas. Den är nästan död.</p>
<p>Bland dessa grupper med invandrarbakgrund, som upplever det konfliktfyllda förhållandet till den nationella omgivningen, kan ”förtroendekrisen” (Boltanski 1999: 177, förf. översättning) relaterad till de nationella medierna vara i det närmaste total. Det är vanligt att tillskriva dessa medier en väsentlig roll i det offentliga rummet, och argumentera för deras betydelse för känslan av inklusion i de nationella demokratiska processerna. Som Morley (2000) påpekar, innebär detta att de människor, händelser och ting som exkluderas ifrån de nationella medierna, också exkluderas ifrån den symboliska nationella gemenskapen. Det existerar följaktligen, parallellt med den etniska majoritetsgemenskapen, subnationellt förtätade minoriteter med invandrarbakgrund, som exkluderas från den symboliska nationella gemenskapen, vilken de nationella medierna representerar.</p>
<p>Mekanismerna av exklusion i de nationella medierna är emellertid inte verksamma enbart gentemot invandrade svenskar, utan drabbar även andra typer av minoritetsgemenskaper på det subnationella planet. I fallet Göteborgskravallerna är det de intervjuade aktivisterna, som i första hand drabbas av processerna av exklusion i medierna, då de upplever mediernas representation av den egna gruppen som felaktig och missvisande. Som en följd av detta menar de att de blivit missförstådda av, och uteslutna ur, den nationella gemenskapen:</p>
<p>I: Kände ni att ni kunde lita på det som rapporterades? - Nej. (skratt) - /…/ - Nej, det gick inte att lita på ett ord. Man svor när man slog på TV:n när man kom hem på kvällen och skulle lägga sig. - Det var en sån oerhörd frustration. - Man var så arg: ”Ser mamma det här på TV?” - Precis /…/ Man var ju väldigt orolig för hur andra människor som inte var där skulle uppfatta det de såg på TV. Vi satt ju och ringde hem och sa ”Nu kommer ni att se detta och detta på TV, men det som visas är inte hela bilden. Det här är utvalda delar för att främja poliserna i deras agerande.” - Jag har försökt /…/ att faktiskt medvetandegöra folk om hur det faktiskt var. Eftersom media inte har gjort det känner jag det som ett personligt uppdrag. /…/ Många har man mött som är så stängda och ska bara anklaga en, och media har hjälpt dem och gett dem argument för att ge sig på en stackare.</p>
<p>Situationer präglade av ett konfliktfyllt förhållande till den nationella omgivning i vilken man geografiskt befinner sig, de nationella medierna inkluderade, kan följaktligen föranleda olika typer av minoritetsgrupperingar. Det är inte givet att det är grupper, bestående av personer med invandrarbakgrund, som drabbas. Därför är det rimligt att anta, att mekanismerna av exklusion i mediernas sätt att representera världen är generella och drabbar grupper med erfarenheter av att vara orättvist behandlade av den hegemoniska gemenskapen . Det finns dock skäl att tro, att individer och grupper med invandrarbakgrund är överrepresenterade i de subnationellt förtätade minoritetsgemenskaperna, eftersom den etniska majoritetsgemenskapen tillåts monopolisera de nationella medierna under täckmantel av universalitet:</p>
<p>Det kan alltså förhålla sig så att de mekanismer, som ligger till grund för de upplevda exklusionsprocesserna, till stor del handlar om konstruktionen av  en nationell (svensk) identitetsposition i medierna. Billig (1995), som studerat bl.a.  ”vi”-konstruktioner  i brittisk press, menar att medierna reproducerar den nationella gemenskapen på olika ”vardagliga” och därför omärkbara sätt. Detta sker exempelvis genom väderrapporter där alltid ”vår” nation placeras i centrum, genom nyheter om sport där de nationella framgångarna och motgångarna fokuseras, och genom ”domesticering” av nyheter – att ge dem nationella vinklingar. På så sätt anpassas rapporteringen till en tänkt publik sammanfallande med den etniska majoritetsgemenskapen (jfr Clausen 2004; Gurevitch, Levy & Roeh 1991; Riegert 1998). Billig (1995, förf. översättning) kallar dessa mekanismer i mediernas sätt att representera världen ”banal” nationalism, och skiljer den på så sätt från ”het” nationalism, som förknippas med högerextremistiska grupper. Den banala nationalismen vilar, menar Billig, på ideologiska grunder av värderingar, föreställningar, vanor och representationer, och reproducerar nationen och dess medborgare dagligdags.</p>
<p>Den banala och ideologiska nationalismen tycks styra ursprungssvenska meningsskapares tolkningar i specifika riktningar – det råder ett konfliktfritt förhållande till den nationella omgivningen, och drivkraften att försvara den nationella gemenskapen är påtaglig. Samma situationer kan emellertid också, för andra gemenskaper inom de nationella gränserna, generera ett konfliktfyllt förhållande till denna omgivning. Den nationella identitetspositionen som inkluderat vissa, upplevs i dessa fall som både hotfull och diskriminerande gentemot den egna aktualiserade identitetspositionen. Den banala nationalismen i de nationella medierna kan alltså betraktas som en betydande mekanism för social och politisk exklusion.</p>
<p>Upplevelser av att vara ”dominerad” eller ”förtryckt” i olika, gentemot den nationella omgivningen konfliktfyllda situationer, leder således till mer eller mindre konsistenta subnationellt mobiliserade minoritetsgrupperingar. Jag vill dock argumentera för att dessa dissidenta gemenskaper bör betraktas, inte som problem, utan som tillgångar för det demokratiska systemet , givet att man betraktar detta system som beroende av aktiva, ifrågasättande och engagerade medborgare. Detta argument stöds av följande två avsnitt, vilka visar att identifikation med den hegemoniska gemenskapen, den nationella, i allt väsentligt leder till oreflekterad reproduktion av nationella maktstrukturer, medan subnationell identifikation innebär ett meningsskapande, oppositionellt i förhållande till dessa.</p>
<h2>Reproduktion i nationell majoritetsgemenskap</h2>
<p>Analyserna visar att den banala och ideologiska nationalismen, som identifierats i meningsskapandet, får konsekvensen att  de nationella offentliga maktstrukturerna tilldelas oreflekterad legitimitet . Fallet Kosovokonflikten visar exempelvis att den ideologiska nationalismen – den omedelbara identifikationen med den svenska gemenskapen –  förhindrar gemenskapen att ifrågasätta den nationella  politiska eliten . Traditionell svensk ”pacifistisk” utrikespolitik med dess emfas på humanitär verksamhet legitimeras i stor utsträckning och betraktas som ”vårt” sätt att handskas med avlägsna konflikter, en tolkning som understöds av den medierade medlidandediskursen:</p>
<p>Hjälpte vi  inte till? Hjälpte vi  inte på vårt  sätt? Ja, vi  tog ju emot folk.</p>
<p>Ingen av de ursprungssvenska grupperna ger uttryck för åsikter om att Sverige, gemenskapen man i detta sammanhang identifierar sig med och konstruerar sitt ”vi” kring, haft möjligheter eller ens varit kapabelt att agera på annat sätt än i form av humanitär verksamhet av olika slag: - Nej, inte Sverige. - Det skulle i så fall vara i egenskap av  FN-land. FN-trupper. Men inte, nej… Vi  kan ju inte sådant. (skratt) - Men däremot är  vi  väl ganska duktiga på Röda Kors-hjälp. Alla de här flyktinglägren. Där behövs ju alltid medicin och mat. /…/. Man skall väl varken säga bu eller bä, eftersom Sverige är neutrala. Det är ju för att Sverige är ett så litet land, så vi  kan inte göra så mycket åt det i alla fall. USA bryr sig inte om det. Men det är bättre att inte uttala sig alls. Man ska väl i princip inte göra något annat än att hjälpa de behövande, med pengar alltså – offren då – inte kriget.</p>
<p>Humanitärt bistånd betraktas således som del av den naturliga ordningen av dem som identifierar sig nationellt och ifrågasätts inte. Det förekommer följaktligen inte någon form av opposition gentemot rådande ordning. Den ideologiskt betingade föreställningen om svensk utrikespolitisk handling, understödd av mediernas invit till empatiska tolkningar, ger inte utrymme för någon annan form av politisk handling än den humanitära. Humanitär verksamhet i en konflikts efterdyningar skall inte här på något sätt fördömas. Dock bör det poängteras, att denna typ av meningsskapande inte bara legitimerar och reproducerar traditionell svensk utrikespolitik utan riskerar också att osynliggöra andra former av politisk handling, t.ex. diplomatiska ansträngningar i syfte att förhindra eller stoppa en konflikt.</p>
<p>Den politiska eliten går relativt fri från ifrågasättande och kritisk granskning även i fallet Göteborgskravallerna, eftersom den initiala medierapporteringen aktiverat ett meningsskapande som fokuserar på våldet och inte på EU-mötet. Den politiska elitens förehavanden skyms på så sätt bakom den uttrycksfulla antagonism, som riktas mot aktivisterna pga. att de, som man upplever det, var skyldiga till att den nationella gemenskapens rykte svärtats internationellt. Väldigt få av respondenterna, som enbart tagit del av händelserna via medierna, kan över huvud taget minnas vad för slags politisk sammankomst som ägde rum, och vad demonstrationerna handlade om: - De demonstrerade väl mot, ja vad fan heter det, etablissemanget. /…/ - Det enda jag har fattat det var att det var EU, nåt toppmöte, och sedan att det var en massa demonstranter och sedan blev det kaos och att de förstörde. Ja, allt det här som man såg på TV då. Jag vet inte varför, nej det tror jag inte jag vet.</p>
<p>Även om det inte finns några garantier för att minnet av de politiska förehavandena skulle ha varit klarare om medierna låtit bli att ge prioritet åt våldet, kan man ändå argumentera för att fokuseringen på kravallerna och den därpå följande antagonismen i meningsskapandet, riktad mot aktivisterna, givit upphov till en metakonflikt mellan två grupper av medborgare – åskådarna och aktivisterna. Denna metakonflikt  kan betraktas som fördunklande av de politiska processerna, att den har skyddat  EU-mötet från insyn, vilket i sin tur resulterar i att de politiska maktstrukturerna kunde förbli outmanade.</p>
<p>Resultaten tyder dessutom på, att de nationella medierna  och deras relation till såväl nationella som globala politiska makthavare i stora drag ges oreflekterad legitimitet genom den ideologiska och banala nationalismen i meningsskapandet. Man kan visserligen konstatera en uttalad mediekritik, där medvetenhet visas om exempelvis propagandans existens. Kritiken berör emellertid inte de nationella mediernas mer generella strukturer och logik. Tvärtom tilldelas exempelvis nyhetsvärderingen – att sensationella och våldsamma händelser ges prioritet i rapporteringen – oreflekterad legitimitet. Man tar för givet att det är sådana nyheter, som människor i första hand är intresserade av: - Men, man förstår att media visar våldet. Det var ju det som många gnällde på så här efteråt, att de bara visade våldet. Men, det är ju inte så konstigt att de gör det. Så är det ju med allting, liksom. - Det blir ju det som får mest uppmärksamhet. - Ja, det är ju inte så konstigt heller, tycker jag.</p>
<p>Bland dem, som identifierar sig med nationen i de studerade sammanhangen, förekommer det heller ingen reflektion kring svenska mediers relation till den politiska eliten, vare sig den nationella eller globala.</p>
<p>På samma sätt som de nationella medierna och den politiska eliten ges spontan legitimitet, åtnjuter också de nationella myndigheterna  ett oreflekterat förtroende. Fallet Göteborgskravallerna fungerar som exempel på detta då polismakten, i egenskap av symbol för den svenska gemenskapen, spontant beskrivs som en god och rättvis kraft i samhället: /…/ Och då måste man ju som svensk… måste jag verkligen kunna tro att polisen gör sitt bästa, de är ju vårat …</p>
<p>Detta är en tolkning man är ovillig att förändra. Medierapportering, som så småningom indikerade någonting annat, avvisas och anklagas för ”hetsjakt” mot polisen. Inte heller modifieras tolkningen av nyheter om skottskadade demonstranter eller om massarresteringar. Istället legitimeras polisens handlingar genom olika förklaringsstrategier, i vilka den besvärliga situationen med aggressiva aktivister ges stor betydelse: - Han stod ju och kastade gatstenar mot polisen. Men grejen är ju att han utgör inget direkt hot, menar de, precis när polisen skjuter för då har han vänt sig om. Men innan har han ju precis suttat två stora gatstenar mot polisen och det är väl då… en polisman ligger alltså ner. /…/ Ja, men det tycker jag var helt rätt [att polisen sköt].</p>
<p>På liknande sätt som i fallet Göteborgskravallerna, visar studien av Göteborgsbranden att nationella myndigheter – räddningstjänst och polis – ges spontan legitimitet bland de respondenter, som identifierar sig med den svenska gemenskapen och känner behov av att försvara den. I sin roll som representanter och symboler för denna gemenskap, betraktas dessa myndigheter som ”goda” och i allmänhetens tjänst, och deras information accepteras också utan tvekan eller ifrågasättande. Kritik som riktas mot dessa myndigheters arbete på brandplatsen avvisas och förkastas. Den övergripande uppfattningen om myndigheterna bland dessa respondenter är att ”det var fel att anklaga dem, de gjorde bara sitt jobb”.</p>
<p>Slutsatsen av detta är att  identifikation med och känsla av inklusion i den hegemoniska gemenskapen, den nationella, leder till att offentliga maktstrukturer ges oreflekterad legitimitet . Som Billig (1995: 6, 175) påpekar, skall ”banal” nationalism inte förväxlas med en ”oskyldig” sådan enbart utifrån skälet att den tycks vara våldsbe-</p>
<h2>Opposition i subnationell minoritetsgemenskap</h2>
<p>Man kan emellertid identifiera en helt annan typ av meningsskapande kring de tre fallen bland de subnationellt förtätade minoritetsgrupperingarna; de som i dessa sammanhang upplever ett konfliktfyllt förhållande till den nationella omgivningen. I alla tre fallen skapar de olika minoritetsgemenskaperna mening på ett oppositionellt sätt jämfört med de respondenter som upplever inklusion i den nationella gemenskapen och i relation till nationella maktstrukturer. De grupper, som inte  i sammanhanget finner sina identifikationer med den svenska gemenskapen, kritiserar exempelvis det svenska politiska handlandet i Kosovofallet. Medan den nationella ideologin omfattar en form av självklarhet beträffande humanitär verksamhet som svensk politisk handling, framkommer kritik mot en sådan hållning i dessa minoritetsgemenskaper. Så kritiserar den ursprungsafrikanska gruppen Sverige för politisk passivitet. Konstruktionerna av ”vi” i citatet nedan indikerar återigen känslan av inklusion i den afrikanska gemenskapen, och exklusion från den svenska:</p>
<p>Det var [i det nyss visade TV-inslaget] två, tre meningar om statsministerns reaktion. Även om det vore i tredje världen – vi  som ingenting kan göra – tror jag säkert att det skulle bli minst en sida av reaktioner. De skulle säga om de var för eller emot. /…/ Men, det här visar att Sverige inte har någon möjlighet att påverka, de kan inte göra någonting i världen. Ett land som har allt, som borde kunna påverka på ett sätt eller ett annat. Det visar Sveriges position.</p>
<p>Även gruppen med serbisk bakgrund uttrycker kritik mot det svenska, som man uppfattar det, uddlösa politiska handlandet:</p>
<p>De säger att statsminister Göran Persson beklagar [NATO:s bombningar] och så vidare, men det är bara för att försvara sig och ta avstånd. De vill säga till alla serber att lugna ner sig: ”Ni behöver inte göra terroristattacker här i Sverige, vi tog avstånd, vi är neutrala”.</p>
<p>Gruppen med kosovoalbansk bakgrund är likaledes missnöjd med det svenska politiska handlandet, som man menar kommit till uttryck i ett alltför sent skede av konflikten. Man anser att preventiva åtgärder i syfte att kväva den pyrande konflikten åsidosatts:</p>
<p>Om vi analyserar före detta Jugoslavien, har vi många signaler som givits till Sverige och till alla  i Europa. Vi är flyktingar som började komma 1989. Om allt som de nämnt om varför de lämnat sitt land hade analyserats lite mer, kan jag tänka mig att konflikten inte hade blivit så stor /…/. De trodde inte på oss, de trodde mer på Belgrad.</p>
<p>Minoritetsgemenskaperna utmanar och ifrågasätter även de nationella mediernas roll och funktion. Deras gemensamma upplevelser av att vara illa såväl behandlade som representerade av de svenska medierna tycks ha resulterat i en ”internaliserad” mediekritik, vilken riktas mot mediernas generella struktur och logik. Det är också bland minoritetsgemenskaperna som opposition och kritik mot de nationella mediernas relation till de globala maktstrukturerna kan identifieras. Grupperna med kosovoalbansk, serbisk och afrikansk bakgrund i fallet Kosovokonflikten är överhuvud – trots stora skillnader i meningsskapandet för övrigt – starkt kritiska mot de svenska medierna på grund av, som man menar, deras osjälvständiga roll gentemot USA och Storbritannien: /…/ De spelar in och gör reportage, och det blir säkert skitbra därnere. Men sedan är det något filter på vägen. Man vill måla upp en bild, som på nåt sätt skall imponera på USA och England, som står bakom. /…/ Det [medierapporteringen] var korrekt, när de väl började rapportera. Det var korrekt, men för sent. Sverige skulle skicka lite mer journalister till krisområdet, och inte bara få uppgifterna från TT eller andra länder. /…/ Svensk media går alltid ett steg bakom amerikansk. Som om de tittar först hur USA och Storbritannien gör. Jag önskar att de gick lite mer jämsides. - Det stämmer om medierna i Sverige. Det är väldigt dåligt. Först är de inte oberoende, de är beroende. /…/ - När man tittar på nästan alla bilder som kommer ut. Det är samma bilder /…/ Svenskarna har inga original. Vi tar kriget i Kosovo, som exempel, Kinas ambassadbombning: vad är sanningen? Alla har sagt exakt vad USA vill att de skall säga. Än i dag. Än i dag. Svenskarna har aldrig gjort något för att ställa frågan till kineser, till exempel frågat ”vad är sanningen?”. (Man med afrikansk bakgrund)</p>
<p>På samma sätt menar den i fallet Göteborgskravallerna mobiliserade minoritetsgemenskapen av aktivister, att de nationella medierna intagit en alltför okritisk roll gentemot den europeiska politiska eliten. Medierna görs ansvariga för svenskarnas, som man tycker, missuppfattning av det som inträffat och anklagas för att ha förstärkt den förgivettagna föreställningen om den ”goda” svenska polismakten: - När det inte är om våldet, då glorifierar man [medierna] EUtoppmötet, berättar om de demokratiska framgångarna för EUtoppmötet, låter Göran Persson försvara det demokratiska EUtoppmötet. - Ja. - Som tjugotusen andra just där i Göteborg tycker är precis tvärtom. - Odemokratiskt. /…/ - Ja, ensidig rapportering helt enkelt, och samtidigt också en klapp i ryggen för Persson och resten utav alla  EU-toppolitiker som satt där och diskuterade, och polisens agerande.</p>
<p>Det är inte enbart den politiska eliten och de nationella medierna, som kritiseras och ifrågasätts av minoritetsgemenskaperna, utan även de svenska myndigheterna. I fallet Göteborgsbranden ger inte de respondenter, som identifierar sig med invandrargemenskapen, polisen och räddningstjänsten samma spontana legitimitet som de ursprungssvenska gör. För denna gemenskap finns det inget behov av att försvara de nationella symbolerna och representanterna. Tvärtom ifrågasätts både deras verksamhet och information:</p>
<p>Man tror att de [myndigheterna] ljuger när de säger att de gjorde allt de kunde, eftersom man fick höra från en kompis som var med i branden att hon kröp därutanför – hon kunde inte gå eftersom andra hade klivit på henne. Hon bad om hjälp men de bara stod där och ville inte hjälpa till. De bara sa att ”nej du får vänta” och sedan stod de bara där och tittade /…/ de var saktfärdiga. Jag tror ju inte att hon går och ljuger, man ljuger inte om sådant – vad tjänar hon på det /…/ jag menar att det är konstigt när en person som varit på festen säger något annat än vad polisen säger.</p>
<p>Det de sa när de var här var det ingen, precis ingen, som trodde på. Den informationen de gav oss var på något sätt till för att få allting att bli så där heligt och lugnt, för alla var jättearga och det var som om de var här för att lugna ner oss och få oss att tro på det de gör. Det var jättemånga frågor som de inte ens svarade på. /…/ De ville bara konstatera att branden inte har något med rasism eller något sådant att göra – det ville de sätta stopp för, det är uteslutet. Men varför är det det? Bor man i Göteborg så har man ju sett en massa rasistiska grejer.</p>
<p>Samma opposition gentemot de svenska myndigheterna, i detta fall polismakten, kan återfinnas i minoritetsgemenskapen av aktivister i fallet Göteborgskravallerna. Meningsskapandet i denna gruppering ger inte på något sätt spontan legitimitet åt den nationella polismakten. Tvärtom är det polisens, som man menar, provokativa beteende som betraktas som orsak till skadegörelsen och det eskalerande våldet:</p>
<p>Som jag ser det så var det mycket polisens agerande som liksom drev fram, de triggade igång en våldsspiral som bara ökade, så därför skulle jag också vilja säga att de är de främsta våldsverkarna under Göteborg /…/</p>
<p>I den ursprungssomaliska gruppen, som intervjuades i fallet Göteborgskravallerna, skapar man mening kring kravallerna genom konstanta återkopplingar till den egna upplevda identiteten som ”dominerad” och ”förtryckt” i den nationella (svenska) omgivningen. Genom dessa identifikationer kommer den svenska polisens agerande under starkt ifrågasättande:</p>
<p>Jag har läst nånting om hur polisen behandlar folk som är mörkhyade. Till exempel att det var en incident i Trollhättan där det var några somaliska ungdomar som var inblandade i nånting. Då skrev polisen direkt i sina utredningar, i stället för att skriva mörkhyade, att det var två negrer. Allt det här gör ju att man inte har förtroende för polisen och det tycker jag är synd. Man skulle tycka att den svenska polisen är den bästa polisen</p>
<p>För de subnationellt samlade minoritetsgemenskaperna är det kort sagt ingenting ”naturligt” över att de svenska myndigheterna fungerar klanderfritt i allmänhetens tjänst.</p>
<p>Sammanfattningsvis kan man konstatera, att viktiga mekanismer bakom nationalstatens hegemoniska position synliggörs genom analyserna. Känslan av tillhörighet till denna gemenskap, som kommer till uttryck genom den banala nationalismen, relaterar intimt till den spontana och oreflekterade reproduktionen av de offentliga maktstrukturerna. Det är främst inom minoritetsgemenskaperna, som ifrågasättande och opposition i egentlig mening kan konstateras. Med anledning av analyserna är det rimligt att argumentera för, att  demokratiska processer, byggda på aktivt medborgerligt deltagande, inte tjänas bäst genom känslan av tillhörighet , som innebär att maktstrukturerna förblir ogranskade och ges spontan legitimitet,  utan snarare genom det motsatta . Det är när den hegemoniska gemenskapen studeras utifrån och från ett konfliktperspektiv, som potentiella brister och ojämlikheter kan upptäckas. Man kan som Mouffe (1995a; 1995b; 2003) hävda, att  konflikter och  antagonismer är naturliga konsekvenser av ett samhälle med utvecklad pluralism och därför konstituerande för ett fungerande demokratiskt system. Att ett samhälle förlorat all sin antagonism och konfliktbenägenhet, betyder inte att det uppnått det optimala demokratiska stadiet – snarare tvärtom. Konklusionen av ett sådant resonemang är att  det aktiva medborgarskapet lokaliseras bäst i konflikt, bland grupper som erfar exklusion och förtryck i olika situationer (jfr t.ex. Aronowitz 1995; Laclau & Mouffe 1985; Scott 1995).</p>
<h2>Diskursiva bryggor</h2>
<p>Om argumentationen ovan är riktig, existerar det ett behov att öppna upp  diskursiva bryggor mellan den hegemoniska gemenskapen och dissidenta röster . Den omedelbara utmaningen, för att motverka mekanismerna av exklusion och diskriminering, är att skapa möjligheter för det pluralistiska samhällets olika gemenskaper att kommunicera  trots deras olikheter och brist på identifikation . Diskussion kan, som Dahlgren (1995) påpekar, betraktas som den mest fundamentala formen av medborgerlig handling och är ett nyckelbegrepp i de flesta formuleringar av demokrati. Det finns således ett behov av en arena för gränsöverskridande kommunikation – ”a dialogue across difference” (Aronowitz 1995: 124).</p>
<p>En potentiell brygga för gränsöverskridande kommunikation är naturligtvis de nationella medierna, centrala för det väl fungerande demokratiska systemet. När medierna intar rollen som ”bard” (Fiske & Hartley 2003), dvs. att man anpassar sin rapportering till en föreställd homogen kultur med ett enda specialiserat betydelsesystem, osynliggörs eller missrepresenteras dock minoritetsgemenskaperna. Så riskerar exempelvis konflikterna och antagonismerna som följer på utvecklad pluralism att fördunklas  genom mediernas tendens att aktivera emotionella  och homogeniserande  responser hos publiken.</p>
<p>I fallet Kosovokonflikten, gav mediernas medlidandediskurs  (Nohrstedt, Höijer & Ottosen 2002) upphov till reaktioner av medlidande, som i hög grad kom att styra åskådarnas meningsskapande kring konflikten, och i fallet med kravallerna aktiverade våldet , vilket var det huvudsakliga målet för mediernas uppmärksamhet (Granström 2002), starka känslor av indignation hos dem som bevittnade händelserna via medierna. I anslutning till Göteborgsbranden kom stora delar av medierapporteringen efterhand att handla om sorg och bestörtning. I pressen, såväl i morgonsom kvällspress, är det detta enskilda tema som gavs störst uppmärksamhet i händelseförloppet, och även etermedierna ägnade det betydande utrymme (SOU 1999:68, s 49). Sorgediskursen  kom till uttryck genom vad Nordström och Åstrand (1999: 64) kallar en ”lyrisk iscensättning”, främst genom bilder, men också i rubriker, t.ex. ”Stad i sot och sorg”, ”Våra känslor i dag är chock, medkänsla och vanmakt”. Intervjuerna med ungdomarna visar att sorgediskursen, åtminstone tillfälligtvis, suddar ut de för meningsskapandet i övrigt så viktiga kategoriseringarna i ”invandrare och svenskar”, ”vi och dom”. Sorgediskursen aktiverar sålunda en förenande och homogeniserande emotionell reaktion.</p>
<p>Trots att dessa försök, från mediernas sida, att skapa intresse och engagemang lyckas i vissa avseenden (vikten av emotioner för det aktiva medborgarskapet kan inte överskattas (t.ex. Marcus 2002; Mouffe 1995a; Ojala 2004)), kan man knappast påstå, att denna typ av rapportering uppfyller kraven på den diskursiva bryggan. Istället underordnas kommunikationen en form av direkt och stum upplevelse  av lidande, våld och sorg. På detta sätt kan medierna sägas osynliggöra  den faktiska pluralismen och konflikterna, som behöver finna sina kommunikativa fora. Istället för att erbjuda den diskursiva bryggan föreslår medierna en känslomässig, icke-kommunikativ och med största sannolikhet tillfällig reaktion.</p>
<p>I ett pluralistiskt samhälle utgör den banala nationalismen en kraftfull mekanism bakom diskriminering. När den aktiveras genom mediernas rapportering, blir dessa medskyldiga till processerna av social och politisk exklusion. Majoritetsgemenskapen känner sig uppenbarligen ”hemma” och adresserade genom erbjudandet om nationell identifikation men det är viktigt att komma ihåg att processer av inklusion är relationella; de för alltid med sig det motsatta. Medierna som bard och som forum för samhällets kollektiva dialog med sig själv om sig själv (Fiske & Hartley 2003) må vara utmärkta normativa utgångspunkter för deras roll i demokratin, men kräver alltså av medierna betydande differentiering. Man kan dessutom anta att vi, genom globaliseringen, går mot en tid där transnationellt och subnationellt identitetsskapande kommer att göra allt större landvinningar, och där kraven på pluralism i de nationella medierna följaktligen blir allt högre:</p>
<p>Det finns alltså anledning för de nationella medierna, i denna tid av globalisering, att se över sin roll i den pluralistiska och mångfasetterade nationalstaten. Genom funktionen som diskursiv brygga skulle medierna kunna göra de dissidenta minoritetsgemenskaperna synliga, inte enbart för dessas egen skull utan även till förmån för de demokratiska processerna. Den nationella hegemoniska diskursen behöver möta alternativa diskurser – nationella horisonter konfronteras med diskurser bortom. ”Barden” måste med andra ord integreras i det globaliserade samhället.</p>
<h2>Referenser</h2>
<p>Azar, Michael (2005) “Det symboliska objektet: Delen, delandet och den nationella gemenskapen. I de los Reyes, Paulina & Kamali, Masoud (red.) Bortom Vi och Dom: Teoretiska reflektioner om makt, integration och strukturell diskriminering . Stockholm: SOU 2005:41.</p>
<p>Granström, Kjell (2002) Göteborgskravallerna . Stockholm: Styrelsen för psykologiskt försvar.</p>
<p>Höijer, Birgitta & Olausson, Ulrika (2003) Norska och svenska medborgare om medierna och Kosovokonflikten . Örebro: Studier i kommunikation och medier 23.</p>
<p>Kamali, Masoud (2005) “Ett europeiskt dilemma: Strukturell/institutionell diskriminering” I de los Reyes, Paulina & Kamali, Masoud (red.) Bortom Vi och Dom: Teoretiska reflektioner om makt, integration och strukturell diskriminering . Stockholm: SOU 2005:41.</p>
<p>Mattsson, Katarina (2005) “Diskrimineringens andra ansikte: Svenskhet och ‘det vita västerländska’”. I de los Reyes, Paulina & Kamali, Masoud (red.) Bortom Vi och Dom: Teoretiska reflektioner om makt, integration och strukturell diskriminering . Stockholm: SOU 2005:41.</p>
<p>Mouffe, Chantal (2003) “Politik och passioner – demokratins hörnstenar.”. Ord och Bild 3 : 85–93.</p>
<p>Kosovokonflikten, medierna och medlidandet . Stockholm: Styrelsen för psykologiskt försvar.</p>
<p>Nohrstedt, Stig Arne & Nordlund, Roland (1993) Medier i kris: En forskningsöversikt över mediernas roll vid kriser . Stockholm: Styrelsen för psykologiskt försvar.</p>
<p>Nordström, Gert Z & Åstrand, Anders (1999) Från löpsedel till webb: En forskningsöversikt över mediernas roll vid kriser . Stockholm: Styrelsen för psykologiskt försvar.</p>
<p>Ojala, Maria (2004) “Emotioner som deliberativa verktyg: Lokala miljökonflikter och känslornas positiva potential”. I Starrin, Bengt (red.) Emotionssociologiska uppsatser.  Arbetsrapport 2004:1. Karlstad: Karlstad universitet</p>
<p>Olausson, Ulrika (2000) ”Ungdomar i Göteborg berättar om branden”. I Larsson, Larsåke och Nohrstedt, Stig Arne (red.) Göteborgsbranden 1998: En studie om kommunikation, rykten och förtroende . Stockholm: Styrelsen för psykologiskt försvar.</p>
<p>Olausson, Ulrika (2002) ” Vi kommer bara ihåg våldsamheterna”: Medborgare om Göteborgskravallerna och medierapporteringen . Stockholm: Styrelsen för psykologiskt försvar.</p>
<p>Olausson, Ulrika (2005)  Medborgarskap och globalisering: Den diskursiva konstruktionen av politisk identitet . Örebro: Örebro Studies in Media and Communication 3.</p>
<p>SOU 1999:68  Brandkatastrofen i Göteborg: Drabbade, Medier, Myndigheter . Betänkande av Informationsutredningen om brandkatastrofen i Göteborg. Stockholm: Fakta Info Direkt.</p>
<h2>Författarpresentation</h2>
<p>Ylva Brune är Fil.Dr. i journalistik och masskommunikation och arbetar som lektor vid Institutionen för medier och journalistik, Högskolan i Kalmar. Hon har under många år forskat kring framställningen av flykting- och invandrarfrågor i svenska nyhetsmedier. 2004 publicerade hon avhandlingen Nyheter från gränsen. Tre studier i journalistik om 'invandrare', flyktingar och rasistiskt våld.</p>
<p>Leonor Camauër är Fil.Dr. i medie- och kommunikationsvetenskap och arbetar som lektor vid Humanistiska institutionen, Örebro universitet. Hon har forskat om förhållandet mellan kvinnorörelser och medier samt om medier i det mångetniska samhället med särskild inriktning på medieproduktion. Hon publicerade nyligen</p>
<p>Minoritetsmedier och minoritetsmediepolitik i Sverige – en kartläggning .</p>
<p>Göran Eriksson är lektor i Medie- och kommunikationsvetenskap vid Örebro universitet. Han disputerade 2002 med avhandlingen Den televiserade politiken . I dag är han bl.a. verksam i forskningsprojektet Politiska samtal i mediernas offentlighet  och i forskningsprojekt som fokuserar på relationen mellan sport och medier.</p>
<p>Gunilla Hultén är doktorand vid Institutionen för journalistik medier och kommunikation, Stockholms universitet samt adjunkt i journalistik vid Södertörns högskola. Hennes avhandlingsarbete handlar om hur invandring framställts i svensk landsortspress i ett historiskt perspektiv samt hur dessa skildringar samspelat med svensk invandrings- och invandrarpolitik.</p>
<p>Marcus Johansson är Fil.Dr. i statskunskap och medlem i Centrum för Urbana och Regionala Studier (CUReS) vid Örebro universitet. Han har i huvudsak forskat om maktförhållanden mellan majoritetsbefolkning och etniska minoriteter i lokalpolitiken. Dessutom har han forskat om etik i svensk stadsplanering. En bok på detta tema färdigställs inom kort.</p>
<p>Stig Arne Nohrstedt är professor i medie- och kommunikationsvetenskap vid humanistiska institutionen, Örebro universitet, och adjungerad professor vid Försvarshögskolan i Stockholm. Hans forskningsområden är krigsjournalistik, journalistisk etik, internationell kommunikation och kriskommunikation. Senaste publikationerna är bl.a. Journalism and the New World Order; Kosovokriget, medierna och medlidandet; U.S. and the Others; Global War – Local Views.</p>
<p>Ulrika Olausson är Fil.Dr. i medie- och kommunikationsvetenskap och arbetar som lektor vid humanistiska institutionen och som forskare vid forskarskolan MTM (Människa-Teknik-Miljö), Örebro universitet. Hon har nyligen publicerat en studie om medborgarskap och globalisering, där hon riktat in sig på mediernas mångfasetterade publik. Forskningen är för närvarande inriktad på mediernas konstruktion av fenomenet global uppvärmning i ett globaliseringsperspektiv.</p>
<p>Pia Strand Runsten är Fil.mag. i medie- och kommunikationsvetenskap och arbetar som redaktör i Svenska kyrkan, Stockholms stift. I hennes forskning kombineras samhälls- och sociala aspekter, genusvetenskap och etnografiska teorier med medie- och kommunikationsvetenskap.</p>
<h2>Statens offentliga utredningar 2006</h2>
<p>Kronologisk förteckning</p>
<p>Rapport 2 till Organisationsutredningen för regional tillväxt. N.</p>
<p>Systematisk förteckning</p>
<p>Justitiedepartementet</p>
<p>Omprövning av medborgarskap. [2] Rattfylleri och sjöfylleri. [12]</p>
<p>Ny häkteslag. [17]</p>
<p>Att återta mitt språk. Åtgärder för att stärka det samiska språket. [19]</p>
<p>Mediernas Vi och Dom. Mediernas betydelse för den strukturella diskrimineringen. [21]</p>
<p>Utrikesdepartementet</p>
<p>Skyddsgrundsdirektivet och svensk rätt. En anpassning av svensk lagstiftning till EG-direktiv 2004/83/EG angående flyktingar och andra skyddsbehövande. [6]</p>
<p>Försvarsdepartementet</p>
<p>Ny reglering om brandfarliga och explosiva varor. [16]</p>
<p>Socialdepartementet</p>
<p>Detaljhandel med nikotinläkemedel. [15]</p>
<p>Finansdepartementet</p>
<p>Kontroll av varor vid inre gräns. [9] Spel i en föränderlig värld. [11] Tonnageskatt. [20]</p>
<p>Utbildnings- och kulturdepartementet</p>
<p>Skola & Samhälle. [1]</p>
<p>Studieavgifter i högskolan. [7]</p>
<p>Mångfald och räckvidd. [8]</p>
<p>Ett förnyat programkontor. [10]</p>
<p>Näringsdepartementet</p>
<p>Svenska partnerskap – en översikt. Rapport 1 till Organisationsutredningen för regional tillväxt. [4]</p>
<p>Organisering av regional utvecklingspolitik</p>
<p>– balansera utveckling och förvaltning. Rapport 2 till Organisationsutredningen för regional tillväxt. [5]</p>
<p>Jordbruksdepartementet</p>
<p>Djurskydd vid hästavel. [13]</p>
<p>Samernas sedvanemarker. [14]</p>
<p>Stärkt konkurrenskraft och sysselsättning i hela landet. [3]</p>
