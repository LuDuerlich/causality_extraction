<h1>Entreprenörskap i det tjugoförsta århundradet</h1>
<h2>Del 1</h2>
<p>Betänkande av</p>
<p>Entreprenörskapsutredningen</p>
<p>Stockholm 2016</p>
<h2>Förord</h2>
<p>Regeringen beslutade den 5 februari 2015 att tillsätta en utredning om Utveckling av innovations- och entreprenörskapsklimatet i Sverige (Dir. 2015:10) med undertecknad som särskild utredare. I bred ­bemärkelse innebär uppdraget att identifiera hinder och möjligheter, samt lämna förslag på åtgärder, för att förbättra och utveckla innovations- och entreprenörskapsklimatet i Sverige. En komparativ redogörelse av beskattning av entreprenörer och ägare ingick också i uppdraget, i övrigt skulle inga förslag på förändringar vad gällde skatter eller socialavgifter lämnas.</p>
<p>Uppdraget är följaktligen brett och omfattar i princip samtliga policyområden utom skatter. Direktiven är i vissa delar noggrant specificerade (t.ex. rekonstruktionsförfarandet) och betydligt mer generella vad gäller andra frågeställningar (t.ex. att bemöta samhällsutmaningar). De bedömningar och förslag vi lämnar speglar den skiftande karaktären i uppdragsbeskrivningen.</p>
<p>Betänkandet är uppdelat i två volymer där Del 1 inleds med en problembeskrivning och forskningsöversikt (kapitel 1), följt av en analys och diskussion rörande omvärldsförändringar och de svenska ramvillkoren (kapitel 2) medan kapitel 3 innehåller en sammanfattning av förslagen angående rekonstruktion och pekar även på hur andra väsentliga hinder kan undanröjas för att entreprenören ska få en ”andra chans”. I kapitel 4–6 analyseras entreprenörskapets och innovationernas betydelse för att klara samhällsutmaningarna, ­Sverige som kunskapsnation samt de svenska främjarinsatserna för att stödja entreprenörskap och innovation. Det avslutande kapitel 7 innehåller en konsekvensanalys avseende de statsfinansiella, företags- och jämställdhetsmässiga effekterna av våra förslag. I betänkandets Del 2 återfinns våra detaljerade förslag till ny lagtext vad ­gäller rekonstruktionsförfarande, författningskommentarer m.m.</p>
<p>Som en instruktion till läsaren kan nämnas att varje kapitel kan läsas fristående för den som är intresserad av en specifik frågeställning. En förståelse av sammanhanget underlättas dock av att hela betänkandet läses.</p>
<p>Till utredningen har ett kansli kopplats bestående av Johan Kreicbergs (huvudsekreterare), Maria Lindqvist, ek.dr., Annina Persson, professor i rättsvetenskap med inriktning mot civilrätt, Örebro universitet och Andreas Sundberg, kammarrättsråd vid Kammarrätten i Göteborg. Under arbetets gång har också sex underlagsrapporter beställts­ av kansliet; Singapores ekonomiska under. Myter och verklighet under de första decennierna  (Göran Reitberger), Det svenska innovations- och företagsstödet  (Roger Svensson, docent IFN), Fokus på resultat. En analys av tillväxtpolitisk återrapportering  (Tillväxtanalys), Sammanställning av Tillväxtanalys effektutvärderingar av selektiva företagsstöd  (Tillväxtanalys), Allocation of IP control rights and effective technology commercialization at universities  (Thomas Åstebro, professor, HEC Paris) samt En jämförelse av företrädaransvaret i några relevanta länder. Hur påverkas effektiviteten i skatteuppbörden? (Roger Persson Österman, professor Stockholms universitet).</p>
<p>Två delrapporter har också färdigställts under arbetets gång. Dels ett underlag till regeringens kommnade forsknings- och innovationsproposition som levererades den 23 oktober 2015, dels ett inspel­ om affärsmodeller i cirkulär ekonomi den 25 januari 2016.</p>
<p>Till utredningen har också en expertgrupp kopplats bestående av: Håkan Alm, kansliråd RK, Viveca Bergstrand, Departmentssekreterare RK, Gabriella Björnfot, departementssekreterar RK, Sara Damber, VD Reach for Change, Mats Emthén, advokat Advokatfirman Carler, Björn Falkenhall, avdelningschef Tillväxtanalys, Linnea Florén, departementssekreterare RK, Anna Hallberg, vice Vd Almi Företagspartner AB, Magnus Henrekson, professor Institutet för Näringslivsforskning (IFN), Michael Jacob, ämnesråd RK, Fredrik Josefsson, Head of Marketing Operations SEB (Bankföreningens nom.), Lina Kager, kansliråd RK, Camilla Larsson, rättslig expert Skatteverket, Joakim Ladeborn, kansliråd RK, Viktoria Mattsson, kansliråd RK, Karin Mossler, ämnesråd RK, Göran Norén, avdelningschef, Svenskt Näringsliv, Helena Nyberg Brehnfors, enhetschef Tillväxtverket, Roger Persson Österman, professor Stockholms Universitet, Mattias Plein, rättsakkunnig RK, Åsa Sterte, departementssekreterare RK, Odd Swarting, advokat REKON, Rekonstruktör- och förvaltarkollegiet, Sylvia Schwaag Serger, direktör Vinnova,­ Elisabeth Thand Ringqvist, styrelseordförande SVCA, Linda Welzien, verksjurist Kronofogden, Daniel Wiberg, chefsekonom Företagarna, Erik Åstedt, departementssekreterare RK samt Anders Ösund, affärsutveckling och transfer RISE.</p>
<p>Utöver experterna har också en referensgrupp bestående av entreprenörer­ som representerar olika branscher och regioner, liksom entreprenörskap i olika faser, bistått kansliet i utredningsarbetet: Lars Backsell (ordförande) grundare Recipharm, Per Arwidsson grundare Granen, Karin Bodin Vd Polarbröd, Saeid Esmaeilzadeh grundare Serendipity, Giovanni Fili grundare Exeger, Christer Fransson grundare Sommarvik, Martin Lorentzon grundare Spotify, Anna Lithagen grundare Talent Tribe, Pär Hedberg grundare Sting, Sofia Hagelin grundare Heart of Lovikka, Peter Lindell grundare Rite Ventures, Catharina Tavakolinia grundare Kavat Vård samt Caroline Walerud grundare Volumental.</p>
<p>Jag vill uttrycka mitt tack till såväl expertsom referensgrupp för deras engagemang och konstruktiva kommentarer som bidragit till att lyfta kvaliteten på betänkandet. Utöver ovanstående personer vill jag också rikta ett tack till övriga tjänstemän inom regeringskansliet som på olika sätt varit involverade i utredningen samt till Catharina Barkman, senior rådgivare inom hälso- och sjukvård, Ding Ding, ek.dr., Lars Hultkrantz, professor samt Per Thulin, ek.dr. för deras respektive bidrag i vissa delar av utredningen.</p>
<p>Slutligen vill jag göra läsaren uppmärksam på att utredningen är skriven i ”vi-form” och inte i ”jag” eller i tredje person (utredningen) för att understryka att detta betänkande är resultatet av ett intensivt lagarbete som involverat samtliga på kansliet.</p>
<p>Härmed överlämnas betänkandet  Entreprenörskap i det tjugoförsta århundradet (SOU 2016:72) och uppdraget är följaktligen slutfört.</p>
<p>Stockholm i oktober 2016.</p>
<p>Pontus Braunerhjelm</p>
