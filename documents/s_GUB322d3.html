<h1>Sammanfattning</h1>
<h2></h2>
<p>Från ovan angivna utgångspunkter når jag således fram till uppfattningen att det finns starka skäl att ha särskild lagstiftning och särskild tillsyn över lagstiftningen vad gäller motverkande av könsdiskriminering och främjande av jämställdhet mellan kvinnor och män. Jag förordar därför att alla bestämmelser som rör förbud mot könsdiskriminering och aktiva åtgärder för att främja jämställdhet mellan kvinnor och män, såväl inom arbetslivet som inom andra samhällsområden, samlas i en lag. Lagen bör lämpligen benämnas jämställdhetslagen och disponeras på ett likartat sätt som den av kommittén föreslagna lagen. Jag förordar vidare att Jämställdhetsombudsmannen skall bestå som självständig myndighet och utöva tillsyn över jämställdhetslagen.</p>
<p>Rättegången</p>
<p>Frågan om vilken processordning som är lämpligast vid prövning av diskrimineringstvister är inte beroende av hur regelverket och tillsynen rörande diskrimineringsförbuden anordnas. Bland andra JämO har sedan länge hävdat att tvister rörande diskriminering i arbetslivet bör flyttas från Arbetsdomstolen (AD) till allmän domstol. I grunden handlar det om var man vill lägga fokus – på det arbetsrättsliga inslaget i en diskrimineringstvist eller på den kränkning av mänskliga rättigheter som diskriminering innebär. Den</p>
<p>svenska diskrimineringslagstiftningen har under hand utvidgats till att omfatta en mängd andra samhällsområden än arbetslivet, ett förhållande som förstärker argumenten för att diskrimineringstvister skall prövas i allmän domstol.</p>
<p>Att arbetslivet skulle innehålla så specifika element att en allmän domstol skulle ha begränsade möjligheter att göra materiellt och rättsligt riktiga bedömningar av påstådda fall av diskriminering i just den miljön står i bjärt kontrast till den vedertagna synen på de allmänna domstolarnas kompetens. Diskrimineringstvister, oavsett i vilket sammanhang diskrimineringen ägt rum, innehåller klassiska domstolsuppgifter såsom bedömningar av vem som har bevisbördan för vad, hur högt beviskravet skall sättas, värdering av framlagd bevisning, tolkning av gällande lag, EG-rätt och praxis och övriga rättsliga överväganden. Arbetslivet innehåller inte fler, för domstolarna, främmande komponenter än många andra delar av samhällslivet. Universitets- och högskolevärlden brukar till exempel ofta beskrivas som ett särskilt fält som endast kan förstås av dem som är verksamma där. Samma sak sägs med kanske än större emfas när det gäller försvaret. Påstådd diskriminering inom dessa områden prövas redan idag i allmän domstol, såvida inte tvisten rör arbetslivet.</p>
<p>Som jag redan nämnt finns inga bärkraftiga skäl för att diskriminering som påstås har skett i arbetslivet skall inta en särställning i processuellt hänseende. Härtill kommer att det utgör ett betydande problem inom rättsskipningen att ha en parallell instansordning för samma typ av tvister. Redan idag kan exempelvis två doktorander som utsätts för exakt samma typ av diskriminering komma att få sin sak prövad i olika instansordningar. Den anställda doktoranden hamnar, med tillämpning av jämställdhetslagen, i Arbetsdomstolen medan doktoranden som studerar på stipendium får sin sak prövad i allmän domstol med stöd av lagen om likabehandling av studenter i högskolan. Den arbetsrättsliga anknytningen medför vidare att det skadestånd, som en anställd doktorand erhåller, är skattepliktigt som inkomst av tjänst medan stipendiatens skadestånd är skattefritt. En restaurangägare som vägrar att anställa en romsk kvinna trots att hon har bäst meriter för den utlysta tjänsten stäms in till Arbetsdomstolen. Om han vid en senare tidpunkt vägrar att släppa in samma kvinna därför att han inte vill ha romer bland restauranggästerna får han svara för den diskrimineringen i tingsrätten. Det finns gott om exempel där det framstår som orimligt med skilda instansordningar.</p>
<p>Även kommittén pekar på risken för olika rättspraxis men då med avseende på arbetsrätten (Kap. 14.4.6 Bör målen föras till allmän domstol?). Kommittén anser att risken för olika praxis i arbetsrättsliga frågor med styrka talar för att endast en domstol – AD</p>
<p>– skall vara slutinstans i mål av arbetsrättslig karaktär. Som jag nämnt ovan är ställningstagandet i frågan beroende av var man lägger fokus. För egen del anser jag det vara särskilt allvarligt om olika praxis utvecklas inom diskrimineringsrätten.</p>
<p>Kommitténs förslag löser inte heller problemet med Arbetsdomstolen som första och sista instans när en facklig organisation för talan. De förhandlingar mellan parterna som föregått talan i Ar- betsdomstolen kan naturligtvis inte jämställas med rättegång.</p>
<p>I syfte att införa ett två-instansförfarande när ombudsmannen för talan föreslår kommittén att talan väcks vid tingsrätt och att överklagande skall ske till Arbetsdomstolen. Förslaget framstår, från kommitténs egna utgångspunkter, som ologiskt med tanke på den kritik som ofta framförts att tingsrätterna skulle sakna erforderlig kompetens för att på ett tillfredsställande sätt handha prövningen av arbetsrättsligt anknutna tvister. I själva verket förhåller det sig emellertid så att tingsrätterna sedan länge återkommande prövar arbetsrättsliga tvister, nämligen som första instans när oorganiserade arbetstagare eller arbetstagare som inte företräds av sin fackliga organisation väcker talan. Tingsrätterna har sålunda redan erfarenhet av arbetsrättsliga tvister och det finns inget som talar för att de allmänna domstolarna skulle ha bristande förutsättningar att handlägga mål som innehåller diskrimineringsrättsliga och/eller EG-rättsliga problemställningar.</p>
<p>Min uppfattning är således att tvister, där diskriminering åberopas som grund för talan, skall handläggas i allmän domstol.</p>
<p>Om emellertid den nuvarande processordningen består bör enligt min uppfattning AD:s sammansättning i diskrimineringsmål bestå av enbart juristdomare. Den av kommittén föreslagna lösningen med partsnominerade ledamöter i minoritet är inte ägnad att undanröja det problem som konstruktionen är tänkt att göra. Den objektiva opartiskheten kan ifrågasättas så länge någon ledamot kan tänkas ha ett intresse som strider mot någon av parternas.</p>
