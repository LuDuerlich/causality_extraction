<h1>Sammanfattning</h1>
<h2></h2>
<p>För att genomföra gästforskardirektivet föreslås ett delvis nytt förfarande för tredjelandsmedborgare som ansöker om inresa och vistelse i syfte att bedriva forskning.</p>
<p>Som ett första steg i detta förfarande skall varje offentlig eller privat organisation som vill ta emot en gästforskare i mer än tre månader godkännas av behörig myndighet (ackreditering). Verket för innovationssystem (Vinnova) föreslås bli den myndighet som hanterar ackrediteringsförfarandet. Vinnovas beslut i fråga om ackreditering skall kunna överklagas till allmän förvaltningsdomstol.</p>
<p>Det ackrediterade forskningsorganet får därefter ingå ett mottagningsavtal med gästforskaren. Villkoren i mottagningsavtalet skall kontrolleras av forskningsorganet innan det utfärdas.</p>
<p>Mottagningsavtalet tillsammans med vissa kompletterande uppgifter från gästforskaren utgör underlag för hans eller hennes ansökan om inresa och vistelse i Sverige. Denna ansökan prövas av Migrationsverket. Beviljas ansökan utfärdas ett uppehållstillstånd för forskare. Uppehållstillståndet ger rätt till inresa, vistelse och att bedriva det forsknings- och utvecklingsarbete som framgår av mottagningsavtalet.</p>
<p>Villkoren för att beviljas uppehållstillstånd för forskare är i stort desamma som i dag gäller för gästforskare. Kravet på ordnad bostad kan dock inte upprätthållas. Istället skall det framgå av mottagningsavtalet att gästforskaren klarar sina levnadskostnader och sin återresa. Utredningen föreslår också att mottagningsavtalet skall visa att gästforskaren har en sjukförsäkring under sin vistelse här. Även kravet på gästforskarens utbildning ändras till att avse lämplig högskoleexamen som ger tillträde till forskarutbildning. Bestämmelserna om ackreditering och mottagningsavtal skall inte tillämpas på uppehållstillstånd som beviljats före ikraftträdandet av bestämmelserna.</p>
<p>I de fall forskaren vistas i landet kortare tid än tre månader krävs inget mottagningsavtal. För att säkerställa möjligheten för gästforskare att röra sig inom EU för att bedriva forskningsprojekt föreslås att gästforskare, som har uppehållstillstånd för forskare utfärdat i en annan EU-stat, samt deras familjemedlemmar, skall få ansöka om och beviljas uppehållstillstånd, även när de befinner sig i landet.</p>
<p>Om medföljande familjemedlemmar beviljas uppehållstillstånd skall detta normalt ges för samma tid som gästforskarens uppehållstillstånd.</p>
<p>Gästforskardirektivets bestämmelser om likabehandling föranleder även förslag om att gästforskare och deras familjemedlemmar skall jämställas med svenska medborgare i vissa avseenden. Förslagen avser sjuk- eller aktivitetsersättning i form av garantiersättning, samt rätten till studiehjälp i form av studiebidrag och</p>
