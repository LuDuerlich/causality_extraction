<h1>Omöjlighetens praktik</h1>
<h2>– en studie av socialtjänstens LVM- handläggning</h2>
<p>Av Mats Ekendahl 1. Inledning</p>
<p>Undersökningens bakgrund</p>
<p>I Sverige har tvångslagstiftningen lag om vård av missbrukare i vissa fall (LVM) tillämpats sedan 1982. Enligt lagen kan alkohol- /narkotikamissbrukare, om vissa indikationer är uppfyllda, mot sin vilja bli föremål för tvångsvård på LVM-hem under högst sex månader. Tvångsingripandena syftar till att avbryta akuta missbrukstillstånd, motivera till fortsatt frivillig vård samt främja en mer långsiktig rehabilitering (Socialstyrelsen 1997). LVM skall tillämpas om personen har ett fortgående missbruk och ett vårdbehov som inte kan tillgodoses genom frivilliga insatser enligt socialtjänstlagen (SoL).</p>
<p>Statens institutionsstyrelse (SiS) är huvudman för tvångsvården av vuxna missbrukare och ungdomar. Under 2002 var medelåldern 39 år bland missbrukarna inskrivna på LVM-hem, av vilka 72 % var män. Totalt 43 % var inskrivna till följd av enbart alkoholmissbruk (SiS 2001). Sammanlagt 868 personer blev under 2001 föremål för LVM-insatser   (Socialstyrelsen 2002).</p>
<p>Sedan den 1 juli 1994, då kommunerna övertog utrednings- och ansökningsansvaret från Länsstyrelserna, har antalet personer som vårdas med stöd av LVM minskat kontinuerligt (Socialstyrelsen 2002). Mot denna bakgrund tillsatte regeringen år 2002 en utredning för att undersöka orsakerna bakom förändringen i rättstillämpning. Att det tycks röra sig om just en förändrad praxis och inte en naturlig konsekvens av en mindre allvarlig samhällelig missbrukssituation avspeglar sig i det faktum att det tunga missbruket har ökat under samma tidsperiod i Sverige (Olsson, Adamsson Wahren & Byqvist 2001).</p>
<p>Den minskade användningen av LVM har av vissa ansetts bero på att kommunerna under 1990-talet tvingades till stora ekonomiska nedskärningar inom den sociala sektorn. Under samma tidsperiod omdirigerades resurserna från institutionsvård till öppenvård i kommunal regi. Den senare har avsetts fungera som komplement till eller ersättning för dyrare placeringar på institution och säkerställa behandlingens kostnadseffektivitet (jfr Blomqvist 1996, Johansson m. fl. 2001, Socialstyrelsen 1996).</p>
<p>I denna rapport redovisas en delundersökning inom ramen för den statliga LVM-utredningen. Kommittédirektiven (2002:10) anger att översynen särskilt skall intressera sig för “socialtjänstens bedömning av missbrukarnas vårdbehov, vårdens innehåll och förväntade resultat samt de ekonomiska prioriteringar som ligger bakom valet av vårdform”. Frågan gäller om kommunerna under senare år har tillämpat tvångslagstiftningen på ett ändamålsenligt sätt och om de tunga missbrukarnas vårdbehov blir tillgodosett och deras rättssäkerhet garanterad.</p>
<p>Denna studie är främst inriktad mot bedömningar av vårdbehov och val av vårdform inom socialtjänsten. Tyngdpunkten ligger vid att belysa socialsekreterares beskrivningar av LVM-anmälningar/- utredningar som skrivs av utan att leda till ansökan om tvångsvård, respektive sådana som fullföljs med en ansökan. Datamaterialet består huvudsakligen av intervjuer med 17 socialsekreterare som utförde handläggningsarbetet i 19 LVM-ärenden i Stockholms stad under 2001.</p>
<p>Tidigare studier</p>
<p>Två undersökningar har hittills gjorts kring hur socialtjänsten i Stockholms stad handlägger LVM-ärenden. Huvudintresset i dessa riktades mot vilka insatser LVM-anmälningarna/-utredningarna resulterade i samt mot vilka klientkarakteristika och omständigheter som var sammankopplade med valet av insats/åtgärd. Förutom beskrivningar av de undersökta missbrukarnas livssituation, vårderfarenhet och hälso-/missbruksstatus innehåller rapporterna resonemang kring om handläggningen av LVM-ärenden var rehabiliteringsmässigt adekvat och överensstämde med lagstiftningens intention.</p>
<p>I den ena studien av 25 slumpmässigt utvalda LVM-anmälningar under 1999 resulterade merparten i frivilliga behandlingsinsatser (Johansson 2001). Tjugofyra procent av fallen ledde till ansökan om tvångsvård. Då uppföljningen visar att resultaten av de frivilliga insatserna överlag var lyckade dras slutsatsen att missbrukares vårdbehov ofta kan tillgodoses jämlikt SoL, men att tvångsomhändertaganden i vissa fall är nödvändiga.</p>
<p>I den andra undersökningen (Strömberg 1999) studerades aktmaterial kring 30 klienter som under 1997 var föremål för en eller flera LVM-utredningar. Rapporten innehåller beskrivningar av missbrukarnas livssituation och vilken typ av insats som blev följden av utredningsarbetet. Trettio procent av utredningarna följdes av ansökan om tvångsvård. Det konstateras att studiens ärenden gällde människor med mycket svår problematik och att de exemplifierade brister vad gäller socialtjänstens dokumentation och vårdplanering. Likaså poängteras att socialsekreterarna i vissa utredningar inte tillämpade LVM på ett rättsligt korrekt sätt, till exempel vad gäller definitionen av begreppet fortgående missbruk  (4 § LVM).</p>
<p>När det gäller specifika undersökningar av socialtjänstens vårdbehovsbedömningar finns en studie som baserar sig på fingerade alkoholistärenden (Ekendahl 1999). Det framkom att valet av öppenvård var vanligast och att institutionsvård blev aktuell först då klientens missbruks- och sociala situation rasat. Resultaten pekar mot att socialarbetare i kommuner med en väl utbyggd öppenvård föredrar denna typ av behandling samt att sluten institutionsvård ses som en mer genomgripande insats, vilken är tillämplig då alkoholproblematiken och den sociala utsattheten är mycket allvarlig.</p>
<p>Palm (2003) respektive Storbjörk (2003) undersökte vidare hur socialtjänstpersonal respektive landstingspersonal ser på missbrukare och missbrukarvård. I dessa kvantitativa studier framkom bland annat att så gott som samtliga, såväl inom socialtjänsten som inom landstingets beroendevård, ansåg att alkoholister och narkomaner ibland måste tvingas in i behandling för deras eget bästa. Dessutom visas att båda personalkategorierna primärt hävdade att klientgrupperna missbrukare med barn, psykiskt sjuka missbrukare, ungdomar, motiverade missbrukare  och nyblivna missbrukare  borde prioriteras framför andra. Ytterligare ett intressant resultat är att socialtjänst- och landstingspersonalen i större utsträckning ansåg att narkomaner behöver vistas på institution för att behandlingen skall fungera (66 % respektive 67 %), än alkoholister (39 % respektive 44 %).</p>
<p>En studie har gjorts om socialtjänstens värdering av tvångsvården där ett urval av refererande socialsekreterare fick kvalitetsbedöma LVM-institutionernas arbete (Gerdner 1998a). Det framkom att tvångsvården ansågs klara av de akuta  uppgifterna väl (exempelvis avgiftning och drogfrihet) men mindre väl uppgifter som syftar till långsiktig  rehabilitering (exempelvis genomgripande behandling och bearbetning av psykiska problem).</p>
<p>Föreliggande rapport fyller ett tomrum då det saknas specifik forskning kring socialsekreterares beskrivningar av och syn på handläggningsarbetet med LVM-ärenden. Den kunskap som i dagsläget finns pekar mot att socialtjänstens handläggningspraxis präglas av en strävan att undvika frivilliga eller påtvingade placeringar på institution, samt att socialsekreterare anser att andra grupper än omotiverade grava missbrukare skall prioriteras när det råder resursbrist.</p>
<p>Syfte och frågeställningar</p>
<p>Uppmärksamheten i denna studie riktas mot socialsekreterares resonemang kring hur anmälningar jämlikt 6 § LVM handläggs, hur utredningar (7 §) framskrider samt vilka omständigheter som har betydelse för vilka insatser som blir aktuella i det enskilda ärendet. Syftet är att analysera hur socialsekreterarna i efterhand redogör för sina ställningstaganden och bedömningar samt att jämföra resonemang som rör avskrivna LVM-anmälningar/-utredningar med sådana som har resulterat i ansökan om tvångsvård. Undersökningen avser att besvara följande frågor: 1. Hur resonerar socialsekreterarna kring olika omständigheters betydelse för valet av insats/åtgärd; till exempel vårdideologi, behandlingsutbud, ekonomiska resurser, klientens samtycke, behandlingsmotivation, fysiska/psykiska hälsotillstånd, sociala situation och riskbeteende? 2. Hur beskriver socialsekreterarna missbrukarnas livssituation, problem och prognos för rehabilitering? 3. Hur beskriver socialsekreterarna bedömningssituationer som gäller avskrivna  LVM-anmälningar/-utredningar respektive ärenden som fullföljts med en ansökan om tvångsvård? 4. Hur ser socialsekreterarna på möjligheten att tillmötesgå missbrukarnas vårdbehov?</p>
<p>Fråga 1 och 2 besvaras i resultatredovisningens del om Sakernas tillstånd . Fråga 3 blir i allmänhet belyst i delen om Handläggningsarbetet  och i synnerhet i det mer analytiska avsnittet “Skillnader och likheter mellan LVM-ärenden”. I Slutdiskussionen  kretsar resonemanget bland annat kring fråga 4.</p>
<p>Urval</p>
<p>Studien baserar sig på ett begränsat antal LVM-ärenden i Stockholms stad och kan därför inte vara generaliserbar, vare sig för Stockholms stad eller för riket. Däremot kan det antas att handläggningsarbetet i just huvudstaden har inverkan på praktiken i landet som helhet. Socialpolitik, opinionsbildning och massmediabevakning utgår ofta från denna något snäva horisont och därför torde dess praktik ha åtminstone indirekt betydelse för övriga kommuner.</p>
<p>Nitton ärenden, varav nio skrevs av och tio resulterade i ansökan om tvångsvård, valdes slumpmässigt ut bland 2001 års 428 “LVManmälningar”. Urvalsförfarandet föregicks av en skriftlig hemställan från LVM-utredningens sida till direktören vid socialtjänstförvaltningen om att få ta del av personnummeruppgifter rörande alla klienter som under 2001 varit föremål för en anmälan enligt LVM.</p>
<p>När det slumpmässiga urvalet var klart hemställde LVM-utredningen därefter till samtliga berörda stadsdelsförvaltningar om att forskaren på uppdrag av utredningen skulle beredas möjlighet att få intervjua berörda socialsekreterare och att få ta del av klienternas akter. Den ursprungliga planen var att slumpmässigt välja ut tio “avskrivningsfall” och tio “ansökningsfall”. Det visade sig dock att två av de resulterande ärendena hade nya handläggare och att de som deltog i det för studien aktuella utredningsarbetet inte gick att kontakta. Då återstod 18 ärenden. För att också kunna belysa LVM-anmälningar/-utredningar som resulterar i ansökan om tvångsvård, men som sedermera avslås i länsrätten, valdes dessutom ett sådant ärende från en av stadsdelsförvaltningarna som redan var representerad i undersökningen.</p>
<p>Alternativ till denna urvalsprocedur hade varit att göra ett så kallat stratifierat urval (jfr Frankfort-Nachmias 1992), eller att låta det kommande analysarbetet bestämma vilka ärenden som skall eftersökas och väljas ut för att uppnå ett “mättat” datamaterial (jfr Glaser & Strauss 1967). Dessa alternativ ansågs dock mindre lämpliga eftersom rådande kunskapsläge inte kunde peka ut vilka variabler som skulle tas hänsyn till vid en stratifiering. Såväl egenskaper hos stadsdelsförvaltningen (exempelvis vårdideologi, behandlingsutbud och budgetram) som hos socialsekreterare och klient (exempelvis kön, ålder, etnicitet, erfarenhet av missbruk och tvångsåtgärder inom missbrukarvården) skulle kunna ha betydelse för urvalet och därmed för resultaten. Vidare medgav inte de ekonomiska och tidsmässiga resurserna för studien någon “komplicerad” och i tid utdragen datainsamling. Med hjälp av den urvalsprocedur som valdes kunde ett antal avskrivningsärenden och ett antal ansökningsärenden lyftas fram snabbt och enkelt.</p>
<p>Efter att stadsdelsförvaltningarna hade bifallit utredningens hemställan, kontaktades dessa för tidbokning. Datamaterialet är företrädesvis av kvalitativ karaktär och hämtades in genom bandinspelade intervjuer med handläggande socialsekreterare. Intervjuerna genomfördes av forskaren under september 2002 på respektive socialkontor. Varje intervju pågick i 60–90 minuter.</p>
<p>Utöver socialsekreterarna intervjuades en särskild LVM-konsulent som anlitas av flera stadsdelsförvaltningar. Han bistår socialsekreterarna med råd i LVM-ärenden samt för stadsdelsnämndernas talan vid förhandlingar i länsrätten. Därutöver intervjuades två s.k. LVM-sekreterare. Förutom rådgivning utför dessa samtliga LVM-utredningar på respektive stadsdelsförvaltning. I resultatredovisningen går de tre under beteckningen “LVM-experter”.</p>
<p>Ett par socialsekreterare handlade två av klienterna i det slumpmässiga urvalet och därför är antalet intervjuade handläggare endast 17. De 19 ärendena var aktuella på åtta stadsdelsförvaltningar i Stockholms stad. För att omöjliggöra identifiering ges här ingen information om vilka stadsdelsförvaltningar som avses.</p>
<p>Socialsekreterarna är genomgående kvinnor så när som på en man. De hade vid intervjun arbetat i genomsnitt 15 år som handläggare på missbrukssektion och det finns i detta avseende ingen skillnad mellan handläggare för avskrivningsrespektive ansökningsärenden. I tabellen nedan redovisas missbrukarnas karakteristik.</p>
<p>Som framgår av tabell 1 tenderar avskrivningsärendena att gälla äldre renodlade alkoholmissbrukare med något bättre social situation. Fler har bostad, är sammanboende och har högre utbildning än grundskola. Dessutom består gruppen i större utsträckning av kvinnor samt missbrukare utan erfarenhet av tidigare LVM-insatser. När det gäller just kvinnorna är två av fem huvudsakligen alkoholmissbrukare. Vidare har tre av fem egen lägenhet, högre utbildning än grundskola och saknar tidigare LVM-erfarenhet. Detta innebär att kvinnorna i urvalet synes ha en något bättre social situation än männen, vilket kan vara en förklaring till varför deras LVManmälningar/-utredningar skrevs av utan att de föranledde ansökan om tvångsvård. Sammantaget talar denna klientkarakteristik för att det finns vissa skillnader avseende vilka  personer som får vilken  vård. I resultatredovisningen kommer detta att diskuteras närmare och belysas med hjälp av socialsekreterarnas egna resonemang.</p>
<p>Forskningsmetod och datakvalitet</p>
<p>Då undersökningens uppläggning är tillbakablickande bedömdes det vara adekvat att rikta in intervjuer och analyser mot socialsekreterarnas berättelser om specifika händelser, skeenden och bedömningssituationer. I görligaste mån ställdes processinriktade frågor av typen “Kan du berätta om...” samt “Vad hände sedan…” för att kunna återge och meningsuttolka socialsekreterarnas berättelser (jfr Hydén & Hydén 1997) om arbetet med LVM-ärenden.</p>
<p>Intervjuerna transkriberades av en externt anlitad person som förmedlades av LVM-utredningens sekretariat. Textmassan var på cirka 250 A4-ark med enkelt radavstånd och 12-punktsfonter. Transkriberingstekniken som användes var enkel. I huvudsak registrerades vad som sades under intervjuerna ord för ord. Längre pauser och oavslutade meningar noterades med hjälp av tre punkter och förtydliganden samt anmärkningar med hjälp av parenteser, till exempel (ironiskt). Förstärkningar av ord och uttryck markerades genom kursiv stil. Den skriftliga överensstämmelsen med ljudupptagningen kontrollerades av forskaren själv.</p>
<p>Resultatredovisningens citat har redigerats för att öka läsbarheten. Dels har upprepande- och utfyllnadsord tagits bort, dels har utsagornas grammatik och meningsbyggnad i vissa fall “förbättrats”. När hela sjok av upprepande eller i sammanhanget intetsägande intervjutext har tagits bort markeras detta med tre punkter inom parentes; det vill säga med (…). Dessutom har sakförhållanden ändrats för att omöjliggöra identifiering av enskilda personer. I samma syfte har citaten anonymiserats.</p>
<p>Analysarbetet inleddes med ett flertal genomläsningar av samtliga intervjuer. Efter detta urskiljdes de teman som uppfattades vara viktigast för uppfyllandet av studiens syfte. Det rörde sig då om rymliga kategorier av typen: Om olika klienttyper, Om ekonomi, Om behandling, Om tvång osv. Med utgångspunkt i denna tematisering skisserades den planerade rapportens disposition.</p>
<p>I nästa skede kodades intervjumaterialet med hjälp av mjukvaruprogrammet NUD.IST. Kodningen resulterade i åtta huvudkategorier av utsagor:</p>
<p>Handläggningsberättelser</p>
<p>Klientbeskrivningar</p>
<p>Om handläggningen</p>
<p>Om tvångsvård</p>
<p>Om andra</p>
<p>Grundantaganden</p>
<p>Om samhället</p>
<p>Om SiS och LVM.</p>
<p>Den fortsatta analysen av intervjumaterialet gjordes genom att närstudera de olika kategorierna för att på så sätt upptäcka underkategorier och mönster. Då studien i huvudsak är av deskriptiv karaktär lades störst vikt vid att lyfta fram dominerande tendenser i intervjupersonernas uppfattningar och verklighetsbeskrivningar. Vissa särskilt intressanta teman har därför diskuterats och analyserats närmare, medan andra har lämnats efter att ha blivit presenterade.</p>
<p>Handläggningsberättelserna, dvs. de avgränsade redogörelser som återger händelserna som följde på LVM-anmälan/-utredningen, studerades genom att eftersöka socialsekreterarnas huvudsakliga argument för att rättfärdiga den handläggningsprocedur och insats som realiserades. I detta sammanhang analyserades dessutom vilken aspekt av berättelsen (till exempel scenen eller aktören) som pålades störst vikt i förklarandet av varför det blev som det blev. Mer om detta under rubriken “Skillnader och likheter mellan LVMärenden”.</p>
<p>Undersökningen bygger på ett datamaterial kring klientärenden. Det är alltså fall och inte enskilda socialsekreterare som står i fokus. Mot denna bakgrund studeras intervjuutsagor mer som representationer av tänkbara åsikter och redogörelser, och mindre som uttryck för specifika personers erfarenheter och livsomständigheter. I en annan studie skulle uppmärksamheten kunna riktas mot ett urval av socialsekreterare och samtliga LVM-ärenden de handlagt. I så fall skulle orsakerna analyseras till varför intervjupersonerna resonerar/agerar som de gör. Att, som här, i stället utgå från ärenden har fördelen att vitt skilda beskrivningar av verkligheten kan presenteras och tolkas utan att behöva komplicera framställningen genom att närmare gå in på vem som säger vad och varför.</p>
<p>Studiens datakvalitet begränsas av det retrospektiva perspektivet. Handläggningsarbetet genomfördes 9–20 månader före undersökningen, vilket innebär att det i vissa fall hade passerat relativt lång tid innan ärendena diskuterades på nytt. På grund därav, samt att vissa handläggningsprocesser var snabbt avklarade och inte sades ha lämnat några större avtryck hos socialsekreterarna, var det ibland svårt för dem att omedelbart komma ihåg vad som skett och vilka bedömningar som gjorts. För att lättare kunna erinra om klienten och omständigheterna som var för handen under 2001 ombads handläggarna att dels titta igenom socialakten före intervjun, dels börja intervjun genom att beskriva missbrukaren med tre ord. För att få en inblick i ärendenas specifika händelser gjorde också forskaren en inledande granskning av socialaktsmaterial. På så sätt kunde för ärendena särskilt meningsfulla frågor ställas i de påföljande intervjuerna. Dessutom resulterade studiet av klientdokumentationen i den kvantitativa egenskapsbeskrivning som presenteras ovan.</p>
<p>Även om det av datakvalitetsmässiga skäl hade varit bättre att använda LVM-ärenden som låg närmare i tiden eller som var under pågående utredning, gjordes bedömningen att studiet av avslutade handläggningsprocesser skulle kunna belysa om socialsekreterarna upplevde att missbrukarnas vårdbehov hade blivit tillgodosett. Vidare nämnde och diskuterade intervjupersonerna osökt även andra missbrukare som nu eller nyligen blivit LVM-anmälda/-utredda. Detta innebär att datamaterialet också ger information om och resonemang kring för stunden aktuella vårdbehovsbedömningar och handläggningsstrategier.</p>
<p>I ett annat forskningssammanhang skulle det vara intressant att studera hur utgången av ärendena påverkar socialsekreterarnas attityder och vilka bedömningar som sägs ha gjorts. Man kan till exempel tänka sig att de är extra kritiska mot tvångsvården och redogör för ansträngningar att undvika att tillämpa lagstiftningen när intervjuerna handlar om personer som blivit föremål för återkommande tvångsvård utan att de genomgått någon varaktig förbättring. Här räcker det dock med att understryka att allt historieberättande med nödvändighet innebär en efterhandskonstruktion och att intervjupersonerna sannolikt formar sina resonemang “med facit i hand”. Denna omständighet kan illustreras med hjälp av en intervju rörande en missbrukare vars LVM-anmälan skrevs av och som sedermera avled i missbruksrelaterade skador. Här framställs tvångsvården (vilken alltså aldrig blev aktuell) som en omöjlighet mot bakgrund av rådande omständigheter och klientens egenskaper. Intervjupersonen poängterar gång på gång att det gjordes försök att motivera till frivillig behandling, att klienten motsatte sig all kontakt med socialtjänsten, att det hade skett en “uppryckning” då ärendet skrevs av och att vederbörande antagligen hade bestämt sig för att ta livet av sig genom missbruk, oavsett socialtjänstens agerande. Dessa resonemang kan givetvis vara riktiga, men åskådliggör inte desto mindre hur en eventuell kritik mot handläggningsförfarandet avvärjs genom att visa på de omständigheter som medförde att något annat inte kunde ha gjorts. 2. Sakernas tillstånd</p>
<p>Presentationen av intervjuundersökningen görs genom att dela upp materialet i två delar. Denna första del, Sakernas tillstånd , ger en allmän beskrivning av hur de intervjuade socialsekreterarna ser på klienterna, missbrukarvården, tvångslagstiftningen och samhällssituationen. Här ges nycklar till förståelsen av varför de resonerar som de gör i den andra delen om Handläggningsarbetet , i vilken bland annat vårdbehovsbedömningar och handläggningsstrategier diskuteras. I resultatredovisningen varvas intervjupersonernas utsagor med forskarens egna utvikningar, tolkningar och analyser.</p>
<p>Redan här bör det understrykas att studien handlar om socialtjänstens arbete med de mest socialt utslagna och omotiverade missbrukarna. Socialsekreterarnas pessimism och förmedlade hopplöshet avseende denna grupps rehabiliteringsmöjlighet gäller således inte med nödvändighet de mer resursstarka och förändringsbenägna klienter som också ges bistånd av socialtjänsten.</p>
<p>Vad gäller rapportens terminologi kan nämnas att begreppen LVM-anmälan och LVM-utredning skrivs samman, dvs. “LVManmälan/-utredning”. Detta innebär en förenkling eftersom de båda står för olika företeelser i handläggningsprocessen. Alla missbrukare som blir anmälda blir inte föremål för utredning och alla som blir utredda har inte blivit anmälda dessförinnan. Däremot innebär båda företeelserna att LVM har aktualiserats , vilket är det viktigaste kriteriet i detta sammanhang. För att vidare undvika allt för mycket upprepning av begreppet socialsekreterare används ibland handläggare eller intervjuperson synonymt. “LVM-experterna” omtalas dock alltid med denna beteckning och omfattas inte av de tre andra begreppen.</p>
<p>Klienternas egenskaper</p>
<p>Intervjuerna med socialsekreterarna inleddes med att de fick beskriva den slumpmässigt utvalda klienten med tre ord. Som framgår i tabellen nedan, där resultaten presenteras, använde några av dem fler ord än vad som efterfrågades.</p>
<p>Det särskilt intressanta med adjektiven i tabell 2 är att de fungerar som korta sammanfattningar av hur handläggarna senare i intervjuerna karakteriserar ärendet och klienten. Orden rättfärdigar ofta valet av insats och beskriver de av missbrukarens många särdrag som hade särskild betydelse för utgången. De besvarar således varför LVM-aktualiseringen handlades på det sätt som nu skedde.</p>
<p>När det gäller beskrivningarnas innebörd framgår det att socialsekreterarna är problemfokuserade, såväl avseende kvinnliga som manliga klienter. Då ärendena rör grava missbrukare som blivit aktuella för LVM-anmälan/-utredning är detta inget att förvånas över. Utgår man från en vardaglig norm för hur människor i vårt samhälle bör vara, går det att urskilja omdömen som är direkt negativa respektive positiva.</p>
<p>• De positiva och eftersträvansvärda egenskaper som någon gång nämns är: “jätteskärpt”, “rejäl”, “väldigt driftig”, “välfungerande”, “resursstark”, “snäll”, “stark personlighet” och “gullig”. Dessa ord beskriver sammanfattningsvis klientens förmåga att klara sig och hantera situationen (exempelvis “välfungerande”) samt hur han/hon uppträder gentemot sin omgivning (exempelvis “snäll”).</p>
<p>• De negativa och motbjudande egenskaper som förekommer kan tolkas vara följande: “jobbig”, “beräknande”, “känslomässigt tom”, “osäker”, “självförnekande”, “förvirrad”, “förvuxen tonåring”, “hotfull”, “saknar impulskontroll”, “låg impulskontroll”, “lägger allt utanför sig själv” och “oförmögen”. Även dessa hänvisar till samma två huvudsakliga kategorier, dvs. egen förmåga (exempelvis “saknar impulskontroll”) samt uppträdande gentemot omgivning (exempelvis “hotfull”).</p>
<p>Övriga ord som socialsekreterarna använder för att beskriva klienterna framstår som mer värdeneutrala. Det rör sig då om objektiva egenskaper hos missbrukaren vilka vem som helst kan konstatera, till exempel “psykiskt sjuk”, “finländare”, “missbruksproblem”, “relativt ung” och “ledsen”. En annan typ av värdeneutrala omdömen beskriver karaktärsdrag som beroende på situation och bedömare kan vara både negativa och positiva, till exempel “envis”, “väldigt stark integritet”, “inga problem” och “impulsiv”.</p>
<p>Det kan alltså konstateras att missbrukarna huvudsakligen beskrivs utifrån deras förmåga att hantera den egna situationen, hur de uppträder mot omgivningen samt deras objektiva karaktärsdrag. Under förutsättning att uppdelningen mellan positiva och negativa ord är rimlig, framgår det att ärendena som resulterade i ansökan om LVM beskrivs mer negativt. Av det totala antalet ord som gäller klienter med LVM-ansökan är 31 % (9/29) negativa, medan motsvarande siffra för klienterna vars LVM-anmälning skrevs av är 12 % (3/25).</p>
<p>En sammanfattande slutsats skulle kunna vara att kapacitet att ordna saker på egen hand och ett trevligt uppträdande uppskattas av socialsekreterarna. Missbrukare som uppvisar dessa drag är lätta att arbeta med och kan förväntas tillgodogöra sig frivilliga behandlingsalternativ som kräver engagemang av deltagaren. Därmed kan tvångsmässiga nödlösningar undvikas. Det kommer snart att framgå att denna tolkning är vidlyftig och förenklad, eftersom fler faktorer än så har betydelse för bedömningen av om hjälpinsatser skall realiseras frivilligt eller under tvång. Under rubriken “Skillnader och likheter mellan LVM-ärenden” kommer klientegenskaperna att på nytt användas i illustrerande syfte.</p>
<p>Alkoholkroniker och heroinister</p>
<p>Enligt handläggarna är missbrukarna som intervjuerna handlar om mycket problemtyngda med ytterst dålig rehabiliteringsprognos. Även om man uppmärksammar att olika klienttyper (till exempel unga/äldre, män/kvinnor, infödda/invandrade, friska/sjuka, alkoholister/narkomaner) bör bemötas på olika sätt och ofta erbjudas olika typer av hjälpinsatser, dras den mest grundläggande skiljelinjen klienter emellan vid hur gravt missbruket är. Det handlar om skillnaden mellan dem vars liv enbart handlar om missbruk och dem som lever självdestruktivt men fortfarande har kontakt med den “normala” sociala gemenskapen.</p>
<p>Här sammanfaller uppdelningen med den mellan å ena sidan heroinister och hemlösa alkoholkroniker och å andra sidan alkohol- /blandmissbrukare som har ett visst socialt skyddsnät och ambitioner om ett nyktert/drogfritt liv kvar. Det förekommer att begreppen beroende och missbruk betecknar i vilken utsträckning individens liv är präglat av alkohol-/narkotikakonsumtionen.</p>
<p>Det är skillnad på missbruk och beroende. (…) Det finns ju olika kriterier för det. Jag är inte så bra på att rabbla dom, men jag menar, om ens hela sociala situation är förstörd. Alltså att drogen är det enda som är kärleken och det viktiga i en människas liv och man skippar familjen och man skippar en massa … man klarar inte av att arbeta, man kör allting i botten. Då har man ju ett beroende. Och det betraktar i alla fall jag som en sjukdom.</p>
<p>Först har man hamnat i missbruk och sen har beroendet tillkommit, och sen blir det som ett kretslopp med ångest och sånt. Så att jag tror att det är svårt att veta vad som är vad, men jag tror att många har tappat tron på livet. Och det är ju det dom här kronikerna, om man skall kalla dom så, som är svårast att nå då som säger: “Det är väl ingen idé att jag lever?” Eller: “Jag har ingen önskan om att överleva!”</p>
<p>I intervjumaterialet handlar talet om narkotika främst om opiaten heroin. Missbrukare av centralstimulantia/hallucinogener anses endast i undantagsfall komma ifråga för tvångsvårdsutredningar, exempelvis när de är förhållandevis unga. Heroinister, oavsett ålder, kön och ursprung, omtalas däremot som tvångslagstiftningens viktigaste målgrupp; som själva sinnebilden av personer vilka inte klarar sig utan tvång. De beskrivs leva i social misär totalt präglad av drogsuget och jakten på en ny kabbe . Då varje injektion är en potentiell överdos förutsätts denna missbrukargrupp leva i dödsskuggans dal och därför alltid uppfylla kriterierna för vård jämlikt LVM.</p>
<p>När det handlar om narkotika och heroin. Då är det en befogad oro. Alltså varje gång dom går ut och tar en sil, eller gör det hemma, så är det ju risk för en överdos. Så visst är det befogat, men vi kan ju inte ta beslut om LVM, eller starta LVM-utredningar. Då skulle man ju få ha det på heroinisterna hela tiden. Och det skulle ju inte heller vara enligt lagen.</p>
<p>Heroinisterna anses vara villiga till rehabilitering men lyckas i slutändan ändå sällan medverka i någon sorts behandling. Avbrutna vistelser på avgiftningskliniker hör till vardagen varför socialsekreterarnas försök att upprätta och fullborda mer långsiktiga vårdplaner går om intet. Kännetecknande för talet om handläggningen av heroinistärenden är att socialsekreteraren i samråd med klienten har åsidosatt strävan efter en “medicinfri” psykosocial behandling och i stället riktar ansträngningarna mot den senares upptagning i metadon- eller Subutexprogram. Då dessa, precis som de flesta andra vårdformer för missbrukare, har som förutsättning att deltagaren är avgiftad vid intagningstillfället framstår de för klienterna som lockande men oerhört krävande och avlägsna löften om ett bättre liv. Heroinisterna vill  genomgå avgiftningen men har enligt handläggarna vanligtvis inte förmågan  att ta detta första nödvändiga steg på rehabiliteringsvägen.</p>
<p>Det är ju jättesvårt med heroinister, faktiskt. För att den drogen tycker jag skiljer sig från andra missbruk. För att den är så pass stark . Alltså beroendeframkallande. En sån driven  drog för många, att fastän dom har dom absolut bästa  intentioner, och jag tror att dom verkligen menar det dom säger, när vi sitter här och man gör ett avtal. Och sen liksom in på avgiftningen och sen … Ja, jag tror inte att det är nåt manipulativt  eller att det bara är snack . Jag tror verkligen att man från hela sitt hjärta liksom menar det man säger. Men det är så himla starkt så att man förmår inte.</p>
<p>Den andra gruppen av riktigt grava missbrukare, alkoholkronikerna, beskrivs främst som män i medelåldern vilka har druckit stora mängder alkohol under hela sina vuxna liv och som i dagsläget lider av missbruksrelaterade negativa konsekvenser som bostadslöshet, fysiskt/psykiskt nedsatt funktionsförmåga samt förstörda sociala nätverk. Dessa kroniker anses vara hopplösa fall – precis som beteckningen anger – vars liv även fortsättningsvis kommer att kretsa kring att tillfredsställa alkoholberoendet, oavsett socialtjänstens ansträngningar att få till stånd en rehabilitering.</p>
<p>En avgörande skillnad gentemot heroinisterna är dock att alkoholkronikernas hopplösa situation, ofördelaktiga framtidsutsikter och oförmåga till förändring framställs som mer oförklarlig. Precis som heroinisterna anses de vara beroende av sin drog, socialt utslagna och ständigt riskera sina liv till följd av den omåttliga konsumtionen. Däremot tycks kronikerna, men också de alkohol-/ blandmissbrukare som har kvar viss social förankring, tilldelas ett större mått av handlingsutrymme och ansvar i förhållande till hur livssituationen ser ut. Deras konsumtionsvanor beskrivs ofta genom att samtidigt nämna vilka faktorer som gör dessa till rimliga och förståeliga val (till exempel vanans makt, socialt tryck, brist på sysselsättning, ensamhet eller fysisk/psykisk sjukdom).</p>
<p>Går man till centrum och tittar så är det ju samma som sitter där år ut och år in. Något sämre blir dom även. (…) Men många utav dom söker inte behandling heller. Det ska man veta. Dom tycker väl det är bra, uppenbarligen, när dom har sitt gäng skulle jag vilja säga. För ensamma, då mår dom väl inte så bra. Men det är ju ett sätt att leva för dom.</p>
<p>Man kan inte bara säga till folk att nu ska du sluta dricka ungefär. Det är ju inte så himla lätt. Jag menar en del har pension. Och sen så …. ja, alltså dom har ju inget bra liv alltså. Dom kanske inte har kontakt med anhöriga, och det är mycket det där med sysselsättning. Vad ska dom göra i stället för att dricka? Det är ju såna frågor. Varför ska dom sluta dricka annars? Dom har ju all tid i världen att dricka. Speciellt om dom har pension.</p>
<p>Heroinisternas problematik och oförmåga till förändring beskrivs i stället ligga i detta missbruks natur. Livsstilen och drogvanorna tas som givna följder av preparatets beroendeskapande kraft.</p>
<p>Men det är därför att mina klienter är ju inte ständigt påtända eller helt inne i nån heroindimma så att det inte går att kommunicera med dom över huvud taget. (…) Men för min del, som jobbar med alkoholister, dom kan jag ändå föra ett samtal med för det mesta.</p>
<p>Jag tror ju att unga narkomaner är mycket svårare att jobba med. Faktiskt. Därför att jag tror att det är ett annat slags beroende än vad alkoholberoendet är, utan att veta. Men jag tror att det är starkare. Om man är heroinist till exempel.</p>
<p>Det är därför att det (psykosocial behandling) är ju jobbigt. Då vet man att det kan ske en förändring. Det är ju risk för att man faktiskt blir nykter eller drogfri (ironiskt). Och drogen är ju det enda dom nästan har haft att hålla sig i. Och man släpper inte sin vän, sitt sällskap … Man behöver ju ingenting annat. Man behöver ju inte en tjej. Man behöver ingenting om man har heroin. Och det är inte lätt att tacka nej till. Det är en smärtsam process att lägga av.</p>
<p>Trots att alkoholkronikerna och heroinisterna anses ha vissa likheter när det gäller problematik och livssituation, tydliggör intervjumaterialet att tvånget och den övriga vårdapparaten fyller olika funktioner för de två typerna av människor. Heroinisterna hävdas i allmänhet vilja förändring, men vara ohämmade och oförmögna fram till dess att de är ordentligt avgiftade. Resultatet av vårdapparatens insatser blir för det mesta bristfälligt eller misslyckat på grund av klientens oförmåga att fullfölja behandlingsplaneringar. Trots detta är socialsekreterarnas förhoppning och strävan att heroinisterna till slut skall ta intryck av den hjälp som de under årens lopp har blivit erbjudna (eller t.o.m. accepterat) och påbörja en lyckosam förändringsprocess. Tvångsvården fungerar vanligtvis som livräddare men anses också kunna vara en instans som gör det möjligt för klienten att komma vidare i vårdkedjan, i det att hans/- hennes val att avbryta avgiftningsfasen förhindras. Tyngdpunkten i socialtjänstens arbete med heroinisterna tycks vara att säkra överlevnaden genom avgiftningserbjudanden (eller tvångsomhändertaganden) samt att om och om igen planera för en sådan behandling som i bästa fall kan fungera.</p>
<p>Alkoholkronikerna däremot hävdas ofta sakna den grundläggande viljan till förändring, varför socialtjänstens såväl frivilliga som påtvingade insatser blir kortsiktiga. De förra används för att åstadkomma olika boendeformer och/eller möjlighet till fysisk/psykisk återhämtning, och de senare för att i riktigt akuta lägen säkra överlevnaden. Enligt socialsekreterarna medför alkoholkronikernas upprepade återfall i missbruk, deras sociala utsatthet, dåliga fysiska/- psykiska hälsa, relativt höga ålder och, framför allt, deras ovilja till förändring att rehabiliteringsprognosen är dålig. Här blir socialtjänstens huvuduppgift alltså att hjälpa klienterna till ett drägligare liv. Det lilla hopp som förmedlas i talet om heroinisternas möjligheter till drogfrihet och “normalitet” saknas helt när det handlar om alkoholkronikernas.</p>
<p>Kortfattat kan skiljelinjen i den beskrivna hanteringen av dessa två typer av missbruk sägas gå vid i vilken utsträckning s.k. skadereducering ( harm reduction ) tillämpas. Denna vårdideologi innebär förenklat att missbrukarens möjlighet och vilja att skaffa sig ett nyktert/drogfritt liv av olika anledningar uppfattas som begränsad, varför hjälparnas ansträngningar riktas mot att göra missbrukarlivet uthärdligt i stället för att verka för en rehabilitering.</p>
<p>Inom ramen för denna studie är det alltså alkoholkronikerna som i första hand sägs bli föremål för skadereducerande insatser präglade av socialsekreterarnas uppgivenhet inför deras framtida öde. Visserligen kan den vanligt förekommande planen att medverka till att heroinisterna tas upp i metadon- eller Subutexförskrivningsprogram sägas ha sin grund i strävan efter skadereducering. När det gäller denna grupp tycks ändå förhoppningen vara att medicineringen endast skall pågå under en begränsad period och att missbrukaren till slut skall leva ett normalt liv utan droger.</p>
<p>En tänkbar anledning till den uppenbara olikheten i synsätt när det gäller de två typerna av missbruk är att intervjupersonerna har anammat samhällets diskurs kring olika beroendetillstånd. I denna framställs narkotika i allmänhet och heroin i synnerhet som starkt beroendeframkallande, vilket i sin tur förknippas med förslavade och “drogstyrda” användare. Utan personlig erfarenhet av heroinintag – något som gäller för de allra flesta – framstår antagligen heroinisternas ponerade obefintliga handlingsutrymme som främmande och omänskligt. Vanligtvis saknar man dessutom egna upplevelser av att ha varit beredd att “gå över lik” för att tillfredsställa ett begär. Detta medför att socialsekreterarna – och icke-missbrukare överlag – kan tänkas ha förståelse för heroinisternas oförmåga att bryta med ett så kraftfullt beroende, vilken uppträder tillsammans med en vilja att ta sig ur helvetet och bli hela människor igen. Att hjälpare som kommer i kontakt med heroinister inte helt och hållet arbetar utifrån skadereduceringsmålet beror därför antagligen på att heroin förknippas med död  inom den svenska missbruksdiskursen, snarare än med skador och lidande. Dessutom torde den politiska målsättningen om ett narkotikafritt samhälle ha betydelse för inställningen att narkotikaproblemet bör (kunna) vårdas bort.</p>
<p>Synen på alkoholberoendet är emellertid helt annorlunda då alkohol förekommer överallt i samhället och de allra flesta människor har egen erfarenhet av sådan konsumtion. Många dricker men det är bara vissa som skaffar sig alkoholrelaterade problem och ett beroende. Överkonsumtion av alkohol är inom missbruksdiskursen något som människor kan  sluta med – visserligen ofta med svårighet – precis som de kan sluta röka eller snusa. De flesta människor känner någon som har alkoholproblem och säkerligen även någon som har lyckats bli av med dem. Detta medför att missbruket framstår som välbekant, men ändå olyckligt eftersom man i förväg har svårt att veta vilka som kommer att dricka på ett självdestruktivt sätt. Den oförmåga och ovilja till förändring som alkoholkronikerna uppvisar blir en normöverträdelse då samhället föreskriver att medborgarna bör kunna hantera alkohol på ett icke-destruktivt sätt, eller åtminstone sträva efter att göra det. Denna syn, som medverkar till att de grava alkoholisternas beteende framstår som obegripligt och “illegitimt”, kan vara en av anledningarna till att socialsekreterarna saknar tilltro till alkoholisternas möjlighet till rehabilitering och i stället söker minska deras lidande. Grundsynen tycks vara att alkoholkroniker alltid kommer att finnas.</p>
<p>Ekonomi och prioriteringsordningar</p>
<p>En stor del av intervjupersonernas utsagor handlar om hur ekonomiska övervägningar och besparingar präglar det sociala arbetet med missbrukare i allmänhet och “LVM-mässiga” i synnerhet. Denna bistra verklighetsbeskrivning kontrasteras ofta mot situationen som rådde på 1980-talet fram till början av 1990-talet, då socialtjänsten hävdas ha haft goda ekonomiska resurser och utan betänkligheter kunde erbjuda människor dyra institutionsvistelser. Det verkar bland informanterna finnas ett kollektivt minne av tiden när missbrukare hade “klippkort” till behandlingshemmen, när arbetsgrupper applåderade för väl genomförda placeringar och när klienternas vårdbehov i stället för ekonomin styrde handläggningen. De som var med redan då talar om den stora förändring som har ägt rum när det gäller möjligheten att erbjuda behandling, och de som blivit yrkesverksamma under senare år återberättar vad de hört om gamla tider.</p>
<p>Jag tycker att man tittar för mycket på vad det kostar nu. Det har blivit så. Det är en massa besparingar. Det är inte bara att skicka iväg folk. Nu ska man verkligen tala om för cheferna varför han ska åka dit. Det är mycket mer omständligt nu. Förut kunde man nästan lyfta luren och säga: “Kan han komma i morgon?”, utan att fråga nån chef. Men nu måste man fråga en massa chefer om lov. Det är inte alls roligt.</p>
<p>Trots att socialsekreterarna konstaterar att alla hjälpsökande skall ges samma möjlighet till rehabilitering inom socialtjänsten är det flera som påtalar att vissa klientgrupper prioriteras i den utsträckning sociallagstiftningen tillåter det. Det handlar om balansakten att inom lagens råmärken erbjuda/påtvinga vård till de mest  behövande samtidigt som förvaltningens budget för missbrukarvård inte övertrasseras. Av handläggarnas utsagor framgår att missbrukare som uppvisar vissa egenskaper eller tillstånd har större möjlighet att få adekvat hjälp än sådana som uppvisar andra. De som verkligen vill  något söker sig till socialkontoren och får därigenom tillträde till de insatser som kan erbjudas.</p>
<p>Dom håller sig undan. För det är klart att ingen vill ju in på LVM. Nu kan dom ranta runt här mellan härbärgen och slippa oss, så att säga … Jag tänkte på förr, på byrån för bostadslösa, där hade dom ju uppsökare som var ute och letade upp gubbarna. Jag vet inte om dom har det där längre. Det finns ju uppsökare i stan , som sagt. Men jag tror inte att det är lika aktivt. Jag tror att många lever ett helt anonymt liv där dom inte får egentligen den hjälp dom skulle behöva ha.</p>
<p>Som antyds i citatet anses socialtjänstens arbete med missbrukare idag vara huvudsakligen stationärt i meningen att man har förhållandevis lite uppsökande och utåtriktad verksamhet. Mot denna bakgrund tycks det som socialsekreterarna ser de motiverades företräde framför de omotiverade och ambivalenta som oproblematisk. Den förra gruppen prioriterar helt enkelt sig själv tillsammans med att man som handläggare saknar möjlighet att söka upp de två senare grupperna.</p>
<p>Däremot är det inte så enkelt att alla som vill något också ges socialtjänstens bistånd att realisera detta något. Representanterna för denna studies olika stadsdelsförvaltningar beskriver skillnader i praxis avseende i vilken utsträckning man vill/kan tillmötesgå klienters specifika behandlingsönskemål. Trots detta är man överens om kravet att den hjälpsökandes vilja  skall vara knuten också till en förmåga . Enligt de intervjuade är det väldigt många missbrukare som vill väldigt mycket, åtminstone när de sitter på socialkontoret och diskuterar framtida vårdplaner med handläggare. När de sedan ger sig ut fortsätter de sina självdestruktiva liv utan att ens kunna fullborda en ordentlig avgiftning. Det hävdas alltså att det finns goda skäl att misstro förmågan hos dem som tidigare har genomgått medicinsk avgiftning eller psykosocialt inriktad missbrukarvård och avbrutit behandlingen i förtid (s.k. drop-outs) eller på annat sätt misskött sig. Även förekomsten av en undermålig social situation, vilket gäller för flertalet av klienterna som intervjuerna handlar om, anses minska grogrunden för en stabil förändringsvilja och chansen till lyckade behandlingsresultat.</p>
<p>I dessa beteenden och omständigheter finns alltså en viktig skillnad gentemot den prioriterade gruppen som verkligen  vill något och vars förmåga inte betvivlas av socialsekreterarna. När det gäller sådana klienter nämns förekomsten av arbete, bostad, en icke-missbrukande partner, barn och/eller önskan om att ta ett föräldraansvar samt utbildning som indikatorer på vilja och förmåga att starta en förändringsprocess. Med utgångspunkt i detta handlar alltså prioriteringar till viss del om prognostiseringar av missbrukarens rehabiliteringsmöjligheter. De som i och för sig vill , men som tidigare har visat sig sakna  förmåga och som inget  har att kämpa för, får i sorteringsprocessen stryka på foten för dem som vill , som kan antas ha  förmåga och som dessutom har något positivt kvar i livet.</p>
<p>Alltså vi har ju nästan inga pengar. Och har man fått massor med behandling tidigare. Alltså då ska det ju gå väldigt långt innan man rycker in. Det är ju dagens sanning. Så är det ju. Och LVM-vård är jättedyr. Vi kan ju nästan ha tre–fyra placeringar per dygn frivilligt till samma kostnad som en LVM-placering per dygn. Det bidrar ju också till att man tar LVM som det allra, allra sista. När det är riktigt akut och riktigt illa. Det är dom unga som man mer satsar på. Så är det. (…) Dom flesta äldre har ju varit på ganska mycket vård innan och så. Så är det krasst i dag. Alltså, det spelar ingen roll om den frivilliga vården är uttömd. För vi får inte skicka iväg dom på behandling i alla fall om dom har varit på mycket behandlingar. Utan då blir det ju LVM till slut. I slutändan.</p>
<p>Behandlingshem är det ju väldigt sällan egentligen vi har nån på. Sen säger vi att vi ska prioritera ungdomar, och det gör man väl också. För det har kommit många fler ärenden med ungdomar mellan tjugo och tjugofem. Men jag tror att prioriteringen i praktiken går till så att man segar och segar  och segar och segar och segar på ärendet tills det blir absolut nödvändigt att göra nånting.</p>
<p>Som i citaten ovan är det flera intervjupersoner som hävdar att unga samt människor med vårdnaden om minderåriga barn, har företräde till adekvata rehabiliteringsmöjligheter. Noteras bör dock att ovan beskrivna prioriteringsordningar inte anses vara regel i socialtjänstens arbete med grava missbrukare. Enligt de intervjuade är det snarare så att alla klienter de har kännedom om och som kan tänkas ha ett vårdbehov erbjuds någon form av hjälpinsats, företrädesvis relativt billiga alternativ som s.k. tolvstegsprogram eller stödkontakt på poliklinik/socialkontor. När så inte sker beror det på att missbrukaren inte går att nå eller att man som socialsekreterare är helt övertygad om att han/hon i slutändan kommer att tacka nej till eventuella hjälperbjudanden.</p>
<p>De svåra prioriteringssituationer som ändå förekommer tycks i huvudsak vara för handen när klienter efterfrågar kostsam vård på institution. Socialsekreterarna tvingas då väga olika människors behov mot varandra, något de upplever vara problematiskt och oförenligt med den eftersträvade bedömningsprofessionalismen.</p>
<p>Men även om vi säger att vi prioriterar dom unga så ställs dom ju ändå på grund av resursbristen mot dom här lite äldre som håller på att dö. Så är det tyvärr. Och man kan ju inte låta dom äldre knarka eller supa ihjäl sig bara för att man vill prioritera ungdomar i princip. Nej, det blir dubbelt. Det är som att gå balansgång hela tiden.</p>
<p>Trots att den frivilliga institutionsvården i allmänhet har lägre dygnskostnad än vården på LVM-hem är det många socialsekreterare som hävdar att också den förra typen av placering är sällsynt i dagsläget. Såvida det inte föreligger en risk för att förvaltningen i ett senare skede blir tvungen att ansöka om LVM krävs det oerhört starka skäl för att man skall gå klienterna till mötes och bevilja vistelser på behandlingshem eller annan typ av HVB-institution. I en intervju nämns det som något extraordinärt att en kvinna i medelåldern med många tidigare behandlingsförsök faktiskt blivit erbjuden något annat än förvaltningens eget öppenvårdsprogram. Detta tas av socialsekreteraren upp som ett exempel på att man i vissa fall kan göra avsteg från den prioriteringsordning som annars är den dominerande.</p>
<p>I allmänhet beskrivs förekomsten av vissa klientgrupper och organisatoriska förutsättningar medverka till att just de äldre (enligt flera intervjupersoner dras gränsen mellan unga/äldre vid 30–35 års ålder) missbrukarna blir lidande av denna praxis. Det kan röra sig om att förvaltningen har gemensam budget med socialpsykiatrin, vars klienter beskrivs ha fler lagstadgade rättigheter till adekvat hjälp och som därigenom “tar” resurser från missbrukarna. Likaså anses psykiskt sjuka människor med missbruksproblematik, vilka bedöms ha blivit fler och synligare under senare år, ha ett mer akut vårdbehov än de psykiskt friska och därför vara mer resurskrävande. Det nämns också att bostadssituationen bland grava missbrukare har blivit sämre på sista tiden och att finansieringen av tillfälliga boenden minskar den ekonomiska möjligheten att erbjuda rehabiliterande insatser utöver “tak över huvudet”. Den insats som oftast nämns är dock LVM-vården som med sin (uppfattat) dyra dygnsavgift omöjliggör erbjudanden om hjälpinsatser till dem som vill.</p>
<p>Det som är  med LVM, den tar så mycket resurser från annat, så vi har knappt råd att skicka folk på en vanlig behandling som vill och är motiverade. För tvångsvården är så dyr. Och hade inte tvångsvården kostat så mycket så hade man nog inte varit lika negativ till den. Men i och med att den tar resurser från det som verkligen hjälper, där man kan göra stora insatser för folk som är motiverade och har en önskan om förändring. Det tycker jag är oetiskt.</p>
<p>Intervjupersonerna uppvisar en medvetenhet om, eller tro på att den minskade användningen av tvångsvården under senare år beror på bristande resurser för behandling i allmänhet och kommunernas betalningsansvar för LVM-vård i synnerhet. Det intressanta är ändå att väldigt få av socialsekreterarna ser någon egen del i händelsernas utveckling. De tycks i stället mena att förändringen har inträffat ovanför deras huvuden och på grund av andra kommuners eller förvaltningars bristande möjlighet att tillgodose de “LVM-mässiga” klienternas behov. Det är som om ansträngningarna att hantera inkommande LVM-anmälningar och en budget som inte tål fler institutionsplaceringar hindrar handläggarna från att se att även deras egen rättstillämpning rent logiskt sett borde bidra till minskningen av antalet beslut om att ansöka om tvångsvård.</p>
<p>Alltså vi undviker ju LVM. Vi har ju också ett budgetläge som är som det är, va. Vi har ju jättepressad budget. Och då försöker man ju med billigare alternativ än LVM. Men jag har inte förändrat mitt förhållningssätt till klienterna. Det har jag inte gjort, men jag kan inte svara för alla andra.</p>
<p>Jag tycker nog här på vår enhet, att när det verkligen har varit motiverat så har ju vi gått in. Tycker jag. Men att man har kanske längre startsträcka så att säga än tidigare. Att man erbjuder frivillig vård väldigt aktivt och det gjorde man väl i och för sig förut också ... Alltså jag kan inte ta nåt enskilt ärende där vi givetvis borde ha tagit LVM, men vi gjorde det inte för vi tyckte inte att vi hade råd. Jag kan inte säga att jag vet nåt ärende på vår enhet där det har resonerats så. Men ändå tror jag att man drar sig för LVM även av ekonomiska skäl. Det är jag ganska övertygad om. Om jag ser till det stora hela. Att man kanske tar andra insatser. (…) Det kostar ju oerhörda pengar. Och dom pengarna kan man ju lägga på nånting som är vettigt. Och sen vet ju inte jag. Jag menar jag vill inte påstå att vi här på vår enhet gör så att vi skiter i den (tvångslagstiftningen), men jag har hört talas om väldigt många såna fall. Att det kan va så.</p>
<p>Alltså budgeten, det är klart att den spelar ju in. För att jag tror att man omhändertar färre enligt LVM nu för att det är otroligt dyrt och hela Stockholms stad lider utav budgetunderskott. Och det pratas pengar på alla möjliga sätt, och är det så att man kan se att en vårdform är mindre effektiv än nån annan och dessutom kostar mest pengar, så försöker man ju på alla möjliga sätt att förebygga eller att avvakta lite till. Ha lite is i magen och så. Och det är både gott och ont, alltså.</p>
<p>Att “sega” på ärenden och ha “is i magen” handlar alltså om att in i det sista söka hålla igen på kostnaderna för behandlingsinsatser så att de allra mest behövande har möjlighet att få den hjälp de har rätt till. I detta sammanhang är dock kategorin de “mest behövande” relativt vid. Det rör sig dels om klienter som bedöms sakna förmåga att överleva utan socialtjänstens insatser, dels om sådana som vill förändra sig och samtidigt bedöms kunna att tillgodogöra sig missbrukarvård.</p>
<p>Det är sådana premisser som i förlängningen leder till en, enligt handläggarna, pragmatisk men något okonventionell användning av LVM. De beskriver till exempel att det i vissa situationer räcker med att enbart tillfälligt omhänderta missbrukare och sedan underlåta att gå vidare med ansökan om tvångsvård. Likaså att det är att föredra att vårdtiden avslutas så fort som möjligt. Dessa strategier grundar sig på att socialsekreterarna ofta tror sig ha bättre lösningar att använda sig av än just LVM när det kommer till att hantera arbetet med de gravaste missbrukarna. (Se vidare del 3 om</p>
<p>Handläggningsarbetet ).</p>
<p>Parter i LVM-ärenden</p>
<p>Trots socialsekreterarnas krassa konstaterande att budgeten vanligtvis har betydelse för valet av insats upplever de att de följer lagen när det gäller LVM-ärenden i allmänhet och fallen som intervjuerna bygger på i synnerhet. Handläggarna sköter kontakten med klienten och har åsikter om vilken typ av insats som är mest adekvat. Däremot har många fler parter och organisatoriska strukturer inflytande över det faktiska beslutet om LVM, SoL eller någon hjälpinsats över huvud taget är tillämplig. Att socialsekreterarna på detta sätt sällan själva är direkt ansvariga för de beslut som tas kan utgöra en av anledningarna till att de känner sig förhållandevis bekväma med det egna ansvarsområdet och den egna insatsen.</p>
<p>Dels befinner de sig i ett professionellt sammanhang som till viss del är präglat av hur denna typ av ärenden handläggs i vanliga fall. Detta medför att eventuella avvikelser från normen kring hur man brukar  göra säkerligen korrigeras bara genom det faktum att socialsekreterare i exempelvis i handledning talar om specifika ärenden. Dels är det sektionschefen som tar merparten av alla formella beslut kring handläggningen av LVM-ärenden; till exempel vad gäller start/avslut av utredning enligt 7 § och när man skall ansöka om tvångsvård.</p>
<p>Alltså jag pratar ju mycket om den här kvinnan. Norra mottagningen sitter ju här bredvid, så psykiatern sitter ju mitt emot mig och så har vi ju sjukskötarna här och vi har ju möte varje tisdag. Och då diskuterar vi dom här … ja, svårare ärendena framför allt. Och det är ju också en trygghet i att man har en samlad bedömning.</p>
<p>Det är ju inte jag själv som har gjort den bedömningen. (…) Jag tycker att det alltid är svårt när det gäller tvångsvård. För att jag vet inte om jag tycker att det är en så jättebra vård. Jag föredrar frivillig vård, naturligtvis. Men sen så handlar det ju om att man riskerar en persons liv om man inte ingriper. I det här fallet så var det ju så. I andra fall kan det ju va att det sociala rasar runt omkring. Men här var det mer fara för hans hälsa och liv, bedömde vi det som. Och då tycker inte jag att det är så jättesvårt. (…) Men om det är så att man väntar för länge så är det ju jättetragiskt också. Så jag tror att det är så att budgeten spelar in. Men det är ju chefens  ansvar att besluta när man ska gå in.</p>
<p>Flera socialsekreterare beskriver att de ibland anser att cheferna vill vänta för länge med att ta till tvångsåtgärder. Dessa meningsskiljaktigheter beskrivs dock mer handla om att de senare har ansvar för sektionens vårdbudget än om att man ser olika på klienternas vårdbehov.</p>
<p>Utöver kollegor och chefer finns i socialsekreterarnas närmiljö ofta också “LVM-experter”. Bland stadsdelsförvaltningarna som de intervjuade socialsekreterarna arbetar på finns två varianter av sådana representerade. Det kan röra sig om en särskild konsulent med vilken man har möte cirka en gång i veckan eller också en avdelad socialsekreterare som har i uppdrag att enbart arbeta med LVMärenden. Dessa personer är väl förtrogna med lagstiftningen och fungerar antingen som handledare och garanter för att LVM tillämpas rättsligt korrekt eller också som tillfälliga medhandläggare för de faser i klientarbetet då tvångsvården på ett eller annat sätt har blivit aktualiserad. “LVM-experterna” saknar precis som ordinarie socialsekreterare rätten att fatta beslut i LVM-ärenden, men uppfattas av intervjupersonerna som auktoriteter på området. De har lång erfarenhet av både utredningsarbete och av att föra socialnämndens talan i länsrätten. Mot denna bakgrund anses deras ord väga tungt i bedömningen av enskilda ärenden.</p>
<p>Han fungerade ju också som handledare i dom här svåra fallen. Han kom regelbundet och man tog upp dom här som var på gränsen och: “Hur ska jag göra och hur kan man göra?” Man diskuterade verkligen igenom alla möjligheter som fanns och det var jättebra. Och sen var han uppe i länsrätten också.</p>
<p>Förutom att socialsekreterarnas oberoende i vårdbehovsbedömningar och deras professionella handlingsutrymme i övrigt inskränks genom inflytandet från ovan nämnda kollegor är de också underställda stadsdelsnämnden (eller liknande, vissa nämnder har utsett socialdelegerade). Den har det övergripande ansvaret för verksamheten, men också makten att besluta i enskilda ärenden; till exempel avseende omedelbara omhändertaganden enligt 13 § LVM och om stadsdelsnämnden i slutändan skall ansöka om vård med stöd av 4 § LVM i länsrätten.</p>
<p>I allmänhet tycks socialsekreterarna betrakta sig själva som politikernas marionetter utan egentligt ansvar för de beslut som fattas. Överheten beskrivs i första hand vara kommunpolitikerna och i andra hand regeringen, vilka med sin politik ger riktlinjer för socialtjänstens arbete med missbrukare och avgör storleken på de anslag som finansierar verksamheten. När dessa instanser kräver att tjänstemännen skall utföra ett omöjligt uppdrag, det vill säga följa sociallagstiftningen och samtidigt hålla budgeten, är det också de förra som anses vara ytterst ansvariga och som skall ta konsekvenserna av eventuella missförhållanden. Besparingskraven upplevs hindra socialsekreterarna i deras arbete, men detta förhållande tjänar också som en giltig förklaring till varför arbetet med grava missbrukare sällan når fram till rehabiliteringsmålet.</p>
<p>Om jag ger dig fem kronor och så säger jag till dig att det här ska du leva på en vecka och du ska bli mätt varje dag. Då tycker du att jag är en idiot, eller hur? Men det är ungefär vad staten gör till kommunerna. “Här får ni pengar till missbrukarvård och så har vi den här tvångsvården.” (…) Staten ger kommunen pengar och så säger de: “Och så ska ni följa LVM-lagen!” Och så kostar det 2 250 kronor per dygn. Och då räcker inte påsen med pengar och är det så att man inte klarar av det här. Ja, då blir chefen avsatt. Så den pressen som finns i att hålla kostnaderna nere, det har väl blivit så idag att det primära målet för verksamheten är att hålla budget . Inte att hjälpa missbrukare  och det tror jag inte bara är för oss, utan det tror jag är inom sjukvård och allting. (…) Ekonomin styr det mesta.</p>
<p>Även om länsrätten är den instans som prövar en ansökan om tvångsvård tycks betydelsen för socialsekreterarna mest handla om att den står som garant för att socialnämndens bedömning är rättsligt korrekt. Det är alltså inte fråga om att försöka rättfärdiga sitt handlande i efterhand när LVM-anmälan blev avskriven, utan om att socialsekreteraren får “ett kvitto” på att bedömningen var adekvat i de ärenden där man gick vidare till länsrätten.</p>
<p>Missbrukarvården</p>
<p>En viktig aspekt som bidrar till förståelsen av handläggningens logik och metodik är socialsekreterarnas syn på behandling och det befintliga utbudet. När det gäller missbrukarvårdens funktion och möjlighet är deras beskrivning emellertid tvetydig. Å ena sidan går merparten av arbetet med missbruksärenden inom socialtjänsten ut på att klienterna via formellt organiserade hjälpinsatser skall lyckas förändra sina liv till det bättre. Å andra sidan beskrivs detta konststycke i många fall vara närmast omöjligt, särskilt när det gäller den svåraste klientgruppen som ibland blir föremål för LVM-anmälning/-utredning. Anledningen är att missbrukare som särskilt behöver socialtjänstens stöd inte sällan bedöms sakna egen förändringsvilja och att framgångsrika förändringsprocesser kräver mycket mer än bara engagemang från personen själv.</p>
<p>Det behövs ett fungerande socialt nätverk som kan vara ett psykologiskt stöd i svåra situationer, avleda uppmärksamheten från det fysiska/psykiska beroendet samt medverka till att återfall i missbruk förenas med mer obehag än välbehag. Missbrukarna behöver också samhällets stöd att bekosta den hjälpinsats de eventuellt tror kan ha verkan samt stöd att möjliggöra ett “normalt” liv med meningsfull sysselsättning, bostad, fungerande privatekonomi och hälsa. Enligt socialsekreterarna saknar flertalet tunga missbrukare denna sociala plattform, varför deras förändringsprocesser brukar stupa i förtid.</p>
<p>Det är bara en sak som man ska komma ihåg. Har folk missbrukat i tio–tjugo år så fixar man inte det på ett eller två år. Då tar det tid. Om man tänker på vilket jävla liv det kan bli på en arbetsplats om nån ska byta rum. Så ska dom här människorna byta ett helt liv. Dom ska byta liv, dom ska byta umgänge, dom ska byta hela sin tillvaro. Det är svårt. Det är ingenting man gör på en kafferast eller på sex månaders LVM. Det är åratals arbete. (…) Och dom här som har hållit på och som inte har några andra bekanta. Dom har bara missbrukarkretsen. Dom har det livet. Känner inte till nånting annat. Och slutar dom missbruka. Ja, vad har dom då? Skulder. Kan bli jagade … Vi har en sån tjej nu som har försökt att lägga av. Hon har sjukbidrag. Dom som hon är skyldig pengar är där vid pensionsdags. Väntar vid dörren. Hämtar ut pensionen. Det är inte bara att byta liv inte.</p>
<p>En bidragande orsak till tvetydigheten i socialsekreterarnas resonemang är att tvivlet på de tunga missbrukarnas möjligheter till förändring sällan åtföljs av ett ifrågasättande av själva fenomenet missbrukarvård i vid mening. Denna ses i stället som god i sig, trots att det vanligtvis hävdas att vården kommer till korta vid rehabilitering av de tyngsta missbrukarna.</p>
<p>Även om vissa problem nämns av socialsekreterarna (till exempel begränsade resurser, krångliga intagningsprocedurer, bristande avpassning gentemot specifika klientgrupper samt stränga utskrivningsregler) tvivlar de sällan på att givna hjälpinsatser och behandlingsmetoder är adekvata samt att de i allmänhet ger önskade effekter. Trots denna i huvudsak positiva syn är de inställda på att missbrukare skall återfalla och göra nya rehabiliteringsförsök. Förhoppningen sägs vara att dessa skall “så frön”, snarare än att leda till omedelbar och varaktig förbättring. För att använda medicinska termer tycks socialsekreterarna se missbrukarvården mer som bromsmedicin än som vaccination för de “LVM-mässiga” klienterna.</p>
<p>Sen får man kanske tänka … inte bara för LVM utan annan form av frivillig behandling också. Det funkar inte första gången. Men ändå … andra eller tredje gången så finns det kanske kvar lite av det här som hände första gången. Att det ploppar ner då. Långt senare.</p>
<p>Missbrukarna skall primärt fås till att bromsa upp det destruktiva levernet, oavsett egen vilja, ålder, val av missbrukspreparat, livssituation, tidigare erfarenhet av vårdapparaten och förväntade behandlingsresultat. De ärenden man lyckas med något mer, det vill säga när man skapar möjligheter också för varaktig förbättring, ses som “grädde på moset”. Även om socialsekreterarna givetvis föredrar när klienterna själva önskar behandling och samtidigt kan förväntas dra nytta av den är detta alltså på inget sätt en förutsättning för ståndpunkten att missbrukarvård är bättre än ingen  missbrukarvård alls.</p>
<p>Man gör ju bedömningen att den här människan behöver vård. Så är det bara! Det är bra om dom kan gå in frivilligt, men vill dom inte det eller förmår inte eller vad det är, så måste man ta till tvånget när man väl har gjort den här bedömningen att: nej, han måste ha vård. Sen spelar det väl ingen roll om dom går in frivilligt under hotet, eller om dom går in frivilligt därför att dom inser att dom måste ha vård. Huvudsaken är att dom kommer in. Får nyktra till. Må bättre så att man kan börja resonera med dom. Då kan man ju börja motivera.</p>
<p>Denna tankegång har stöd i tvångslagstiftningens förarbeten – som anger att behandlingen skall genomföras under tvång när frivilliga insatser inte kommer till stånd eller ger avsett resultat – men också i en filosofisk/psykologisk teori om att de flesta människor i grund och botten egentligen vill leva “normalt” och inte självdestruktivt. Likaså stödjer sig socialsekreterarna mot ett av missbruksdiskursens odiskutabla grundantaganden; att behandling för missbruk alltid är av godo.</p>
<p>Tvångsvårdens för- och nackdelar</p>
<p>Socialsekreterarnas syn på tvångsvård är i allmänhet präglad av oförståelse, uppgivenhet och missnöje inför sakernas tillstånd. De utgår vårdideologiskt ifrån en princip om frivillighetens företräde och bedömer tvånget primärt utifrån hur bristfälligt LVM anses fungera i praktiken. Det finns ändå vissa positiva omdömen och resonemang som avviker från denna hållning och som därför bör lyftas fram.</p>
<p>Till att börja med hyser intervjupersonerna gemensamt inställningen att socialtjänsten behöver någon typ av tvångsinstrument i arbetet med missbrukare. Det handlar företrädesvis om att man införlivat idén om att människor inte bör kunna obehindrat ända sina liv genom intag av alkohol/narkotika. I vissa situationer hävdas missbrukarna gå ned sig så totalt i den självdestruktiva livsstilen att socialtjänstens insatser måste inriktas på överlevnad, och det är då tvånget fyller en funktion. Ett avgörande problem med nuvarande lagstiftning anses emellertid vara att vårdtiden är alltför lång och att det skulle räcka med korta och effektiva tvångsavgiftningar.</p>
<p>De positiva omdömen och förväntningar som förekommer i intervjumaterialet riktar främst in sig mot att missbruket stoppas under en period, att överlevnaden säkras samt att tiden på institution kan möjliggöra vidare behandlingsplanering.</p>
<p>Jag tycker att det måste finnas en möjlighet till tvång. Och jag kan tycka att på dom här andra kvinnorna som jag har då, tre stycken är det faktiskt som går in och ut på LVM. Alltså det är absolut  nödvändigt. Dom skulle dö  annars, om man inte kunde ingripa. När dom är i så dåligt skick så att dom bara, ja, dom klarar ingenting. Dom bara ligger nånstans i nån park och … ja det är  så, va. Man måste ta det då. Men sen tycker jag att det är … alltså vården, LVM-vården, fungerar ju generellt sett jävligt dåligt. Jag skulle inte vilja kalla det vård över huvud taget. Jag skulle vilja kalla det förvaring. För att jag tycker att det händer i princip ingenting med dom här kvinnorna under tiden. Sen ska man naturligtvis…sen vet jag inte om det beror på att dom här kvinnorna är så skadade . Alltså det kanske är så att det är omöjliga fall.</p>
<p>Det primära målet med LVM är enligt socialsekreterarna med andra ord att göra klienten tillfälligt nykter/drogfri och samtalsbar. Detta kan i sin tur ibland resultera i insikt om hur allvarlig situationen är samt deltagande i någon typ av missbrukarvård oavsett vilja till förändring. Av de intervjuade är det ändå bara en som hävdar att tvångsvården avses resultera i att den intagne blir motiverad till frivillig vård eller genomgår en lyckad rehabilitering. Trots allt verkar det som om LVM:s möjlighet att fungera i enlighet med lagstiftningens mål inte är en särskilt intressant eller viktig fråga för socialsekreterarna. När de använder tvångsvård är det för att få klienten att överleva, punkt slut. De säger sig vara väl medvetna om att chanserna är små att han/hon också skall förändras på ett mer grundläggande sätt.</p>
<p>Men så tänker jag i alla fall dom gånger som jag har känt att det här går inte. Jag kan inte stå bredvid och se längre på  detta. När jag har känt så, då har jag tänkt LVM. Nu kanske vi måste ingripa. Men då har det ju varit bara för att dom inte ska supa ihjäl  sig. Inte för att jag tänker att nån ska motivera dom på nåt sätt att sluta dricka för resten av livet. Därför att det håller ju jag på med varenda dag själv . Och har en relation  till personen.</p>
<p>Trots frånvaron av förväntningar och den allmänna uppgivenheten inför tvångsvårdens motiverande och rehabiliterande kapacitet är det inte ovanligt att man själv har egna, eller har hört talas om andra socialsekreterares, enstaka exempel på när LVM har fungerat på ett mer genomgripande sätt. Det rör sig då om att klienten efter LVM-vården oväntat tagit del av frivillig vård på institution eller fått ordning på en osäker boendesituation. Det rör sig också om vagare beskrivningar av att tvångsomhändertagandet inneburit en positiv vändning i ett ärende eller att en klient under vistelsen på LVM-institution kommit till probleminsikt och blivit motiverad att söka förändring. Det förekommer också att tvångsvården i efterhand beskrivs som oproblematisk och huvudsakligen värdefull, eftersom missbrukaren ville ha någon typ av hjälp för sitt missbruk och det rådde samförstånd kring att LVM var den enda möjliga vårdformen.</p>
<p>Men vad gäller just min kvinnliga klient, så verkar det som att där gick det bra. Hon behövde det för att avgiftas och sen faktiskt inse hur allvarlig hennes situation var och hur mycket hon faktiskt drack, vilket hon helt förnekade. Hon säger ju själv också att hon var helt övertygad om att hon drack normalt. Alltså hon hade lyckats lura sig själv fullständigt. Så för henne. Hon blev för mig nästan motbeviset på vad jag trodde innan. För jag trodde nog mer att när man var tvångsvårdad var det nog inte så bra. Och det leder inte till något konstruktivt och möjligtvis att det kan bli en andhämtning för personen ifråga. Det var nog dom fördomar eller dom tankar jag hade om det.</p>
<p>Jag har väl haft rätt många LVM-placerade, men dom har blivit det, vad ska man säga, i samförstånd på nåt underligt sätt. Dels har det varit alkoholiserade män som har druckit hela sitt liv och som åkt ut och in på kortare, frivilliga placeringar. Där LVM:et ändå har uppfyllt att dom har kunnat äta upp sig. Och det har liksom på nåt sätt skett i samråd. Att dom själva har velat, ändå. Och sen har det varit några heroinmissbrukare som liksom hela tiden har viljan att sluta, men som inte kan. Och i dom fallen, när dom har blivit LVM-placerade, så har det också liksom bara lett till positiva saker. Att dom har kunnat gå vidare till familjevård och andra saker. Så att jag har aldrig varit med om det här, att jag har placerat någon på LVM och att det har blivit en massa aggressioner. Att dom inte vill träffa mig. Utan det känns ändå som att, trots att det är LVM, så har man liksom följt dom så lång tid, och att man ändå har prövat sig fram och till slut i samråd nästan kommit fram till att: det här behövs.</p>
<p>Övriga positiva utsagor handlar om att LVM kan stilla såväl socialsekreterares som anhörigas oro för hur det skall gå med missbrukaren. För tjänstemannen kan omhändertagandet uppfattas resultera i att ärendet kan läggas åt sidan en tid i vetskap om att klienten åtminstone överlever. Det är dock många som hävdar att de i stället skulle vilja intensifiera behandlingsplaneringen under LVM-perioden, vilket resursbrister ofta omöjliggör. För släkt och vänner innebär det en trygghet att missbrukaren åtminstone inte kommer att tillåtas ta livet av sig innan någon typ av behandling realiseras.</p>
<p>Intervjumaterialet exemplifierar två typer av kritik gentemot tvångsvårdens rehabiliterande kapacitet. Den ena riktar direkt in sig mot bristen på belägg för att LVM har någon som helst effekt, förutom den rent livräddande. Man talar om att vissa riktigt tunga missbrukare åker in och ut på LVM-institutioner och att de vanligtvis återupptar sitt missbruk samma dag som LVM:et upphör. Den andra utgörs av en mer allmän misstro gentemot hur tvångsvården fungerar i praktiken. Kritiken går ut på att tvångsinstitutionerna erbjuder omvårdnad men ingen eller dålig behandling.</p>
<p>Vidare beskrivs en total avsaknad av förväntningar på vad som skall kunna inträffa under månaderna i tvångsvård. Det finns enligt socialsekreterarna många faktorer som medverkar till att en längre tids LVM-placering blir meningslös sedd ur ett rehabiliteringsperspektiv. Man beskriver att tvångsomhändertaganden av missbrukare i sig själva är sammankopplade med vissa strukturella problem. Det gäller till exempel att den intagne blir dömd  till vård – till skillnad från erbjuden  – samt utsatt för integritetskränkningar och att han/hon därför kan känna sig bli behandlad som en brottsling.</p>
<p>Många socialsekreterare föreställer sig också att missbrukarna i besvikelsen och frustrationen över omhändertagandet tar alla chanser att avvika från LVM-institutionerna. Mot bakgrund av detta, samt av att de tvångsintagna sällan själva explicit önskar behandling, blir deras tvångsvårdsvistelser präglade av förvaring, meningslöshet och tidsavsittning. Att motivera och rehabilitera dem som inget vill beskrivs som regel vara en omöjlighet. Återkommande är också besvikelsen över att den befintliga tvångsbehandlingens kvalitet inte står i proportion till vad den kostar. Man menar att det är orimligt att betala mer per dygn för den bristfälliga tvångsvården än vad man gör för frivillig behandling, oavsett dess inriktning, förväntade resultat och lokalisering.</p>
<p>På samhällsnivå anses dessutom förekomsten av LVM leda till att missbrukare blir och känner sig jagade av myndigheter, vilket vissa socialsekreterare anser hindrar klienterna från att söka socialtjänstens hjälp i tidigare skeden. Till sist hävdas också att tvångsvården erbjuder sina intagna en tids kravlös avkoppling som enbart medför att de sedan är bättre rustade att fortsätta missbruket. De sitter av tiden på LVM-institution utan att aktivt söka förändra sig, väl medvetna om och nöjda med att vistelsen är meningslös och oerhört kostsam för socialförvaltningen.</p>
<p>Du vet att väldigt många har det jättebra. Jag var på Hornö nu med hela (arbets-)gruppen för ett par veckor sen. Och där satt de i solen. Drack kaffe. Rökte. Snackade skit. God, jättegod mat. Går ner och badar. Fiskar. Många vill ju va kvar på de här LVM-hemmen i sex månader, för att de knyter an till personalen. De får kompisar.</p>
<p>Det är väl det att jag kan tycka att det kanske ska va i ett inledande skede, att man ska ha den här möjligheten med LVM-hem. Men vi har ju klienter som, när dom har kommit till LVM så sätter dom sig där på rumpan och: “Jag tänker minsann inte gör nånting. Jag ska sitta här i sex månader. Jag ska inte göra ett skit. Jag ska sitta här och kosta pengar!” För det är ju deras inställning, en del. För dom blir så tjuriga. Då känns det ju helt meningslöst att ha dom sex månader till oerhörda  kostnader. När vi har unga narkomaner här som kanske inte får den vård och behandling som dom behöver.</p>
<p>Intervjumaterialet exemplifierar också att flera socialsekreterare har en viss principiell motvilja gentemot tvångsåtgärder. Det gäller då övertygelsen att människor i allmänhet inte kan nå förändring under tvång samt att det är etiskt tvivelaktigt att ta över ansvaret från missbrukarna. En socialsekreterare hävdar t.o.m. att behovet av tvångsåtgärder är konstruerat, och att missbrukarvården skulle nå bättre resultat om den överlämnade ansvaret för överlevnaden till den enskilde klienten själv.</p>
<p>Intressant är att de intervjuade “LVM-experterna” har en delvis annan syn på tvångsvårdens möjligheter att medverka till motivation och rehabilitering. Överlag har de inställningen att tvångsomhändertaganden är den enda framkomliga vägen när det gäller riktigt tunga missbrukare som befinner sig i livshotande situationer. De har dessutom en övertygelse om att LVM fungerar som en första länk i en sammanhållen vårdkedja och att eventuella brister i behandlingsresultat beror på den svåra klientsammansättningen.</p>
<p>Jag skulle tro att detta täcker, utifrån min erfarenhet och vad jag hör, så kanske en 70–80 procent i alla fall, utav dom som kommer inom tvångsvården. Och sen kan man ändå se, när man går tillbaka, att även om det sker en tillbakagång och en återfallsperiod, när LVM:et har hävts, så kan man se att det kommer en gynnsam period efter det. Där kontakten med socialtjänsten fungerar hyfsat och man behöver en betydligt mindre insatsnivå för att missbrukaren ska kunna klara sig hyfsat. Så att det där, alltså det är svårt. (…) Men i de flesta fall, kan jag säga, så tycker jag ändå att det har fungerat. Och även då utifrån kränktheten och den starka insats som det är. (“LVM-expert”)</p>
<p>Dom överlever. Alltså jag tycker man är ju naiv om man tror att det här väldigt tunga klientelet som jag har hand om, att dom efter sex månader skulle vara “fit for fight”. A-människor, friska och välfungerande. Det är en alldeles för tung problematik för det, men vad den här perioden av LVM gör, det är att dom är på plats, dom är nyktra och drogfria, dom kan återhämta hälsan, dom får tillfälle att på nykter och drogfri kaluv tänka över sin livssituation och socialtjänsten får tillfälle att prata med dem nyktra och drogfria, och erbjuda dom hjälp. (…) Men pratar du med klienter så heter det ju alltid att “LVM, det är sex månaders inlåsning. Pang bom! Ingenting! Ingen träffar mig. Socialtjänsten besöker mig inte ens. Och efteråt så är jag ute på gatan igen och får ingenting.” Det är ren lögn när det gäller våra klienter. För det första så får dom besök på LVM-hemmen. För det andra får dom alltid tillfälle att pröva annan vård under LVM-tiden. Att dom sen inte klarar den alla gånger, det är ju mer ett uttryck för att dom är i ett så risigt skick som dom är. Och jag kan tycka ibland att socialsekreterarna kanske låter dom få chansen för tidigt. Och vi skickar inte  ut någon till ingenting. Utan när dom går ut från LVM-hemmen, då finns  det en planering. Då finns  det ett boende. (“LVM-expert”)</p>
<p>Skillnaden i inställning kan givetvis ses som naturlig eftersom “LVM-experterna” och socialsekreterarna har olika uppdrag. De förra skall primärt se till att lagstiftningen tillämpas på ett korrekt och rättssäkert sätt oavsett förväntade behandlingsresultat, medan de senare också arbetar under förvaltningens rådande budgetläge och förväntningar på att klienterna skall genomgå en rehabilitering. Detta medför att “LVM-experterna”, men inte socialsekreterarna, kan antas bedöma eventuella behandlingsresultat utifrån vårdens och missbrukarnas förutsättningar utan att ta hänsyn till LVM:s (omtalade) kostnadsineffektivitet. Dessutom är det möjligen svårt att arbeta som “LVM-expert”, vilket bland annat innebär att föra socialnämndens talan i länsrätten, om man samtidigt tvivlar på tvångsvårdens positiva effekter.</p>
<p>En annan tänkbar förklaring till skillnaden i synsätt är att avståndet till klientens upplevelse av integritetskränkning bestämmer i vilken utsträckning som man uppmärksammar de positiva effekter som tvångsomhändertaganden kan leda till. Citaten ovan utgör exempel på vilka uttryck detta avstånd kan ges i praktiken:</p>
<p>• I det första används flera distanserade och kamerala ord för att beskriva vad som sker i typiska  LVM-ärenden. Det talas om återfallsperioder , om  gynnsamma perioder , om att LVM  hävs och om  mindre insatsnivåer . Dessa ordval skiljer sig markant från socialsekreterarnas mer klientnära begreppsflora (exempelvis  börja missbruka igen ,  klara sig bra ,  komma ut och  klara sig själv ).</p>
<p>• I det andra citatet avfärdas klienternas beskrivning av att tvångsvården är meningslös, och att man vid omhändertaganden blir lämnad i sticket av socialtjänsten, som rena lögner.</p>
<p>När “LVM-experterna” talar om att tvångsvården vanligtvis fungerar hänvisar detta antagligen till att missbrukaren genomgår avgiftning, blir samtalsbar och får prova någon typ av behandling för missbruket. I skenet av sådana framgångar är eventuella kränkningsupplevelser av mindre betydelse, särskilt som klienterna utifrån ett lagstiftningsperspektiv förutsätts bli ännu mer kränkta i ett aktivt missbruk.</p>
<p>För socialsekreterarna innebär i stället missbrukarens upplevelse av integritetskränkning något som i högsta grad har betydelse för det fortsatta arbetet. De intagnas negativa inställning till tvångsomhändertagandet medför att de blir blockerade och omöjligen kan dra nytta av den påtvingade nykterheten/drogfriheten. Även om tvångsvården är bra för stunden, i det att missbrukaren överlever, visar socialsekreterarnas erfarenhet att missbruket vanligtvis återupptas när vistelsen vid LVM-hemmet har avslutats. Klienterna har då gjort ytterligare ett misslyckande inom vårdapparaten samt upplever sig ha blivit svikna av myndigheterna. Något som i sig anses försvåra det fortsatta motivationsarbetet.</p>
<p>Missbrukarna och samhället</p>
<p>Socialsekreterarna förmedlar en pessimistisk bild av de grava missbrukarnas möjligheter att skapa sig ett “normalt” liv i samhället. Senare års ekonomiska nedskärningar inom den offentliga sektorn har, menar man, inneburit att socialtjänsten fått minskad möjlighet att hjälpa människor till adekvat missbrukarvård, boende, sysselsättning och social gemenskap. Åsikten är att det saknas humana livsmöjligheter för människor som är inkapabla att förändra situationen och bryta med missbruket på egen hand. Klienterna befinner sig i moment 22-situationer där omständigheter eller insatser som kan främja nykterhet/drogfrihet ofta har som krav att den redan är ett faktum.</p>
<p>För att kvalificera sig till stödboenden eller inackorderingshem måste de hemlösa alkoholmissbrukarna sluta dricka, vilket de sällan klarar på egen hand utan att först ha löst boendeproblemet. Och för att få socialtjänstens bistånd med institutionsvård eller akuta bostadslösningar måste de i stället gå ned sig totalt i missbruket. Likaså beskrivs de ha förutsättningarna emot sig när det gäller arbetsmarknaden, vilken vanligtvis kräver att arbetssökaren har adekvat utbildning och ett ordnat socialt liv. Det som återstår för dem som vill arbeta är arbetskollektiv inom ramen för missbrukarvården, varifrån man blir utskriven när beroendeproblematiken inte längre är akut.</p>
<p>När det gäller narkotikamissbrukarna (här heroinisterna) ligger svårigheten i att de måste klara avgiftningsfasen för att få tillgång till den behandling de tror på. Med andra ord måste de redan vara  så viljestarka och intresserade av ett drogfritt liv som de förutsätts bli  med hjälp av avgiftningen och den eftersträvade vården. De psykiskt sjuka missbrukarna, eller dubbeldiagnoserna som de också kallas, sägs i sin tur “hamna mellan stolarna”. De är för psykiskt sjuka för att kunna hanteras av socialtjänsten och har för omfattande missbruksproblem för att bli hjälpta av psykiatrin.</p>
<p>Sammantaget visar dessa exempel de svårigheter socialsekreterarna ställs inför när det gäller att motivera de tyngsta missbrukarna till förändring. De förra måste kunna förmedla en övertygelse om att ett minskat eller avbrutet missbruk är gott i sig, trots att de senares chanser att skaffa sig ett “normalt” liv är små. Citaten nedan speglar att handläggare och klient kan ha helt olika förväntningar på vad som är möjligt att klara av inom ramen för ett “normalt” socialt liv i samhället.</p>
<p>Och sen har jag pratat med honom om att han ska gå till Arbetsförmedlingen. Och det är nästan ett spel för gallerierna. För jag menar, han är ju inte konkurrenskraftig. Men han hoppas hela tiden ändå på att han ska kunna få ett jobb. Och han får väl ha det hoppet kvar då. Och han är för bra för att bli pensionerad. Många finländare i hans situation, dom är ju pensionerade sen åttiotalet.</p>
<p>Dom bor i en liten etta med kokvrå som är fullständigt belamrad  med prylar. Den är full från golv till tak. Det är en smal gång fram till en säng, liksom och det är skitigt … Jag tänker så här: Alltså, hur ska man klara av bara det. Att byta den … alltså. “Ja, men vi ska byta den!”, säger hon då. “Den ska vi byta till en annan lägenhet i ett annat område, där inte folk känner oss och vet att vi är missbrukare”. Och jag tänker liksom bara att projektet  att byta lägenheten kommer ju att bli övermäktigt, tror jag. Men vi får ju ta ett steg i taget nu. Hon vill ju det här.</p>
<p>Dom skulle åka till Portugal i en vecka. Det var en jädra tur dom inte hann dit. Ja, lite orealistiska planer, va. Hur sjutton ska dom där två fullblodsalkoholisterna, måste jag säga, hur ska dom klara en resa ner till Portugal? Det hade ju blivit ambassaden hem. Kanske ambulanstransport hem. Tror jag.</p>
<p>Trots de grava missbrukarnas bristande rehabiliteringsmöjligheter är merparten av de intervjuade socialsekreterarna relativt nöjda med det befintliga behandlingsutbudet. Det beskrivs som brett och adekvat i förhållande till klientelet. Den kritik som ändå förekommer riktar sig mot frånvaron av resurser för att utnyttja det goda vårdutbudet samt mot bristen på avgiftningsplatser och insatser för psykiskt sjuka. Flera önskar att landstinget kunde göra mer för att tillgodose missbrukarnas ökade behov av medicinsk hjälp. Man menar att de idag nekas avgiftningsvård alternativt skrivs ut alltför tidigt.</p>
<p>Likaså uppmärksammas en brist på insatser som accepterar att missbrukarna befinner sig i aktivt missbruk (till exempel “lågtröskelboenden”). Mot bakgrund av detta förefaller det inkonsekvent att socialsekreterarna samstämmigt fördömer “tak-över-huvudetgarantin” som infördes i Stockholms stad under 1999. Denna, menar man, gör det omöjligt att ställa krav på klienterna som kan missbruka på dagarna för att sedan mot en låg egenavgift skaffa sig tillfällig logi på natthärbärgen. De behöver således inte ha stadigvarande kontakt med socialtjänsten för att garanteras akuta boenden.</p>
<p>Jag tycker definitivt inte att det är bra nu. Nu lämnas dom ju väldigt mycket vind för våg, tycker jag. (…) Nu har mitt hatobjekt nummer ett, Kristina Axén Olin (f.d. moderat socialborgarråd), infört “taköver-huvudet-garantin”, och det är ju bra (ironiskt). För då behöver dom inte ha kontakt med socialtjänsten. Då kan dom gå varje natt och ta sig tak över huvudet, på vinter och höst och så. Dom behöver inte ta kontakt med oss om dom inte vill.</p>
<p>En tolkning av varför detta system inte anses likvärdigt med ett fullt utvecklat “lågtröskelboende” kan vara att det är “fel” klientgrupp som utnyttjar systemet. “Tak-över-huvudet-garantin” resulterar i att grava och inkapabla missbrukare, som i annat fall skulle vara mottagliga för påverkan och motivationsarbete, exempelvis heroinister, kan missbruka ostört utan att behöva ansöka om socialtjänstens villkorade bistånd.</p>
