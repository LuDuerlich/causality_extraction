<h1>Sammanfattning</h1>
<h2></h2>
<p>Europeiska socialfonden, som är en av EU:s strukturfonder, används bl.a. till åtgärder mot arbetslöshet och för utveckling av mänskliga resurser i arbetslivet. Pengarna fördelas till EU:s medlemsländer genom program som kallas mål och gemensamhetsinitiativ. Utredningens arbete är ett led i förberedelserna för mål 3 och tillhörande gemenskapsinitiativ för programperioden 2000–2006. Utredningen har haft i uppgift att föreslå inriktning av det framtida mål 3 och gemenskapsinitiativet Access i Sverige, former för hur det nya programmet skall tas fram samt vad som bör beaktas i den nya organisationen för programmet utifrån erfarenheterna från innevarande programperiod.</p>
<p>Utredningen redovisar i de första fem kapitlen erfarenheter från nuvarande mål 3 och mål 4, gemenskapsinitiativen Adapt och Employment samt förutsättningar för den nya programperioden på EU-nivå och på nationell nivå. I kapitel 6 diskuteras ett antal frågor, som särskilt bör beaktas inför den kommande programperioden. I det avslutande kapitel 7 redovisas utredningens slutsatser och förslag.</p>
<p>Inriktning på kompetensutveckling</p>
<p>Förslagen avseende det framtida mål 3:s inriktning innebär en tydlig koncentration på insatser för kompetensutveckling i vid mening. Samtliga förslag syftar till att öka arbetskraftens kompetens och överbrygga den växande klyftan mellan arbetslivets krav och arbetskraftens kompetens i olika avseenden. Förslagen omfattar sex prioriterade områden inriktade på stöd till kompetensutveckling i arbetslivet. De bygger vidare på den verksamhet som bedrivits under innevarande programperiod i mål 3 och mål 4 och kompletterar dessa genom åtgärder som avser att brygga över uppdelningen mellan anställda och arbetslösa och medverka till ett livslångt lärande i arbetslivet.</p>
<p>De prioriterade områden utredningen föreslår är: · Stöd till kompetens och verksamhetsanalyser i företag samt erfarenhetsutbyte mellan företag och andra aktörer genom nätverk. Förslaget innebär i huvudsak en fortsättning och utvidgning av steg 1 och 3 inom nuvarande mål 4. · Stimulans till verksamhetsrelaterad kompetensutveckling för anställda för den tid anställd delar i kompetensutveckling. Förslaget innebär en medfinansiering av det förslag till kompetensutveckling som lades fram i september 1998 av en arbetsgrupp inom Arbetsmarknadsdepartementet med representanter från arbetsmarknadens parter. · Stöd till utbildning av anställda i kombination med vikariat, praktik m.m. för arbetslösa. I förslaget betonas att regelsystemet måste präglas av enkelhet och utgå från företagens/verksamhetens behov. · Stöd till lokala och regionala kompetensutvecklingsinsatser för arbetslösa. Dessa bör inte styras centralt utan grundas på lokala och regionala initiativ. · Integrerade insatser för ökad jämställdhet i genomförandet av stödinsatser. · Ett ramprogram för stöd till kompetensutveckling med förenklat ansökningsförfarande till lokala grupper.</p>
<p>Partssamverkan i förberedelsearbetet</p>
<p>Utredningen framhåller att det är angeläget att den nationella processen med att ta fram ett programdokument för det framtida mål 3 påbörjas så snart som möjligt efter det att regeringen tagit ställning till inriktningen av programmet. Utredningsförslaget är ett första steg i den beredning som leder fram till ett samlat programdokument, en s.k. SPD. Utredningen understryker att planeringsprocessen måste ske i ett nära samspel med den nationella syssselsättningsplanen och de regionala tillväxtavtalen.</p>
<p>En grundläggande förutsättning för att få ett genomarbetat och väl förankrat programdokument är att parterna på arbetsmarknaden, myndigheterna på arbetsmarknadsområdet, lokala och regionala organ samt företrädare för den sociala ekonomin har möjlighet att aktivt delta i hela planeringsprocessen. För detta krävs att processen påbörjas under våren 1999. Utredningen förelår att de organisationer som ingår i partnerskapen för de nuvarande mål 3 och mål 4 inbjuds att delta i planeringsarbetet och att det sker både på central och regional nivå.</p>
<p>Det framtida mål 3 bör ges en egen, tydlig identitet</p>
<p>Utredningen har inte i uppdrag att lämna förslag om hur det nya mål 3 skall organiseras, men skall ge synpunkter på vad som bör beaktas i den kommande organisationen. Avgörande för hur man skall bygga upp organisationen för det framtida mål 3 bör vara inriktningen av det nya programmet. Utredningen konstaterar att det finns problem med att grunda den nya organisationen både på nuvarande organisation för mål 3 och mål 4. Samtidigt är det önskvärt att bygga vidare på de kunskaper och erfarenheter som finns i de nuvarande organisationsstrukturerna. Organisationsfrågan kompliceras av att det inte finns en självklar nationell myndighetsstruktur för kompetensfrågor utan att ansvaret ligger på flera departement och myndigheter.</p>
<p>Utredningen anger fyra tänkbara alternativ för den framtida organisationen. Två av alternativen bygger vidare på de organisationer som har ansvar för nuvarande mål 3 och mål 4. Övriga två alternativ är i olika utsträckning självständiga myndigheter. Från utredningen sida förordas en tydlig organisation som är anpassad till programmets inriktning och som också bidrar till att ge det framtida mål 3 en självständig ställning och en egen identitet.</p>
<p>Utredningen föreslår också att ansvaret för gemenskapsinitiativet Access, som syftar till att motverka diskriminering på arbetsmarknaden, organisatoriskt sammanförs med det framtida mål 3.</p>
<p>Oavsett vilket organisationsalternativ som väljs är det av central betydelse att den nya myndigheten kombineras med ett aktivt partnerskap. Utgångspunkten bör vara de nuvarande partnerskapen för mål 3 och mål 4, där man i synnerhet bör se till att bygga vidare på det aktiva engagemanget från arbetsmarknadens parter inom mål 4. Utredningen förordar därför att ett regionalt partnerskap, där också den sociala ekonomin inkluderas, utgör rådgivande och styrande organ på regional nivå. Det formella beslutsfattandet bör däremot hanteras som myndighetsbeslut.</p>
