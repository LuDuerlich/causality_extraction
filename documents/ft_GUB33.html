<h1>Stärkt konkurrenskraft och sysselsättning</h1>
<h2>i hela landet</h2>
<p>Slutbetänkande av Organisationsutredningen för regional tillväxt</p>
<p>Stockholm 2006</p>
<h2>Till Statsrådet Ulrica Messing</h2>
<p>Regeringen beslutade den 22 december 2004 om direktiv till en särskild utredare med uppdrag att lämna förslag till en organisation för genomförande av EU:s sammanhållningspolitik m.m. inför den kommande programperioden 2007–2013. Som särskild utredare förordnade regeringen den 18 januari 2005 generaldirektören Lars Högdahl. Samma dag förordnades Lena Noreland och den 16 mars 2005 förordnades Tina Ekedahl Küchen som sekreterare i utredningen. Utredningen benämns Organisationsutredningen för regional tillväxt (N 2005:01).</p>
<p>Den 13 oktober 2005 beslutade regeringen om tilläggsdirektiv till utredningen. Enligt detta skulle utredaren senast den 1 november 2005 lämna förslag till en organisation för genomförandet av EU:s sammanhållningspolitik m.m. i Sverige under programperioden 2007–2013. Förslaget skulle inkludera bl.a. personalpolitiska konsekvenser för närmast berörda befintliga myndigheter. Utredaren skulle slutredovisa uppdraget den 15 januari 2006.</p>
<p>Den 7 november 2005 överlämnade utredaren delbetänkandet</p>
<p>Stärkt konkurrenskraft och sysselsättning i en ny geografi – en samlad förvaltning med politisk styrning, SOU 2005:93. Under hela utredningstiden har vi arbetat i nära kontakt och samråd med flertalet av de organisationer och myndigheter som berörs av organisationsförslaget. En referensgrupp med tjänstemän inom Regeringskansliet har bidragit med fakta och synpunkter. Förhandlingarna i EU inför den kommande programperioden har följts genom kontakter med Sveriges representation i Bryssel.</p>
<p>Vi överlämnar härmed betänkandet, Stärkt konkurrenskraft och sysselsättning i hela landet – slutbetänkande (SOU 2006:3). I betänkandet följer vi upp och förtydligar förslagen i det tidigare delbetänkandet. Partnerskapets roll och ansvar behandlas, liksom frågor kring styrning och organisering av regional utvecklingspolitik ur såväl ett förvaltningssom ett utvecklingsperspektiv.</p>
<p>Slutredovisningen omfattar två fristående rapporter som har utgjort viktiga underlag i vårt arbete:</p>
<p>• Svenska partnerskap – en översikt, SOU 2006:4</p>
<p>• Organisering av regional utvecklingspolitik – balansera utveckling och förvaltning, SOU 2006:5</p>
<p>Tiden för arbetet med slutbetänkandet har varit alltför kort. Arbetet har påverkats av att det saknats tid till eftertanke, dialog och avstämningar med berörda parter! Utredningen avslutas härmed.</p>
<p>Stockholm i januari 2006</p>
<p>Lars Högdahl /Tina Ekedahl Küchen</p>
<p>Lena Noreland</p>
<h2>Förord</h2>
<p>Utredarens programförklaring</p>
<p>Den allt överskuggande ambitionen med den organisation för strukturfonderna och den regionala utvecklingen som här föreslås för perioden 2007–2013, är att den ska säkerställa politiskt ansvar och inflytande och leda till samordning av resurser som har betydelse för utvecklingen.</p>
<p>EU:s riktlinjer för den kommande programperioden stödjer ambitionen. Kommissionens betoning av mer strategiskt och resultatinriktat arbete under kommande programperiod samt erfarenheterna i Sverige av strukturfonderna hittills, visar att det krävs stora förändringar i system och organisation. Sammanhållningspolitiken i EU bör, enligt kommissionen, reformeras för att uppnå ökad effektivitet, öppenhet och politiskt ansvar i arbetet. Ansvar ska delegeras till samarbetsparter regionalt och lokalt. Kommissionen föreslår att strukturfondsprogram och fonder ska komplettera varandra samt vara färre och mer koncentrerade. Endast Europeiska socialfonden och Europeiska regionala utvecklingsfonden blir kvar som strukturfonder. För svensk del kommer två mål att gälla, nämligen det sammanhållna målet ”Regional konkurrenskraft och sysselsättning” samt målet ”Europeiskt territoriellt samarbete”.</p>
<p>Det är företag och enskilda människor som skapar utveckling och tillväxt. Sverige behöver fler lönsamma företag och varaktiga jobb och fler människor i arbete. Det generar ekonomiska resurser för samhällets välfärd och de offentliga åtagandena. Efter Sveriges två första strukturfondsperioder kommer totalt ca 100 miljarder kronor att ha fördelats till mängder av projekt. Insatserna och verksamheten har kännetecknats av fragmentisering och brist på prioriteringar och fokus. Det har funnits alltför många små och kortvariga projekt. Utvärderingar visar att resultat av insatserna i form av tillväxt har varit litet. Lärandet har i stort sett uteblivit.</p>
<p>Hittills har strukturfondsmedlen i stor utsträckning fördelats kompensatoriskt och med ett mycket begränsat inflytande av lokala, kommunala och regionala politiker. I hög grad styrs programutformning och projekturval i praktiken av riktlinjer från myndigheter. Det styrs också av möjligheterna till medfinansiering som också är i händerna på offentliga aktörer – i praktiken tjänstemän i myndigheter. I den nuvarande organisationen vittnar man om att politiska beslutsfattares uppgift i stor utsträckning varit att bevaka att medel fördelas enligt någon rättviseprincip. Det har lett till en kompensatorisk och geografiskt utsmetad fördelning.</p>
<p>De politiska organisationerna runt om i landet har i mycket begränsad omfattning involverats i att diskutera hur utvecklingsarbetet ska bedrivas, vilka hinder som finns och vad som kan göras för att undanröja dessa. För att få igång en positiv och långsiktigt bestående regional utveckling krävs att både inriktning och innehåll i utvecklingsarbetet och metoderna för arbetet förändras. Sådana viktiga förändringar måste vara prioriterade och förankrade. Det kräver i sin tur att förändringsarbetet bedrivs processorienterat. En helt avgörande och nödvändig förutsättning för detta är att det politiska inflytandet säkras.</p>
<p>De politiskt valda församlingarna måste ta ansvar för utvecklingsarbetet, driva utvecklingsprocesserna och slutgiltigt prioritera de insatser som är viktigast att genomföra, dvs. besluta om insatsernas fokus och kraftsamla kring detta. Hur det politiska inflytandet ska organiseras är helt och hållet de politiska organisationernas sak att själva ta ställning till. I dag ser det olika ut, beroende på skilda förutsättningar i olika delar av landet. Det finns redan etablerade arenor i större regioner, t.ex. Västra Götalandsregionen, Region Skåne och Mälardalsrådet samt de länsvisa kommunala samverkansorganen.</p>
<p>I Sverige kommer initiativ till utveckling och åtgärder för att lösa samhällsproblem ofta uppifrån. I gott syfte har offentliga aktörer, expertmyndigheterna, länsstyrelserna, universiteten eller andra, tagit på sig rollen att identifiera vad som bör göras. De som egentligen äger problemen får anpassa sig. Effekten av insatserna blir ofta klen. Ovanifrånperspektivet skapar passivitet och maktlöshet och sprider lätt inställningen att ”någon annan” ska lösa problemen. På centralt håll kan man också möta en misstro mot den regionala och lokala nivåns förmåga att driva ett ansvarsfullt utvecklingsarbete. Men verkligheten måste styra förvaltningen – inte tvärt om! Och myndigheters motstånd mot en sådan anpassning är starkt.</p>
<p>Utvecklingsprocesser ska bedrivas i partnerskap. Insatser ska vara fokuserade och politiskt förankrade. Processen måste utgå ifrån den lokala miljön där människor och företag är verksamma, alltså bedrivas i ett underifrånperspektiv. I en process med de politiska partierna, föreningslivet, företagarna, den sociala ekonomin m.fl. i partnerskap analyseras utgångsläget och diskuteras vilka insatser som är viktigast för att underlätta en positiv utveckling. Processen måste leda till en mycket tydlig fokusering. Den måste också leda till att de uppgifter som ska utföras, adresseras till rätt nivå och aktörer i kommunen, på länsnivån eller i andra regionala samverkanskonstellationer. I strategierna och programmen på den regionala nivån möter de lokala och kommunala perspektiven EU:s och det nationella perspektivet. I ett växelspel mellan de olika perspektiven i strategier och program kan inte minst de horisontella målen integreras på alla nivåer, bättre än i dag.</p>
<p>Beslut om inriktningen av utvecklingsarbetet ska fattas öppet, i vanlig politisk ordning. Den organisation som föreslås, ska styras av de förtroendevalda i de regionala och kommunala politiska systemen. Merparten av insatser och samverkan sker i dag inom länsgränserna. Men för att ge verklig effekt och nytta behövs samordning av resurser och kraftsamling kring större strategiska insatser. Sådana insatser berör ofta andra eller större regioner än län. Strukturfondernas geografiska målprogram omfattar redan i dag verksamheter som programlagts länsöverskridande. Om flera län väljer att samarbeta, bör det vara upp till de politiska organen att formera och samordna styrningen med utgångspunkt från de befintliga politiska strukturerna för styrning och förankring. Om samarbete inte kommer till stånd, är arenan de regionala självstyrelseorganen eller de kommunala samverkansorganen i varje län. Huvudsaken är att utvecklingsarbetet har en politisk styrning av något slag.</p>
<p>De politiska systemen och förvaltningen behöver inte tillhöra en och samma organisation men rollfördelningen måste vara tydlig. Organisationen ska ha en klar renodling av å ena sidan programarbete och beslut på olika nivåer, å andra sidan förvaltningsapparatens administration och det praktiska utförandet av insatser och projekt i programmen. Beslut om inriktning, strategi, fokus och program fattas helt och fullt ut av de politiska företrädarna. Politikerna ska också kunna ha det avgörande inflytandet över vilka projekt i programmen som ska få offentligt stöd, så att de politiska företrädarnas styrning och ansvar säkerställs.</p>
<p>Bättre samordning av verksamheter och resurser är absolut nödvändig i nästa programperiod. I många sammanhang påtalas problemen med de sektorsvis organiserade offentliga verksamheterna och den ineffektiva användning av resurser som detta leder till. Man upplever en förvirrande mångfald av politiska mål och program. Programmen ”lappar” ofta över varandra och har ofta olika tidshorisont. Samordningen mellan strukturfondsprogrammen och med den regionala utvecklingspolitiken är liten eller ingen. Förvaltningsapparaten är svåröverskådlig och splittrad och administrationen tungrodd. Enligt regeringens direktiv till utredningen är ett syfte med den organisation som utredningen föreslår att de olika insatserna för regional utveckling samordnas. De politikområden som nämns i direktiven är</p>
<p>• den nationella regionala utvecklingspolitiken,</p>
<p>• den europeiska sysselsättningsstrategin,</p>
<p>• strukturfondsprogrammen,</p>
<p>• storstadspolitiken.</p>
<p>I utredningen har en organisationsmodell för långtgående samordning prioriterats framför modeller där de berörda politikområdena har lösare relation till varandra. Insatser med de omfattande finansiella resurser som totalt sett finns för utvecklingsarbete inom politikområdena, bör samordnas så långt möjligt för att uppnå bättre resultat än hittills. Användningen av resurser måste bli effektivare och starkare fokuserad på målet ökad konkurrenskraft och sysselsättning. Samordningen är en förutsättning för att kunna få en helhetssyn på regional och lokal utveckling, allt i syfte att kraftsamla kring tillväxtfrågorna. Också landsbygdsutveckling bör betraktas som en självklar del av den regionala utvecklingen.</p>
<p>Den sammanhållna organisation som föreslås, ska fungera från den 1 januari 2007. Förslaget innebär att en ny förvaltningsmyndighet, till skillnad från den nuvarande uppsplittrade organisationen, ska administrera ett bredare spektrum av frågor under det sammanhållna målet för konkurrenskraft och ökad sysselsättning. Målet förutsätter samarbete mellan arbetsmarknadspolitikens och den regionala utvecklingspolitikens olika förvaltningskulturer. Om dessa kulturer ska fungera väl tillsammans måste strategier och program tydligt visa hur insatser inom de båda politikområdena ska betjäna varandra. Annars riskerar man att ”stuprören” består, både inom den nya myndigheten och i de verksamheter som den administrerar.</p>
<p>Med en konkret genomförd samordning kommer stora ekonomiska och mänskliga resurser att användas så att fler arbetstillfällen skapas, fler jobb bevaras och fler människor kommer i arbete. Den politiska styrningen blir då allt viktigare. Det räcker inte längre att säga samordning – det måste ske i praktiken!</p>
