<h1>Sammanfattning</h1>
<h2></h2>
<p>Mitt uppdrag (dir. 2005:101) har varit att genomföra nödvändiga förberedelser inför skapandet av ett statligt aktiebolag inom området arbetslivsinriktad rehabilitering genom samgående mellan Arbetslivstjänster (ALT), som var en resultatenhet inom Arbetsmarknadsstyrelsen (AMS), och Samhall Resurs AB (Bolaget), som var ett dotterbolag till Samhall AB.</p>
<p>I delbetänkandet ResAlt – En sammanslagning av Samhall Resurs AB (publ) och Arbetslivstjänster (SOU 2005:118) föreslog jag bland annat att de båda verksamheterna per den 1 januari 2006 slogs samman till ett direktägt statligt aktiebolag och att staten kapitaliserade Bolaget genom kvittning av reversen mot eget kapital.</p>
<p>Regeringen beslutade den 15 december 2005 att ett aktiebolag ägt direkt av staten tillskapades genom en sammanslagning av ALT och Bolaget. Detta skedde genom att Samhall AB till staten delade ut Bolaget den 31 december 2005 genom så kallad efterutdelning. Per den 1 januari 2006 förvärvade Bolaget inkråmet i den resultatenhet inom AMS som utgjordes av ALT mot revers. Vidare beslutade regeringen bland annat att AMS senast den 30 januari 2006 till staten skulle inleverera den revers som avsåg Bolagets förvärv av ALT och att därefter efterge reversen till Bolaget. Detta skedde under januari 2006. Bolagets nya firma är Arbetslivsresurs AR AB (publ). Affärsidé har utarbetats och lyder: Arbetslivsresurs är arbetslivets partner för lönsam utveckling inom områdena arbetslivsinriktad rehabilitering, omställning och förebyggande av ohälsa.</p>
<p>Organisationskommittén har hela tiden drivit arbetet parallellt för att säkerställa alla formella underlag för beslut och transaktionernas genomförande samt för att skapa ett väl fungerande företag. Arbetet har förutom på tidigare utredning också baserats på olika expertutlåtanden.</p>
<p>För att skapa det sammanslagna företaget bildades fem arbetsgrupper med representanter dels från organisationskommittén, dels från ALT och Bolaget: Bolagsgruppen, Kommunikationsgruppen,</p>
<p>Personal- och förhandlingsgruppen, Affärsgruppen och Administrativa gruppen. Därigenom skapades också delaktighet från de berörda medarbetarna. Projektarbetet bedrevs under benämningen ResAlt. Genom de fem arbetsgrupperna kunde arbetet bedrivas både snabbt och med kvalitet. I gruppernas arbete har bland annat ingått att ta fram ett nytt namn och företagsprofil, skapa en ny organisation och bemanna denna, förhandla och teckna kollektivavtal samt lokala övergångsavtal, ta fram lösningar för IT-system och -drift samt telefoni och information, kartlägga produktutbudet och gå igenom affärsprocesser, dra upp riktlinjer för affärsplanarbetet samt upprätta budget 2006 för det sammanslagna bolaget. Ett anställningserbjudande sändes ut till alla anställda i ALT:s verksamhet. 16 personer av totalt 250 valde att tacka nej och stanna kvar i AMS.</p>
<p>Utöver de fem arbetsgrupperna arbetade organisationskommittén med rekrytering av VD till det fusionerade företaget. Vidare utfördes uppgifter av organisationskommittén utöver tidigare utredningsunderlag: due diligence, säkerställande av modell för sammanslagningen av företagen, värdering av ALT, uppdatering av det sammanslagna företagets beräknade resultat- och balansräkningar med simulering av olika framtidsscenarier, underlag för bolagsstämmor inklusive ny bolagsordning, underlag till skrivning avseende transaktionen i regeringens regleringsbrev till Arbetsmarknadsverket (AMV) för 2006, avtalsförslag för överlåtelse av inkråmet inklusive revers, förslag till serviceavtal med Samhall AB och AMS avseende vissa övergångsfrågor.</p>
<p>En riskanalys genomfördes av extern konsult genom simulering av olika framtidsscenarier. Denna visar på risker som kan uppstå under fusionsperioden för sänkta intäkter och högre kostnader. Slutsatsen innebär att det finns en risk för ett resultatfall med cirka 20 MSEK under 2006. Detta kan skapa behov av ytterligare kapital i form av aktieägartillskott eller förlagslån inom den ram på 50 MSEK som riksdagen anvisat. Utvecklingen av Bolagets resultat måste följas noga under första halvåret. Skulle ett dylikt resultatfall inträffa kommer ett kapitaltillskott att bli nödvändigt för att bibehålla en optimal kapitalstruktur.</p>
