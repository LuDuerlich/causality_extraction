<h1>Missbruket, Kunskapen, Vården</h1>
<h2></h2>
<p>Missbruksutredningens forskningsbilaga</p>
<p>Delbetänkande av Missbruksutredningen</p>
<p>Stockholm 2011</p>
<h2>Förord</h2>
<p>Missbruksutredningen har som målsättning att senare i vår till regeringen överlämna förslag som skapar förutsättningar för en svensk missbruks- och beroendevård av högsta internationella standard. Den nya svenska missbruks- och beroendevården ska vara kunskapsbaserad och utgå från den enskildes behov.</p>
<p>Det är min ambition som regeringens särskilde utredare att utredningens analys och förslag ska vila på aktuell forskning. Jag har därför valt att anlita flera av landets ledande forskare och experter inom missbruksområdet för att ta fram kunskapsunderlag för utredningens arbete.</p>
<p>För flera av utredningens centrala frågeställningar har det tidigare saknats systematiska kunskapsöversikter och för andra har det funnits ett behov att uppdatera och komplettera tidigare kunskapssammanställningar. I föreliggande forskningsbilaga har jag valt att presentera ett urval av de forskningsrapporter och kunskapsöversikter som utredningen har initierat och finansierat.</p>
<p>Arbetet med att beställa och granska de olika forskningsrapporterna och kunskapsöversikterna, samt att sammanställa forskningsbilagan, har letts av huvudsekreterare Hans Wiklund, fil. dr och kanslichef, med stöd av utredningssekreterare Mikael Sandlund, med. dr och psykiater.</p>
<p>Det är min förhoppning att forskningsrapporterna och kunskapsöversikterna ska vara till nytta för yrkesverksamma och brukare och andra som önskar aktuell information om förhållandena på missbruksområdet i Sverige.</p>
<p>Jag vill tacka samtliga författare i forskningsbilagan som lämnat viktiga underlag till utredningens analys och stundande förslag.</p>
<p>Stockholm i januari 2011</p>
<p>Gerhard Larsson</p>
<p>Regeringens särskilde utredare</p>
<h2>1 Särskilde utredarens introduktion</h2>
<h2>1.1 Uppdraget</h2>
<p>Utifrån målsättningen att skapa förutsättningar för en kunskapsbaserad missbruks- och beroendevård som utgår från den enskildes behov har regeringen genom Socialdepartementet givit Gerhard Larsson i uppdrag (dir. 2008:48) att se över bestämmelserna i socialtjänstlagen (2001:453) (SoL), hälso- och sjukvårdslagen (1982:763) (HSL), lagen (1988:870) om vård av missbrukare i vissa fall (LVM) samt lagen (1991:1128) om psykiatrisk tvångsvård (LPT) och lämna förslag till förändringar.</p>
<p>I utredningsuppdraget ingår särskilt att ta ställning till hur kommunernas och landstingens ansvar kan tydliggöras samt överväga behovet av förändringar av ansvarsfördelningen mellan de två huvudmännen. Utredningen ska även se över hur ansvaret för tillnyktringsverksamhet enligt lagen (1976:516) om omhändertagande av berusade personer mm (LOB) bör organiseras. Därutöver avser utredningen lägga fram förslag som rör bland annat utbildning och kompetens, kvalitet och statistik, samt forskning och utveckling.</p>
<p>Utredningen ska enligt regeringens direktiv överlämna sina förslag senast den 15 april 2011.</p>
<p>Den särskilde utredaren, Gerhard Larsson , har biståtts av ett sekretariat under ledning av huvudsekretare Hans Wiklund, fil. dr. och kanslichef, och i övrigt bestående av utredningssekreterarna Mikael Sandlund, med. dr och psykiater, samt Lars Grönvall, jurist.</p>
<p>Därutöver har den särskilde utredaren biståtts av en expertgrupp med företrädare för berörda departement och myndigheter, en forskargrupp med ledande svenska forskare inom missbruksområdet och en brukargrupp med representanter för olika brukar- och klientorganisationer inom missbruksområdet, samt en referensgrupp med yrkesföreträdare.</p>
<h2>1.2 Syftet med forskningsbilagan</h2>
<p>Utredningens ambition är att analysen och förslagen om en ny missbruks- och beroendevård av högsta internationella standard, som överlämnas till regeringen under våren 2011, ska utgå från aktuell forskningsbaserad kunskap. Inom ramen för översynen av missbruks- och beroendevården har utredningen därför låtit ett antal ledande svenska forskare och experter inom missbruksområdet ta fram olika kunskapsunderlag i form av olika forskningsrapporter och kunskapsöversikter. I föreliggande forskningsbilaga presenteras ett urval av dessa bidrag.</p>
<p>Under utredningsarbetet har det framkommit att det för flera centrala frågeställningar som utredningen har att ta ställning till saknas systematiska kunskapsöversikter och att det för andra finns ett behov av att uppdatera och komplettera befintliga kunskapssammanställningar. De forskningsrapporter och kunskapsöversikter som ingår i forskningsbilagan behandlar bland annat följande områden: missbruks- och beroendevårdens historia, förekomsten av missbruk och beroende, förekomsten av samsjuklighet mellan missbruk eller beroende och psykisk eller somatisk sjukdom, vård och behandling vid missbruk eller beroende, vård och behandling för olika målgrupper, vård utan samtycke, samt missbrukets samhällsekonomiska kostnader.</p>
<p>Utredningen vill genom att publicera detta urval av forskningsrapporter och kunskapsöversikter tillgängliggöra viktiga delar av det material som ligger till grund för utredningens analys och förslag. Förhoppningen är också att forskningsrapporterna och kunskapsöversikterna ska vara till nytta för yrkesverksamma och brukare och andra som önskar aktuell information om förhållandena på missbruksområdet i Sverige.</p>
<p>Utredningen avser utöver detta publicera en separat rapport med en internationell översikt av missbruks- och beroendevården i ett antal länder.</p>
<h2>1.3 Kvalitet och ansvar</h2>
<p>Utredningen har initierat och finansierat de forskningsrapporter och kunskapsöversikter som ingår i forskningsbilagan. Forskarnas och experternas bidrag har granskats och diskuterats i utredningens forskargrupp, expertgrupp och brukargrupp.</p>
<p>De uppgifter och uppfattningar som redovisas i de olika rapporterna och översikterna är dock författarnas egna och delas inte nödvändigtvis av utredningen. I betänkandets analys- och förslagsdel redovisar utredningen den analys och de bedömningar som ligger till grund för utredningens förslag.</p>
<h2>1.4 Författarpresentationer</h2>
<p>Nedan följer kortare presentationer av de forskare och experter som författat bidragen i forskningsbilagan.</p>
<p>Marianne  Alanko-Blomé   är läkare och doktorand vid Enheten för infektionssjukdomar, Lunds universitet.</p>
<p>Sven Andréasson  är läkare och specialist i socialmedicin. Han är verksam som överläkare vid Beroendecentrum Stockholm. Han är också docent i hälso- och sjukvårdsforskning och knuten till Institutionen för folkhälsovetenskap vid Karolinska institutet. Han är expert i alkohol- och narkotikafrågor på Statens folkhälsoinstitut och vetenskapligt råd på Socialstyrelsen.</p>
<p>Bengt-Åke  Armelius  är professor emeritus vid Institutionen för Psykologi, Umeå universitet. Hans forskningsinriktning är mot metodfrågor av olika slag, bland annat metoder för att beskriva psykiska störningar och missbruk samt metoder för utvärdering av psykoterapi och annan behandling.</p>
<p>Kerstin Armelius  är professor emerita vid Institutionen för Psykologi, Umeå universitet. Hennes forskningsintressen är interpersonell psykologi både teoretiskt och metodiskt, behandlingsforskning samt grundläggande frågor om design, kausalitet och evidens inom klinisk psykologi.</p>
<p>Stefan Arvér  är överläkare och docent i endokrinologi. Han är verksam vid Institutionen för medicin, Karolinska universitetssjukhuset, Huddinge.</p>
<p>Mats Berglund  är professor emeritus i klinisk alkoholforskning vid Lunds universitet. Han är läkare och specialist i psykiatri. Han har sedan slutet av 1960-talet arbetat vid Lunds universitet och utnämndes till professor i klinisk alkoholforskning 1988 i kombination med överläkartjänst vid beroendecentrum vid universitetssjukhuset MAS i Malmö. Han blev professor emeritus 2008. Han har publicerat mer än 200 vetenskapliga artiklar, bland annat inom områdena farmakologisk och psykosocial behandling av alkoholberoende. Under senare år har han utvecklat metoder för intervention vid riskfylld konsumtion av alkohol och för prevention av överdoser vid heroinnarkomani.</p>
<p>Bo Bergman  är psykiater och docent i psykiatri och verksam som utredare vid Läkemedelsverket.</p>
<p>Per Björkman  är docent vid Enheten för infektionssjukdomar, Lunds universitet.</p>
<p>Stefan Borg  är docent vid Karolinska Institutet och specialist i psykiatri. Han har under många år varit verksamhetschef för Beroendecentrum Stockholm.</p>
<p>Eva Edin  är överläkare och specialist i psykiatri och allmänmedicin. Hon är verksam vid Beroendekliniken, Sahlgrenska universitetssjukhuset, Göteborg.</p>
<p>Solvig Ekblad  är legitimerad psykolog och docent i transkulturell psykologi vid Institutionen för lärande, informatik, management och etik, Centrum för medicinsk pedagogik, Karolinska institutet, Stockholm. Hennes forskning rör bland annat migration, socialmedicin och global psykisk hälsa.</p>
<p>Johan Franck  är professor i klinisk alkohol- och narkotikaforskning vid Institutionen för klinisk neurovetenskap, Karolinska institutet.</p>
<p>Arne Gerdner  är professor i socialt arbete vid Högskolan i Jönköping och Mittuniversitetet. Han är socionom och internationellt certifierad alkohol- och drogbehandlare och har arbetat många år med behandling av personer med grava alkohol- och drogproblem. Hans forskning rör ofta gränslandet mellan psykiatri och socialt arbete, främst behandling för alkohol- och drogberoende och samsjuklighet samt insatser vid hemlöshet.</p>
<p>Ulf Guttormsson  är forskningssekreterare vid Centralförbundet för alkohol- och narkotikaupplysning (CAN). Han är bland annat redaktör för den årliga rapporten Drogutvecklingen i Sverige och koordinator för den återkommande drogvaneökningen bland skolelever i Europa. Han har också ansvarat för flera nationella och regionala enkätundersökningar om drogvanor.</p>
<p>Monica Hagman  är legitimerad apotekare och chef för hälsa och farmaci, Apoteket AB.</p>
<p>Anders Håkansson , är läkare och med. dr och verksam inom klinisk alkoholforskning vid Lunds universitet och Beroendecentrum Malmö.</p>
<p>Anna Häger Glenngård  är pol. mag. i nationalekonomi och ekon. kand. i företagsekonomi. Hon är verksam som projektledare vid Institutet för hälso- och sjukvårdsekonomi i Lund och som doktorand vid Institutionen för företagsekonomi, Lunds universitet.</p>
<p>Pinelopi Lundquist  är apotekare, farm. dr och verksam som utredare vid Socialstyrelsen.</p>
<p>Helena Löfgren  är fil. mag. i statsvetenskap och verksam som utredare vid Statens folkhälsoinstitut.</p>
<p>Kajsa Mickelsson  är verksam som utredare vid Statens folkhälsoinstitut.</p>
<p>Lars-Håkan  Nilsson  är läkare och specialist i psykiatri. Han är verksam som medicinsk rådgivare vid Kriminalvården.</p>
<p>Annika Nordström  är socionom och med. dr i psykiatri. Hon arbetar som hälsoutvecklare vid Landstinget i Västerbottens län.</p>
<p>Hon är även adjungerad lektor i folkhälsovetenskap vid Institutionen för folkhälsa och klinisk medicin, Umeå universitet.</p>
<p>Lars Oscarsson  är professor i socialt arbete vid Örebro universitet. I sin forskning har han främst studerat alkohol- och narkotikamissbrukets orsaker, yttringar och konsekvenser ur ett kultursociologiskt perspektiv samt den socialtjänstbaserade missbruksvårdens, barn- och ungdomsvårdens organisering, innehåll, utfall och konsekvenser.</p>
<p>Ulf Persson  är fil. dr och verkställande direktör för Institutet för hälso- och sjukvårdsekonomi i Lund. Han är också adjungerad professor i hälsoekonomi vid Ekonomihögskolan, Lunds universitet. Han har publicerat mer än 200 artiklar och rapporter i hälsoekonomi och trafiksäkerhetsekonomi.</p>
<p>Anders Rane  är överläkare i klinisk farmakologi och professor emeritus i klinisk farmakologi vid Institutionen för laboratoriemedicin, Karolinska institutet.</p>
<p>Thord Rosén  är docent och verksam vid centrum för endokrinologi och metabolism vid Sahlgrenska universitetssjukhuset i Göteborg.</p>
<p>Annica Rhodin  är med. dr och överläkare vid Akademiska sjukhuset, Uppsala.</p>
<p>Christina Scheffel Birath  är legitimerad psykolog och med. dr vid Karolinska institutet. Hon är verksam som klinisk psykolog vid Beroendecentrum Stockholm och arbetar för närvarande med en prevalensstudie om missbrukande kvinnors utsatthet för våld. Hennes viktigaste forskningsområden är kvinnor med alkoholproblem och behandlingsaspekter vid missbruk.</p>
<p>Vera Segraeus  är fil. dr i sociologi med särskild inriktning mot behandlingsforskning. Hon har varit verksam som metodutvecklare inom socialtjänsten i Uppsala kommun och senare forskningsdirektör vid Statens institutionsstyrelse. Hon har också varit adjungerad professor vid Centrum för socialvetenskaplig alkohol- och drogforskning, Stockholms universitet och gästprofessor vid dåvarande Växjö universitet.</p>
<p>Jenny Sjödin  är ordförande i arbetsgruppen för läkemedel och hälsa, Riksförbundet för hjälp åt narkotika- och läkemedelsberoende (RFHL).</p>
<p>Kurt Skårberg  är socionom och med. dr. Han är verksam vid Beroendecentrum i Örebro.</p>
<p>Per Sternbeck  är förbundssekreterare vid Riksförbundet för hjälp åt narkotika- och läkemedelsberoende (RFHL).</p>
<p>Bengt Sternebring  är chefsöverläkare vid Beroendecentrum, Universitetssjukhuset i Malmö.</p>
<p>Bengt Svensson  är professor i socialt arbete med inriktning missbruk vid Malmö högskola. Han har tidigare bland annat bedrivit forskning om narkotikaanvändares vardagsliv, tvångsvårdens innehåll, rymningar från tvångsvård och kriminalvård samt om ungdomskultur, droger och prevention.</p>
<p>Johanna Svensson  är pol. mag. i nationalekonomi vid Lunds universitet och biträdande projektledare vid Institutet för hälso- och sjukvårdsekonomi i Lund. Hon arbetar med projekt som rör ekonomisk utvärdering av läkemedel samt läkemedelsmarknaden.</p>
<p>Bo Söderpalm  är med. dr, universitetslektor och specialistläkare vid Sektionen för psykiatri och neurokemi, Göteborgs universitet.</p>
<p>Ingemar Thiblin  är professor i rättsmedicin vid Institutionen för kirurgiska vetenskaper, Uppsala universitet och överläkare vid Rättsmedicinalverket. Han har under de senaste 15 åren bedrivit forskning om sambandet mellan användning av anabola androgena steroider (AAS) och våldsamt beteende och förtidig död. Han har även bedrivit epidemiologisk forskning om narkotikarelaterad död, främst orsakad av heroin och metadon.</p>
<p>Karin Trulsson  är socionom och fil. dr i socialt arbete. Hon har under många år arbetat med missbrukande kvinnor och socialt utsatta familjer som barnpsykiatrisk kurator, socialsekreterare och arbetsledare i kommunal socialtjänst. Trulsson har också som föreståndare varit med om att starta institutionsbehandling för missbrukande kvinnor i Malmö. Hennes forskning har kretsat kring kvinnor, missbruk och behandling.</p>
<p>Sara Wallhed  är legitimerad psykolog vid Beroendecentrum Stockholm och kliniskt verksam med ansvar för implementering av evidensbaserade behandlingsmetoder.</p>
<p>Anders Widell  är överläkare och docent och verksam inom medicinsk mikrobiologi vid Beroendecentrum Malmö och Lunds universitet.</p>
<p>Agneta Öjehagen  är socionom, legitimerad psykoterapeut och professor i psykosocial forskning vid Institutionen för kliniska vetenskaper, Lunds universitet. Hon har tidigare arbetat som socialsekreterare och kurator vid alkoholmottagning samt vid specialenhet för personer med självmordsbeteende. Hennes forskning har rört självmordsproblematik, bland annat närståendes situation och samsjuklighet mellan psykisk sjukdom och missbruk eller beroende.</p>
<h2>2 Missbruksvården och samhället</h2>
<p>Lars Oscarsson, professor i socialt arbete, Örebro universitet</p>
