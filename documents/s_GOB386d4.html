<h1>Sammanfattning av IHE-enkät om läkemedelsförmånen</h1>
<h2>Sammanfattning av rapporten ”Subvention av läkemedel på recept – Vad tycker allmänhet, läkare och apotekspersonal?”</h2>
<p>På uppdrag av utredningen genomfördes under våren 2000 en enkät av IHE (Institutet för hälso- och sjukvårdsekonomi, Lund) till läkare, apoteksanställda och allmänheten. De tillfrågade ombads ta ställning till påståenden och svara på ett antal frågor kring läkemedelsanvändning, kostnadsutveckling och nuvarande högkostnadsskydd.</p>
<p>Materialet omfattar svar från 357 apoteksanställda, 505 läkare och 1207 representanter för allmänheten. Svarsfrekvensen var 82 procent för apotekspersonal, 57 procent för läkare och 61 procent för allmänheten. Medelåldern var 51 år för apotekspersonal och allmänhet, 49 år för läkare. Könsfördelningen var relativt ojämn, 56 procent kvinnor bland allmänheten, 97 procent bland apoteksanställda och 37 procent i läkargruppen.</p>
<p>Samtliga grupper instämmer helt eller delvis i påståendet att läkemedlen får en allt viktigare roll inom sjukvården och en majoritet anser att det används för mycket läkemedel i dag. Bland allmänheten instämmer en större andel (35 procent) helt i detta jämfört med läkarna och apotekspersonalen (båda 21 procent). Drygt 60 procent bland läkare och apotekspersonal instämmer endast delvis, vilket kan bero på att dessa grupper anser att det förekommer såväl översom underanvändning.</p>
<p>Det föreligger skillnader mellan allmänheten, apotekspersonalen och läkarna vad gäller inställningen till om det är ett allvarligt medicinskt problem att en del människor inte har råd att lösa ut sina läkemedel på apoteken. Bland allmänheten instämmer 79 procent medan det bland apotekspersonal och läkare är 43 respektive 47 procent.</p>
<p>Skillnader föreligger också beträffande hur man anser att de ökande läkemedelskostnaderna skall hanteras i framtiden. Allmänheten är mer positivt inställd till höjda skatter, medan läkare och apotekspersonal föredrar höjda avgifter för vissa receptgrupper. Många har i detta avseende angivit andra öppna svarsalternativ – de mest frekventa rör omfördelningar inom den offentliga sfären, metoder för att sänka priserna och minska läkemedelsindustrins vinster, bättre utbildning av förskrivare samt substitution/generika/parallellimport. Hänvisningar förekommer också ofta till att impotensmedel och bantningspreparat i ökad utsträckning bör finansieras via egenavgifter.</p>
<p>När det gäller information om läkemedel är förtroendet hos allmänheten mycket stort för både apotekspersonal och läkare (48 respektive 47 procent), men betydligt lägre för läkemedelsindustrin (5 procent), radio/TV (3 procent), tidningar (1 procent) och Internet (2 procent). Att förtroendet för apotekspersonal och läkare är stort visades också då allmänheten tillfrågades om sin erfarenhet av kontakter med dessa grupper under åren. 76 procent är nöjda med läkarkontakterna och 14 procent är missnöjda. Vad gäller apotekskontakterna är 85 procent nöjda och 6 procent missnöjda.</p>
<p>Stödet för en utveckling mot att läkemedelsföretagen skall ha rätt att vända sig direkt till allmänheten med information/reklam om receptbelagda läkemedel är inte särskilt stort i någon grupp. Apotekspersonalen och läkarna är negativa medan närmare 30 procent av allmänheten väljer alternativet vet ej/osäker. Allmänläkarna är mera negativa till en sådan utveckling än övriga läkare.</p>
<p>Förekomsten av provförpackningar skulle påverka 65 procent av läkarna i deras förskrivning och 72 procent av apotekspersonalen anser att kostnaderna på detta sätt skulle minska mycket.</p>
<p>Allmänläkarna upplever i större utsträckning än övriga läkare att patienter ibland argumenterar för att få ett visst läkemedel utskrivet även om inte läkaren anser att det är medicinskt motiverat. I en annan fråga anger 64 procent av allmänheten att patienten bör betala hela kostnaden själv om läkaren bedömer att patienten inte har någon medicinsk nytta av läkemedlet.</p>
<p>Det råder stor enighet om att läkarna aktivt bör medverka i strävandena att minska den snabba ökningen av läkemedelskostnaderna – det anser 86 procent av läkarna, 94 procent av apotekspersonalen och 78 procent av allmänheten. Både apotekspersonal och läkare ställdes inför ett antal alternativ på hur förskrivningen skulle kunna förändras i avsikt att minska läkemedelskostnadernas ökningstakt som redovisas i nedanstående tabell.</p>
<p>Både bland läkare och apotekspersonal är baslistor (rekommenderade läkemedel) och generisk förskrivning de mest populära alternativen av dem som föreslagits.</p>
<p>Allmänheten tillfrågades om läkares receptförskrivningar bör registreras och även om individuella läkemedelsinköp bör registreras för att göra det svårare att gå till olika läkare för att få fler recept utskrivna. Båda förslagen vinner stort gehör och 76 respektive 79 procent instämmer. Personer med sjukdom/kroniska besvär är mer positiva till en sådan registrering.</p>
<p>Beträffande generisk substitution finns ett samband mellan förekomsten av lokala substitutionsavtal och inställningen till om generisk substitution är en god idé. Apotekspersonalen är något mer positiv till generisk substitution än läkarna (76 respektive 66 procent).</p>
<p>Bland allmänheten tar något fler respondenter (44 procent) ställning för att apoteken skall ha rätt att byta ut läkemedel mot billigare preparat om de båda läkemedlen är likvärdiga medan 40 procent svarar nej. Personer med sjukdom eller kroniska besvär, patienter med frikort och kvinnor är mer positivt inställda.</p>
<p>Det nuvarande systemet för högkostnadsskyddet med gradvis ökande subventionsnivåer och frikort är en bra konstruktion anser 66 procent av allmänheten. De flesta bland apotekspersonal och läkare anser att förmånssystemet är rättvist (55 respektive 59 procent). Det råder dock stor skillnad mellan grupperna i synen på om systemet är lättförståeligt för kunderna – 80 procent av apotekspersonalen och 45 procent av läkarna instämmer inte alls i påståendet att systemet är lättförståeligt.</p>
<p>Det finns skillnader mellan grupperna beträffande inställningen till frikortets utformning. Bland läkare och apotekspersonal instämmer 71 respektive 67 procent helt eller delvis i påståendet att frikortet aldrig bör ge rätt till helt kostnadsfri medicin utan alltid vara förknippad med en avgift av något slag, t ex en expeditionsavgift. Allmänheten intar en mer negativ attityd och endast 40 procent instämmer helt eller delvis.</p>
<p>Vad gäller frågan om läkemedel med marginella effekter bör subventioneras mindre i framtiden instämmer både apotekspersonal och läkare helt eller delvis (70 respektive 80 procent). Båda dessa grupper instämmer helt i att subventionsbeslut bör omprövas efter en tid (49 respektive 55 procent).</p>
<p>Samtliga grupper tillfrågades om hur de anser att förmånssystemet bör vara utformat. Apotekspersonal och läkare har skilda uppfattningar i denna fråga. Bland apotekspersonalen anser 52 procent att vissa preparat inte längre bör subventioneras, men endast 28 procent av läkarna väljer detta alternativ. Fler läkare än apotekspersonal (21 respektive 8 procent) anser att man endast bör subventionera vissa tillstånd, diagnoser eller indikationer. Bland allmänheten tycker 24 procent att rabatten skall variera beroende på vilken sjukdom patienten har.</p>
<p>Frågan om huruvida läkaren skall ta hänsyn till om en ohälsosam livsstil bidragit till uppkomsten av sjukdom eller vissa besvär vid beslut om det förskrivna läkemedlet skall ingå i förmånen eller inte besvarades olika av grupperna. Endast 6 procent av läkarna instämmer helt i att sådana hänsyn bör tas till skillnad från 12 procent av apotekspersonalen och 17 procent av allmänheten.</p>
<p>Meningarna går också isär om läkaren skall ta hänsyn till om en viss sjukdom/vissa besvär skulle kunna åtgärdas bättre genom motion och ändrade matvanor när läkaren beslutar om ett läkemedel skall ingå i förmånen. Av läkarna är det 44 procent som inte instämmer alls, mot 19 procent av allmänheten och 17 procent av apotekspersonalen.</p>
<p>Vad gäller frågan om viss sjukdom eller vissa besvär inte är tillräckligt allvarliga för att betraktas som sjukdom skall beaktas vid beslut om ett läkemedel skall omfattas av förmånen, svarar ca en tredjedel i varje grupp att de inte instämmer alls. Bland läkare och apotekspersonal instämmer 60 respektive 59 procent helt, mot 50 procent hos allmänheten.</p>
<h2>Privata försäkringslösningar</h2>
<p>Möjlighet till att privat eller genom arbetsgivaren försäkra sig för ett snabbt omhändertagande och mot höga kostnader i samband med sjukdom eller rehabilitering har funnits i Sverige sedan 1985.</p>
<p>Totalt finns idag ca 85 000 sjukvårdsförsäkrade personer i Sverige. Den störste enskilde försäkringsgivaren är försäkringsbolaget Skandia, varifrån vissa av uppgifterna har inhämtats.</p>
<p>Det försäkringstekniskt signifikanta för denna typ av försäkringar är att den lämnar en tjänst, inte pengar, som skadeersättning samt att det är en renodlad riskförsäkring.</p>
<p>I förhållande till den totala sjukvårdskonsumtionen är andelen privatfinansierad sjukvård mycket lågt, men under tydlig och kontinuerlig tillväxt. Att antalet försäkringar successivt ökar torde främst kunna förklaras av arbetsgivarnas allt tydligare intresse för sina anställdas hälsa. Att försäkra sin personal tycks vara ett komplement till insatser för skilda friskvårdsaktiviteter. Målet är att värna de anställdas hälsotillstånd respektive att ge personalen en snabb tillgång till vård och därmed minska antalet sjukfrånvarodagar på arbetsplatsen.</p>
<p>Initialt var högre befattningshavare prioriterade av arbetsgivarna. I dag finns dock exempel på att företagen försäkrar all personal oavsett ställning i företaget.</p>
<p>Försäkringsbolagen tecknar i princip enbart avtal om vård enligt försäkringsvillkoren med privata vårdgivare, vilket innebär att den försäkringsfinansierade vården i huvudsak kan ses som ett komplement till den offentligt finansierade vården. Ehuru av begränsad omfattning, innebär detta givetvis en viss avlastning av den offentliga vården såväl ekonomiskt som vad avser vårdefterfrågan och kösituation.</p>
<h2>Försäkringarnas omfattning</h2>
<p>De försäkringar som erbjuds är i huvudsak följande. Här används Skandias terminologi. Övriga försäkringsbolag kan ha andra benämningar men erbjuder i princip motsvarande tjänster. – Specialistvård - för anställda - för privatpersoner – Sjukvård - för anställda – Högspecialiserad vård i USA – Preferred Health Care (PHC)</p>
<p>Härutöver finns särskilda försäkringar för krishantering och rehabilitering. Dessa senare försäkringar är ett uttryck för en ambition att ha ett försäkringssystem som omfattar i princip en hel vårdkedja, med undantag för friskvård och akutvård.</p>
<p>Sjukvårdsresp. specialistvårdsförsäkringarna omfattar i huvudsak följande vid sjukdom eller olycksfallsskada: – Privat läkarvård – Operation och sjukhusvård – Eftervård – konvalescens – Hjälpmedel – Erlagda avgifter i offentlig vård – Läkemedel – Resor och logi</p>
<p>Dock kan noteras att försäkringsvillkoren också innehåller vissa undantag; t.ex. barnsbörd, vissa typer av intoxikationer, psykiatrisk vård (specialistvårdsförsäkringen), kosmetiska ingrepp m.m.</p>
<p>Skandias PHC-försäkring erbjuder högspecialiserad vård i USA till ett högsta belopp av 2 miljoner dollar. Vården avser s.k. Critical Illness, t.ex. invasiv hjärtkirurgi, större kärlkirurgi, cancerbehandling, större ledoperationer, neurokirurgi, transplantationer m.m.</p>
<p>Försäkringarna kan normalt tecknas för anställda, utlandsstationerade, make/maka/sambo. Möjligheter finns också för privatpersoner mellan 16 och 67 år att teckna försäkring för specialistvård.</p>
<h2>Försäkringens giltighet</h2>
<p>En grundförutsättning för att erhålla försäkring är att den försäkrade avger en personligen upprättad hälsoförklaring där man anger sjukskrivningar de senaste fem åren samt redovisar om man haft någon av 20-talet uppräknade sjukdomar. Någon läkarundersökning är ej nödvändig. De alternativ försäkringsbolaget har vid ansökan om försäkring är: – Avslag till följd av för hög risk – Premiehöjning vid viss risk – Undantagsklausul – ett visst tillstånd utesluts från försäkringen – Accepterande av ansökan</p>
<p>Ansvarstiden, dvs. den tid man har rätt till behandling för en och samma skada, varierar, men är längst tre år.</p>
<h2>Vårdenheter</h2>
<p>Normalt bygger försäkringarnas tillgång till vårdenheter på avtal med privata vårdgivare. I dessa avtal anges vilka villkor som skall gälla för patientomhändertagande och väntetider samt ersättning till vårdgivaren.</p>
<p>Skandia använder sig av kontrakterade s.k. Lifeline-mottagningar samt specialistläkare. Lifeline-mottagningar finns i tretton svenska städer. Vidare har man avtal med Sophiahemmet i Stockholm, Carlanderska Sjukhemmet i Göteborg, Läkargruppen i Örebro, Linköping Medical Center samt Privathospitalet Hamlet i Köpenhamn.</p>
<p>För den högspecialiserade vården i USA har Skandia kontrakt med de 17 i kvalitetshänseende högst rankade sjukhusen. I Sverige har Skandia även avtal med 170 psykologer vad avser företagets krisförsäkring.</p>
<h2>Kostnader</h2>
<p>Specialistvårdsförsäkringen  kan tecknas från 16 till 67 år och kostar i intervallet 16 till 19 år 530 kronor per år för att sedan successivt stiga till 6 000 kronor per år i åldersintervallet 65 till 67 år.</p>
<p>Sjukvårdsförsäkringen  kan tecknas från 16 till 70 år och kostar i intervallet 16 till 19 år 1 330 kronor per år. I intervallet 65 till 70 år är premiekostnaden 14 760 kronor per år.</p>
<p>Försäkringen för högspecialiserad vård i USA. Försäkringen kan tecknas av privatperson eller arbetsgivare. Barn kan medförsäkras från 1 års ålder. Försäkringen kan gälla livslångt om den tecknas före 62 års ålder. I åldersintervallet 1 till 19 år är årspremien 860 kronor och från 65 år och uppåt är premien 25 757 kronor per år.</p>
<h2>Framtiden</h2>
<p>Huruvida det ökande intresset för privata försäkringar kommer att bestå torde sammanhänga med utvecklingen av det privata vårdutbudet och det offentliga sjukvårdssystemets möjligheter att uppfylla patienternas förväntan på vård och omsorg. En återhållen utveckling av den privata sektorn torde vara hämmande för tillväxten av riskförsäkringar för hälso- och sjukvård. Å andra sidan är det sannolikt att ju besvärligare allmänheten upplever att de offentliga möjligheterna till en god vård och omsorg är, desto större blir intresset för privata lösningar. Privata försäkringar kan ses som en pådrivare för att upprätthålla en god service och hög effektivitet i det offentliga systemet.</p>
<p>Vidare torde det finnas en gräns för hur höga egenavgifterna i den offentliga vården kan bli innan en försäkringspremies nivå ses som acceptabel för den enskilde.</p>
<p>Även ett förlängt arbetsgivarinträde i samband med anställdas sjukdom torde kunna öka intresset för skilda försäkringslösningar inkluderande vård och läkemedel.</p>
<p>Privata försäkringar uttrycker ett ökande intresse från arbetsgivarnas sida för de anställdas hälsa och välbefinnande. Denna utveckling torde det finnas många skäl att följa – för individen, för vården och för samhället.</p>
