<h1>Sammanfattning</h1>
<h2></h2>
<p>Hos förskolebarn (1 6 år) har incidensen av ”icke-lindriga” skador, såsom frakturskador och hjärnskakningar, fördubblats från andra hälften av 1980-talet till perioden 1999 2001. I föreliggande studie var incidensen av ”icke-lindriga” skador 1,0 per 100 förskolebarn och år. Däremot synes totala antalet läkarbehandlade skadefall ha ökat marginellt till 2,6 2,8 per 100 förskolebarn och år. Detta innebär att var 20:e barn under en femårig förskolekarriär kommer att ådra sig någon ”icke-lindrig” skada, en skadeincidens som är flera gånger högre än i arbetslivet.</p>
<p>Två av tre skadade var pojkar och pojkarnas dominans var speciellt tydlig från 4-årsåldern. Drygt hälften av alla skadehändelser inträffade inomhus, framförallt bland de yngre barnen. Den skademekanism som var mest frekvent förekommande och som dessutom gav upphov till de allvarligaste skadorna och till 3/4 delar av all slutenvårdstid, var fall från en hög till en låg nivå. Fallen skedde oftast från lekredskap eller möbler. Träffad av föremål, fall i samma nivå, kollision med annat barn eller vuxen och klämning var andra frekventa skademekanismer. Potentiellt livshotande händelser såsom inandning av föremål som hamnade i luftvägarna förekom också.</p>
<p>Var tredje barn med traumatiska skador hade en frakturskada (ofta på en övre extremitet), eller hade hjärnskakning. Huvud och ansikte drabbades oftast av framförallt sår- och kontusionsskador. I sluten vård inlades 17 procent av de skadade barnen i genomsnitt i 2 dygn.</p>
<p>Bidragande faktorer till den fördubblade incidensen ”ickelindriga” skador som påvisats kan vara förändringar i det sociala klimatet med ökande gruppstorlek och minskade personalresurser. Faktorer som bör beaktas i det skadeförebyggande arbetet är utformning av barnens miljöer för lek, där framförallt riskerna vid fall från hög till låg höjd beaktas. Skyddsronder ”ur barnens perspektiv” kan liksom i arbetslivet vara av värde för att minska skaderiskerna. Att personalen har goda kunskaper i första hjälpen vid exempelvis stopp i andningsvägarna kan vara livräddande.</p>
<p>Inledning</p>
<p>Flertalet barn i Sverige, ca tre av fyra, i åldern 1 6 år går på dagis, eller förskola, som det numera heter. Barngruppernas storlek i förskolan har diskuterats mycket sista åren, eftersom de har blivit större under 1990-talet. År 1990 fanns det i hela Sverige igenomsnitt 13,8 barn i daghemsgrupperna, jämfört med 16,9 barn 1997 enligt Skolverket (www.skolverket). Förutom att detta kan påverka den pedagogiska situationen kan en minskad kapacitet i tillsynshänseende medföra ökade skaderisker för barnen. Mot bakgrund av detta uppstår frågan om antalet skador har stigit. I en studie från slutet av 1980-talet har skadefall hos barn på dagis och deltidsförskola i Umeå Kommun analyserats (Nilsson & Björnstig 1989) och kan utgöra ett jämförelsematerial avseende skadeutvecklingen senaste decenniet.</p>
<p>I läroplanen för förskolan (Lpfö 1998) anges vilka mål som skall uppfyllas i förskolan. Det är upp till de som arbetar i förskolan att nå upp till målen. I läroplanen står att ”Omsorg om det enskilda barnets välbefinnande, trygghet, utveckling och lärande skall prägla arbetet i förskolan”. Detta innebär i stort att barnet skall kunna leka och lära i en miljö som inte skadar dem.</p>
<p>Genom att se hur barn skadar sig kan man också lära sig hur de leker i verkligheten. På så sätt kan man upptäcka faktorer och lekar som kan utvecklas till faror för barnen. Den vetenskapliga litteraturen inom området är begränsad och denna studie kan bidra till att minska denna brist.</p>
<p>Målsättningen med föreliggande studie är, dels att belysa orsaker och konsekvenser till de skador som uppkommer inom den kommunala förskoleverksamheten och dels att ge en uppfattning om huruvida skaderisker och skadebild förändrats senaste decenniet.</p>
<p>Material och metod</p>
<p>Materialet till denna rapport baseras på data från European Home and Leisure Accident Surveillance System (EHLASS), en sjukvårdsbaserad skaderegistrering som ingår i ett europeiskt samarbetsprojekt. I föreliggande material ingår de 271 barn i åldrarna 1 till och med 6 år som 1999 2001 skadats under vistelse på förskola belägen inom upptagningsområdet för Norrlands universitetssjukhus. Inom detta område fanns 137 000 invånare de aktuella åren varav ca 5 500 var i den aktuella åldersgruppen (1 6 år). År 1999 var 3 779 av dem inskrivna i förskola. Inom Umeå kommun skadades 245 barn av i medeltal 3 102 inskrivna under de aktuella åren. Från och med 1998 börjar den årskull som fyller sex år höstterminen i s.k. förskoleklass. Detta räknas som en speciell skolform för sexåringar och ingår därför inte i detta material.</p>
<p>Personer som skadar sig och söker vård vid Norrlands universitetssjukhus (NUS) intervjuas angående när, var och hur skadan inträffat genom ett frågeformulär med öppna frågor. Dessa uppgifter kompletteras sedan med journalanteckningar och om behövligt genom senare djupintervju per brev eller telefon. Vårdare, anhöriga eller andra medföljande intervjuades också i de fall den skadade själv har svårighet att ge relevant information. Norrlands universitetssjukhus är det enda sjukhuset i området och behandlar akuta skadefall från ett område med en radie om ca 6 mil runt Umeå.</p>
<p>Även distriktsläkarjouren är förlagd till sjukhuset, vilket innebär att även de som behandlas av distriktsläkare på jourtid, utanför ordinarie arbetstid, omfattas av skaderegistreringen. Genom kontroll mot sjukvårdens register över ”yttre orsak” till sluten vård torde bortfallet av slutenvårdsfall ha minimerats till nära noll, medan registreringsbortfallet i öppenvård kan uppskattas till 5,5 procent.</p>
<p>Skadorna har klassificerats enligt the Abbreviated Injury Scale (AIS) där Maximum AIS (MAIS) anger den svåraste skadans AISvärde (Committee of Injury Scaling, 1990). AIS=1 anger en lindrig skada exempelvis sår, stukning eller fingerfraktur och AIS=2 anger en moderat skada exempelvis hjärnskakning med medvetslöshet mindre än en timme, armfraktur eller liknande. AIS=6 är maximal skada dvs. nästan alltid dödlig. I detta material förekommer bara lindriga och moderata skador.</p>
<p>In- och utskrivningsdag tillsammans räknas som en vårddag.</p>
<p>Resultat</p>
<p>Köns- och åldersfördelning</p>
<p>Totalt skadades 271 barn i åldrarna 1 till och med 6 år under vistelse på förskola. Pojkar (176; 65 %) skadades oftare än flickor (95; 35 %) framförallt i 4 5 års åldern. Se figur 1. För att beräkna skadeincidensen i kommunen används data enbart från Umeå kommun, eftersom ett eventuellt bortfall för dessa skadefall torde vara begränsat och mot bakgrund av att Umeå kommun har bra expositionsdata. Av de 271 barnen skadades 245 inom Umeå kommuns förskola, varav 71 hade icke-lindriga skador. Detta ger en skadeincidens om 2,6 per hundra inskrivna barn och år (2,8 om det beräknade bortfallet inkluderades), medan motsvarande siffra för ”icke-lindriga” skador (MAIS=2) såsom frakturer och hjärnskakning med medvetslöshet blir 1,0.</p>
<p>Fördelning över årskullar</p>
<p>Mellan 87 93 barn per år skadades under den aktuella perioden med en fördelning på olika åldersgrupper enligt tabell 1.</p>
<p>Inom- eller utomhus</p>
<p>Något fler barn skadade sig inomhus (137; 51 %) än utomhus (114; 42 %). I 20 (7 %) fall var det okänt om olycksplatsen var inomhus eller utomhus. Hos de 128 barn som var tre år eller yngre, hade de flesta skadat sig inomhus (68; 53 %) mot 44 (34 %) utomhus, medan hos de 143 som var 4 år eller äldre, var det ungefär lika många som skadade sig inomhus som utomhus (69; 48 % respektive 70; 49 %).</p>
<p>Fördelning över tid</p>
<p>Antalet skadade var relativt jämt fördelade över veckans vardagar. Flest antal skadefall inträffade på torsdagar (64; 24 %) och minst på måndagar (47; 17 %). Under årets olika månader syntes en tydlig variation innebärande att flest antal skadefall inträffade under september (34; 13 %), medan det under sommarmånaderna, och speciellt under juli, var betydligt färre som skadades. Detta senare torde bero på att många barn då är på sommarledighet. Se figur 2.</p>
<p>Skademekanism</p>
<p>Vanligast var att man skadades när man föll eller hoppade till lägre nivå. Se tabell 2. Händelser och skador inom de olika grupperna beskrivs därefter i detalj nedan för de olika skademekanismerna.</p>
<p>Föll till lägre nivå</p>
<p>Detta utgjorde den vanligaste och allvarligaste skademekanismen (119; 44 %). Könsfördelningen var densamma som för materialet som helhet. Vanligast var att man föll från lekredskap (57) såsom klätterställning (19) eller rutschbana (8). Vid fall från möbel (31) var det vanligast att man föll från en stol (12). I 8 fall föll barnet från snöhög och 4 föll ur barnvagn, medan 5 barn föll från staket eller träd.</p>
<p>Av de 119 barnen i denna grupp så hade 50 (42 %) icke-lindriga skador (MAIS=2), 35 pojkar och 15 flickor. Oftast hade dessa 50 barn ådragit sig frakturskador (33) på en övre extremitet (27). Av de 119 barnen blev 28 (24 %) inlagda i totalt 56 dygn dvs. i genomsnitt 2 vårddygn. Tjugo av de inlagda var pojkar och 8 var flickor. Detta var den skademekanism som hade högst andel ickelindriga skador och som orsakade 74 procent av slutenvårdsdygnen.</p>
<p>Slog i föremål/fick föremål på sig</p>
<p>Näst vanligast var att barnet hade träffats av ett föremål eller slagit i ett föremål av någon orsak (59; 22 %); 40 var pojkar och 19 var flickor. Inomhus sprang barnet ofta in i möbel (11) eller någon del av fast inredning (10) och utomhus ”kolliderade” 12 barn med rutschbana (4), annat lekredskap (4), eller blev träffade av gunga</p>
<p>(4).</p>
<p>Bland de 59 barnen i denna grupp hade 9 (15 %); 7 pojkar och 2 flickor, ådragit sig icke-lindriga skador (MAIS=2), vilket placerar denna skademekanism i gruppen bland dem med minst andel MAIS 2 skador. Sju hade frakturskador varav 4 på en nedre extremitet och 3 på en övre. Sju (11 %) barn, alla pojkar, blev inlagda i totalt 7 vårddagar.</p>
<p>Föll i samma nivå</p>
<p>Trettiofyra (13 %) barn hade fallit i samma nivå; 22 pojkar och 12 flickor. Femton hade halkat och 19 hade fallit utan att tydlig ”yttre orsak” specificerats.</p>
<p>Hos de 34 barnen i denna grupp hade 11 (32 %); 6 pojkar och 5 flickor, icke-lindriga skador (MAIS=2), vilket placerar denna skademekanism bland de tre med högst andel MAIS 2 skador.</p>
<p>Bland dessa 11 skadade hade 6 frakturskador på en övre extremitet, 2 på en nedre extremitet och 3 hade hjärnskakning. Fem personer (15 %); 4 pojkar och 1 flicka, blev inlagda i totalt 6 vårddagar.</p>
<p>Kontakt eller kollision med annat barn/vuxen</p>
<p>Totalt 20 (7 %) barn hade skadats vid kontakt eller kollision med annat barn (17), eller vuxen person (3), vid lek. Tolv pojkar och 8 flickor hade skadats på detta sätt. Inomhus hade 12 barn skadats och utomhus 5, i 3 fall var det okänt om händelsen inträffat inomhus eller utomhus.</p>
<p>Bland de 20 barnen så hade 7 (35 %) ådragit sig icke-lindriga skador (MAIS=2); varav 4 hade fraktur i en övre extremitet, 1 i en nedre extremitet och 2 hade ådragit sig hjärnskakning. Andelen MAIS 2 skador placerar också denna skademekanism bland de tre med högst andel icke-lindriga skador. Endast de två barnen som ådragit sig hjärnskakning vårdades i sluten vård 1 dag vardera.</p>
<p>Klämde sig</p>
<p>Tio (4 %) barn hade klämt sig på olika sätt. Vanligast var att man klämde sig i dörr (5), leksaksvagn (2), trehjuling (2) eller leksaksspis (1). Sex pojkar och 4 flickor ingick i denna grupp.</p>
<p>Alla 10 barn hade ådragit sig lindriga skador och i 8 fall var det ett finger som råkat illa ut. Den allvarligaste skadan var fraktur på ett finger efter klämning i leksaksvagn, annars bestod skadorna av mindre allvarliga (men smärtsamma) kläm- och sårskador. I två fall hade en tå kommit i kläm med sår-/klämskada som följd. Inget barn i denna grupp vårdades inneliggande.</p>
<p>Övriga skademekanismer</p>
<p>I denna grupp ingick 13 (5 %) barn. Dessa hade antingen svalt något (3), pillat in något i exempelvis örat (2), fått något skräp i ögat (2), fått in en sticka från lekredskap i handen (2), bränt sig på varmt vatten (1), fått ett insektsbett (1), skurit sig på papper och fått infektion (1), eller luxerat armbågen vid påklädning (1). Tio var pojkar och 3 var flickor i denna grupp.</p>
<p>Alla skador i denna grupp var av lindrig art. Två barn hade ådragit sig skador så de vårdades inneliggande i en dag vardera; den ena hade svalt en morotsbit så den hamnade i den ena lungans luftrör och den andre hade fått skräp i ögat, som urplockades när barnet var nersövt.</p>
<p>Skadebild</p>
<p>Totalt hade de 271 barnen ådragit sig 270 skador, varvid 11 barn hade ådragit sig mer än en skada. Tolv av de barn som sökt akutmottagningen kom in för kontroll efter någon typ av händelse utan att någon skada upptäcktes. Sex barn kom in för att de svalt något, fått mat i luftstrupe eller pillat in exempelvis en pärla i näsan eller liknande. Dessa händelser redovisas under ”övrigt” i tabell 2. Mer än var fjärde hade en frakturskada, oftast på en övre extremitet. Många sår och kontusionsskador (75) drabbade huvudet och var tionde (27 barn) hade en hjärnskakning. Se tabell 3.</p>
<p>* 4 främmande kropp i näsa eller hörselgång, 1 i halsen och 1 i lungans högra luftrör.</p>
<p>Skadans allvarlighet</p>
<p>De flesta av de 253 barnen med traumatiska skador (172; 68 %) ådrog sig MAIS=1 skador, men en tredjedel (81; 32%) hade ådragit sig skador med MAIS=2, såsom hjärnskakningar och frakturer. Inget barn hade några skador med högre svårighetsgrad.</p>
<p>Sex barn fick främmande kropp bortplockad ur någon kroppsöppning och har ingen AIS-klassifikation, vilket också de tolv barn saknar som inkom för undersökning och kontroll efter olika händelser, utan att någon skada kunde diagnosticeras.</p>
<p>Vårdtid</p>
<p>Ungefär var sjätte skadad (46; 17 %) blev inlagd och vårdtiderna varierade mellan 1 20 dagar. Det barn som vårdades längst, dvs. i 20 dagar, hade fallit bakåt från en stol och fastnat med benet i fallet. Barnet hade ådragit sig en femurdiafysfraktur och behandlades i sträck tills frakturen läkt. Trettiofem (76 %) av de inlagda var pojkar och 11 (24 %) var flickor. Totalt upptog dessa 46 inlagda barn 76 vårddagar och pojkar upptog 60 (79 %) av den totala slutenvårdstiden.</p>
<p>Diskussion</p>
<p>Föreliggande rapport omfattar en treårsperiod från 1999 2001. Jämfört med motsvarande studie från andra halvan av 1980-talet (Nilsson et al 1989) så har skadeincidensen vad avser ”icke-lindriga” skador såsom frakturskador och hjärnskakningar fördubblats till 1,0 per 100 barn och år. Detta betyder att vart 20:e barn under en femårig ”förskolekarriär” kommer att drabbas av en dylik skada. Detta är en incidens av ”icke-lindriga” skador som är betydligt högre än i arbetslivet (0,3 0,5) (Backlund et al 1988). Att jämföra de ”icke-lindriga” skadefallens incidens ger en robust analys, eftersom dessa skador nästan alltid behandlas vid sjukhuset och inte påverkas av sökmönster, tillgång till annan sjukvård, eller avstånd till läkare.</p>
<p>Antalet barn i en förskolegrupp har stigit under senaste decenniet, samtidigt som personalstyrkan inte ökat i samma utsträckning. Det betyder att färre personer ska se efter fler barn, både inomhus och utomhus. Kruse (2001) anger att i Danmark har an-</p>
<p>talet skadefall som inträffat då barnet vistats på förskola ökat starkt under 1990-talet. Detta har givetvis orsakat barnen ett visst fysiskt lidande. Det psykiska är svårt att uttala sig om, men sannolikt har en del barn kanske blivit lite rädda för sjukvården, eftersom de förknippar den med smärta, sprutor etc.</p>
<p>Antalet barn som skadats på förskola är lågt om man jämför med vad som inträffar i hemmet enligt några författare (Björnstig & Björnstig 1997; Laflamme & Eilert-Petersson 1998). Rivara et al (1989) anger i sin undersökning att barn på förskola inte har större risk än barn i hemmiljö att skadas. Det beror nog till stor del på att miljön på förskolan är utformad för barn. Å andra sidan torde skaderiskerna öka när många barn samtidigt vistas och leker på samma plats såsom på förskola/dagis.</p>
<p>Barn fyra år eller äldre skadades oftast och framförallt skadades fyraåriga pojkar. Nästan hälften av de skadade var 4 5-åringar. I denna åldersgrupp är barnen mer rörliga och får större frihet även på förskolan. De behöver inte längre samma tillsyn och hjälp. Fler pojkar än flickor skadade sig, vilket även påvisas i andra undersökningar (Chang et al 1989; Laflamme & Eilert-Petersson 1998; Alkon et al 1999; Kruse 2001; van Nicolai 2002). Bland treåringarna var dock könsfördelningen jämn.</p>
<p>En tredjedel av skadorna var av icke-lindrig karaktär såsom frakturskador och hjärnskakningar. Liknande resultat har även andra författare presenterat (Elardo et al 1987; Chang et al 1989; Cummings et al 1996). Barn kan nog inte skyddas från alla skador, men ansvaret att undvika dessa ”icke-lindriga” skador vilar tungt på ”vuxensamhället”.</p>
<p>Fall från högre till lägre nivå var den skademekanism som var mest betydande, eftersom den inte bara var vanligast (44 %), utan också gav upphov till störst andel icke-lindriga skador och orsakade 3/4 av alla slutenvårdsdagar. I hälften av dessa fall hade barnet fallit från något lekredskap, företrädesvis utomhus, vilket indikerar det tunga ansvar som åvilar tillverkare av lekplatsutrustning och ”ägare” till lekplatser att minimera dessa relativt allvarliga skaderisker. Ett sätt att få bukt med dessa skador är att se till att underlaget är mjukt och förlåtande under alla klimatförhållanden. Barn klättrar och måste få klättra för att lära känna sina begränsningar, men den potentiella fallhöjden kan begränsas för att minska traumaenergin. Likaså kan cementfästen som sticker upp förvärra konsekvenserna av ett fall på ett utomordenligt allvarligt sätt. Även van Nicolai (2002) och Ponka et al (1989) har angivit att fall-</p>
<p>olyckor är vanligast bland barn, men har däremot inte separerat fall till lägre nivå från fall i samma nivå.</p>
<p>En femtedel av barnen hade träffats av ett föremål eller slagit i ett föremål. De flesta av dessa händelser gav upphov till skador av lindrig art. Ofta hade barnet sprungit in i möbler eller dylikt inomhus, vilket är lätt hänt när många barn samtidigt leker på en begränsad yta. Att det inte uppstått så svåra skador kan bero på att miljön är gjord för barn och att traumaenergin vid dessa händelser är mindre än vid exempelvis fall från hög till låg nivå. Att det är så få barn som blivit pågungade beror sannolikt på inspringningsskydden som skall finnas kring varje gungställning. De barn som skadats vid lek med gunga har oftast hoppat från den och sedan fått den på sig, vilket med moderna ”förlåtande” gungor sällan orsakar allvarligare skador. Alkon et al (1999) har i sin undersökning uppgivit att de flesta skador inträffade vid fri lek och på lekplats. Att skadehändelser som inträffat på lekplats dock ger upphov till hög andel ”icke-lindriga” skador har vi visat i en annan studie (Boman & Björnstig 1998).</p>
<p>Många barn hade halkat eller fallit i samma nivå. Bland de fall som inträffat utomhus så skedde de flesta på grund av halt underlag. På många förskolor så har barnen på sig hjälm vid utevistelse under vinterhalvåret. På så sätt skyddar man barnens huvud från att få allvarliga skador. Trots en tjock vintermössa så är exempelvis en sten eller is väldigt hård att dunka i för ett litet huvud. Man måste dock vara observant på risken att hjälmförsedda barn kan fastna med hjälmen så olyckligt att de stryps, vilket skett i en handfull fall i Sverige under 1990-talet. S.k. grönt spänne som utlöser hjälmens hakband vid belastning med barnets vikt är nödvändigt att använda.</p>
<p>I Sverige har mycket gjorts för att göra barns innemiljö säkrare, exempelvis petsäkra kontakter, klämskydd på dörrar, spärrar på fönster etc. Ett bevis för att detta är rätt väg är att det numera inte är så många barn som skadas på dessa sätt och att allvarliga händelser är sällsynta vad avser dessa faktorer. Exempelvis har dödsfall där barn fått ström i sig minskat väsentligt efter att petsäkra kontakter introducerats. Dock finns ett tragiskt fall rapporterat från ett fritidshem i södra Sverige, där ett barn avled efter att ha kommit i kontakt med ett felkopplat element på en toalett (manuskript; Lindström et al 2002).</p>
<p>Flera barn hade pillat in föremål i näsan eller fått in något i luftvägarna. Ett barn fick exempelvis en morotsbit upplockad ur ena lungans huvudbronk. Barn är en grupp som är speciellt utsatt</p>
<p>för denna typ av händelser, inte bara för att de har en tendens att pilla in olika föremål i näsa och mun, utan att de också under lek lätt kan inhalera (suga i sig) matbitar och annat. Denna typ av händelser är potentiellt livshotande och de förekom också i vår tidigare studie från 1980-talet (Nilsson & Björnstig 1989). Mot bakgrund av detta inses lätt att kunnig och välutbildad personal som är tränade att utföra Heimlich manöver och andra första hjälpen åtgärder kan vara livräddande. Likaså kan en skriftlig illustration till hur denna manöver utförs bidra till att hålla personalens kunskap vid liv.</p>
<p>Konklusion</p>
<p>Viktigast är således att rikta intresset mot förlåtande underlag utomhus, så att barnen inte slår sig allvarligt när de faller från lekställningar etc. vilket Boman & Björnstig (1998) föreslagit. Underlaget bör ha denna karaktär även en bra bit från lekredskapet, ty barn kan landa lägre bort än man kan tro. I en artikel från USA (MMWR1999) sammanfattas resultaten med; ”att skadorna på lekplatser kan minska om man har ett eftergivligt underlag under lekutrustningen, ett bättre underhåll av lekutrustningen och ökad tillsyn av barnen.” Där anges även att lekutrustning borde vara anpassad efter användarnas åldern. Man får se till att barnen inte kan falla mot något annat lekredskap eller hårt såsom sten eller träd.</p>
<p>Det torde vara viktigt att både förskolepersonal och föräldrar på ett enkelt sätt kan påtala risker i förskolemiljö så att de snabbt kan elimineras. Ansvariga kommunala organ måste givetvis ansvara för att givna riktlinjer avseende den yttre och inre miljöns säkerhet uppfylls och att personalens kunskaper i dessa frågor är aktuella. Skyddsronder ur barnsäkerhetsperspektiv kan vara ett sätt att i förväg identifiera skaderisker och torde liksom i annat arbetarskyddsarbete ha sin givna plats i det skadeförebyggande arbetet. Man kan inte frigöra sig från tanken att förändringar i socialt klimat och gruppstorlek har haft betydelse för den fördubbling av incidensen ”icke-lindriga” skador som skett från 1980-talet till nu, varför även denna faktor bör beaktas.</p>
<p>Referenser</p>
<p>Backlund AM, Björnstig U, Pilch J, Larsson T. Arbetsolycksfallens lokala epidemiologi. Tre sätt att möta arbetsskadeproblemet. Olycksanalysgruppen rapport nr 8. Norrlands universitetssjukhus, Umeå 1988.</p>
<p>Björnstig U, Björnstig J. Skadefall hos barn yngre än fyra år. Analys av icke-dödliga skadehändelser. Olycksanalysgruppen, rapport nr 67. Norrlands universitetssjukhus, Umeå 1997.</p>
<p>Boman H, Björnstig U. Skador i anslutning till lekplatsutrustning – frakturer vanliga. Olycksanalysgruppen, rapport nr 73. Norrlands universitetssjukhus, Umeå 1998.</p>
<p>Läroplan för förskolan/Lpfö 98. Regeringskansliet, Utbildningsdepartementet. ISBN 91-38-31412-6. Västra Aros, Västerås 1998.</p>
<p>Nilsson AK, Björnstig U. Barnolycksfall vid daghem och deltidsförskola. Olycksanalysgruppen, rapport nr 15. Norrlands universitetssjukhus, Umeå 1989.</p>
<p>Manuskript</p>
<p>Internetadresser:</p>
<p>www.skolverket.se/fakta [2002-09-27]</p>
