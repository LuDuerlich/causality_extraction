<h1>Sammanfattning</h1>
<h2></h2>
<p>Som redovisats tidigare växer antalet studerande med funktionshinder inom folkhögskolan. Likaså växer kostnaderna för att finansiera särskilda insatser för studerande med funktionshinder. Ökningen kan sägas bestå av två kategorier av deltagare med funktionshinder. Det är dels studerande som deltar i det allmänna kursutbudet där det i regel är fråga om mindre resurskrävande insatser för att anpassa eller tillgängliggöra utbildningen och dels studerande på kurser som riktar sig särskilt till deltagare med funktionshinder. Inom den förstnämnda kategorin täcks kostnaderna av förstärkningsbidraget, dvs. inom ramen för de medel som avsätts till folkbildning.</p>
<p>En stor del av de särskilda kostnader för de studiedeltagare som deltar i kurser särskilt riktade till studerande med funktionshinder – om man bortser från de kurser som riktar sig till dyslektiker – finansieras via statliga medel avsatta särskilt för insatser riktade till deltagare med funktionshinder. Ökningen av kostnader för studerande i denna kategori kan exemplifieras av att Sisus i sin årsredovisning för 1998 redovisar att det utbetalade statsbidraget för vårdartjänst ökat med 24 procent under perioden 1995/96–1998. Likaså ökar summan av det sökta stöd som Sisus inte kan bevilja inom ramen för sitt tilläggsbidrag. Dessutom finns flera tecken som tyder på att kursverksamheten som riktar sig särskilt till studerande med funktionshinder kan fortsätta att öka i omfattning. Som exempel kan nämnas att · det är relativt vanligt att folkhögskolorna måste säga nej till sökande med funktionshinder på grund av platsbrist vilket tyder på att det finns en stor efterfrågan på kurser som riktar sig särskilt till studerande med funktionshinder · bristen på tolkar för döva och dövblinda leder till att många inte kunnat antas vilket innebär att efterfrågan på Sisus bidrag kommer att öka när tillgången på tolkar ökar · folkhögskolorna som inriktar sig på de mest omvårdnadskrävande deltagarna är relativt nystartade vilket kan innebära att verksamheten kan komma att växa i omfattning.</p>
<p>Den kartläggning som gjorts väcker flera frågor om hur finansieringen av särskilda insatser och anpassningar för deltagare med funktionshinder ska finansieras på ett långsiktigt sätt.</p>
<h2>16 Övriga utbildningsanordnare</h2>
<p>I tilläggsdirektivet (dir. 1997:104) gav regeringen Kunskapslyftskommittén i uppdrag att utreda situationen för studerande med funktionshinder inom alla former av vuxenutbildning. I tidigare kapitel har den kommunala vuxenutbildningen, särvux och folkhögskolan belysts. I detta kapitel görs en översiktlig beskrivning av utbildningsinsatser för studerande med funktionshinder vad gäller studieförbund, högskola, privata utbildningsanordnare samt arbetsmarknadsutbildning.</p>
<p>Kommittén avser att vid behov återkomma till dessa utbildningsformer i sitt slutbetänkande.</p>
<h2>16.1 Studieförbund</h2>
<p>Människor med funktionshinder utgör en av folkbildningens prioriterade målgrupper. Studieförbundens insatser på området började då de på 1960-talet anordnade studiecirklar på de stora institutionerna för utvecklingsstörda och på mentalsjukhusen för personer med psykiska funktionshinder.</p>
<p>Den statliga utvärderingen av folkbildningen (SUFO 96) har presenterat uppgifter som visar att personer med funktionshinder har i stort sett samma aktivitetsgrad i studiecirkelverksamhet som ej funktionshindrade. En undersökning som SUFO 96 gjorde visade att 74 procent av dem som ansåg sig tillhöra kategorin Handikappad – problem i dagligt liv  och 80 procent av kategorin Handikappad – problem att bedriva studier , någon gång hade deltagit i studiecirkelverksamhet. Motsvarande siffra för den övriga befolkningen var 76 procent (SOU 1995:141).</p>
<p>Under budgetåret 1998 hade studieförbunden drygt 2,8 miljoner deltagare i sin studiecirkelverksamhet. Många av deltagarna studerade i flera olika cirklar under året. Antalet deltagare i studiecirklar som uppkommit till följd av särskilda, riktade insatser för människor med funktionshinder utgjorde ca 8,6 procent (242 000 deltagare) av det totala antalet studiecirkeldeltagare (Folkbildningsrådet, 1999a).</p>
<p>Studieförbunden samverkar gärna med olika handikapporganisationer och har ofta ett riktat utbud för vissa grupper av funktionshindrade. Nedan redovisas några studieförbunds insatser för människor med funktionshinder.</p>
<p>Människor med funktionshinder utgör en av de prioriterade målgrupperna hos Arbetarnas Bildningsförbund  (ABF). Förbundet samarbetar med 42 handikapporganisationer som antingen är medlemmar i ABF eller har samarbetsavtal med bildningsförbundet. ABF har ett antal särskilda studiesatsningar riktade mot olika grupper av funktionshindrade. Bl.a. har man tillsammans med Synskadades Riksförbund anordnat kurser i anteckningsteknik för synskadade, och i samarbete med Förbundet Mot Läs- och Skrivsvårigheter (FMLS) har man genomfört utbildningar kring dyslexi och alternativa studiemöjligheter. Enligt ABF tillhör 8,5 procent av förbundets samtliga studiecirkeldeltagare målgruppen människor med funktionshinder (Arbetarnas Bildningsförbund, 1998).</p>
<p>Studieförbundet Vuxenskolan  (SV) har centrala samverkansavtal med Afasiförbundet i Sverige, Riksförbundet för utvecklingsstörda barn, ungdomar och vuxna (FUB), Intresseförbundet för schizofreni (IFS) samt Riksföreningen Autism. Människor med funktionshinder är en prioriterad målgrupp för SV. Enligt SV utgjorde riktad verksamhet för denna målgrupp 16 procent av den totala verksamheten 1998. Tillsammans med de samverkande organisationerna producerar SV anpassat studiematerial som används i cirkelverksamheten (Bylund, 1999).</p>
<p>Tjänstemännens Bildningsverksamhet (TBV) fortsätter under 1999 sin satsning på det pedagogiska konceptet Vuxenkompetensen som bygger på pedagogik direkt anpassad till individens sätt att lära. Pedagogiken tillämpas idag bl.a. vid undervisning av människor med dyslexi. Flera av de lokala  TBV-kontoren  har verksamhet som riktar sig speciellt till människor med funktionshinder. Ett exempel är TBV Storstockholm som i samarbete med Handikappinstitutet driver Frida Kahlo-projektet. Projektet syftar till att ge människor med funktionshinder som inte kan delta i den ordinarie verksamheten, möjlighet att med hjälp av dator- och informationsteknik (IT) utveckla sin kreativitet (Dahlgren, 1999).</p>
<p>De satsningar som  Nykterhetsrörelsens Bildningsverksamhet (NBV) gör på handikappområdet riktar sig i huvudsak till människor med utvecklingsstörning och psykiskt funktionshindrade. Bl.a. har man producerat filmer med FUB som referensgrupp. De används som studiematerial i den egna studiecirkelverksamheten, men även särskolor använder materialet. Filmerna har också visats av Utbildningsradion (Strömberg, 1999).</p>
<p>Studieförbunden satsar alltså vanligtvis mycket på deltagare med funktionshinder. Verksamheten är varierande; den består både av riktade kurser, produktion av läromedel m.m. Samverkan med olika handikapporganisationer gör utbildningsutbudet anpassat till målgruppens behov.</p>
<h2>16.2 Högskolan</h2>
<p>Vid alla statliga universitet och högskolor finns en kontaktperson för studenter med funktionshinder. Denna person är oftast en studievägledare eller en kurator som arbetar med att handlägga studiefrågor som relaterar till stödåtgärder av olika slag.</p>
<p>Antalet studenter med funktionshinder som tagit kontakt med handikapphandläggare vid universitet och högskolor har ökat från 483 studerande 1993/94 till 1 341 studerande år 1998. Den grupp som har ökat mest är dyslektiker (från 55 budgetåret 1993/94 till 322 budgetåret 1998). Ungefär två tredjedelar av de studenter som vänt sig till handikapphandläggare erhöll medel för särskilda stödåtgärder såsom assistent, lektör, teckenspråkstolk, anteckningshjälp eller extra undervisning (Stockholms universitet, 1999).</p>
<p>Alla universitet och högskolor ska årligen sätta av 0,15 procent av grundutbildningsanslaget till stödåtgärder i studiesituationen för studenter med funktionshinder. Därutöver avsätter regeringen årligen resurser att fördelas mellan de universitet och högskolor där de egna avsatta medlen inte täcker kostnaderna för genomförda stödåtgärder. Stockholms universitet har uppdraget att fördela dessa resurser (jfr. avsnitt 10.2 och 10.3).</p>
<p>Högskoleverket har av regeringen fått i uppdrag att undersöka situationen vid landets universitet och högskolor för studenter med funktionshinder samt att analysera de framtida behoven av stöd till dessa studenter (Utbildningsdepartementet, 1998e). Högskoleverket ska granska hur universitet och högskolor lever upp till FN:s standardregler om delaktighet och jämställdhet för personer med funktionshinder. Man ska även föreslå hur hinder kan undanröjas eller minskas.</p>
<p>I uppdraget ingår även att inventera högskolornas möjligheter och kompetens att ge högskoleutbildning i teckenspråk. Högskoleverket ska också redovisa modeller för hur utbildning av lärare i ämnet teckenspråk för hörande elever i för-, grund- och gymnasieskola samt i kommunal vuxenutbildning ska organiseras inom ramen för befintliga lärarutbildningar. Vidare ska man undersöka möjligheterna att koncentrera utbildning för vissa studenter med funktionshinder – främst döva och hörselskadade – till vissa läroanstalter. Uppdraget ska redovisas den 14 januari 2000.</p>
<p>Av den nationella statistik som presenterats i kapitel 12, framgår att det är jämförelsevis få människor med funktionshinder som väljer högskolestudier. Kunskapslyftskommittén ser därför fram emot Högskoleverkets utredning av situationen för studerande med funktionshinder vid universitet och högskolor.</p>
<h2>16.3 Privata utbildningsanordnare</h2>
<p>Det finns ett hundratal s.k. kompletterande skolor som bedriver utbildning på gymnasial eller eftergymnasial nivå. De kompletterande skolorna kan delas in i tre grupper: skolor med statlig tillsyn, statsbidrag och rätt till studiestöd (t.ex. Balettakademierna i Göteborg och Stockholm samt Beckmans skola AB); skolor med statlig tillsyn och rätt till studiestöd (t.ex. Göteborgs Tekniska Institut och Doctus AB) samt skolor med statlig tillsyn utan rätt till studiestöd (t.ex. Forsbergs skola och Axelsons Gymnastiska Institut).</p>
<p>Till de privata utbildningsanordnarna räknas även utbildningsanordnare som fått examensrättigheter enligt Lag (SFS 1993:792) om tillstånd att utfärda vissa examina. I bilagan till Förordning (SFS 1993:956) om tillstånd att utfärda vissa examina framgår vilka utbildningsanordnare som avses.</p>
<p>Därutöver finns en uppsjö privata utbildningsföretag på marknaden för vuxenutbildning. Till de mer kända hör bl.a. MiROi Utbildning, Lexicon och InfoKomp AB.</p>
<p>Det finns inga statliga stöd för människor med funktionshinder som studerar hos privata utbildningsanordnare. I skrivelser till bl.a. Utbildningsdepartementet påpekar Sveriges Dövas Ungdomsförbund och Sveriges Dövas Riksförbund att döva riskerar att utestängas från den privata utbildningsmarknaden, då de privata skolorna ofta inte vill/kan betala för teckentolk (Sveriges Dövas Ungdomsförbund, 1997; Sveriges Dövas Riksförbund, 1997).</p>
<p>Högskoleverket har av regeringen fått i uppgift att se över funktionshindrade studenters situation hos enskilda utbildningsanordnare som fått examensrättigheter enligt SFS 1993:792 (Utbildningsdepartementet, 1998e). Då det inte finns några statliga pengar för stödåtgärder inom denna utbildningsform, finns det stora risker att personer med behov av särskilt stöd i studierna inte kan delta i studier hos dessa privata utbildningsanordnare. Kunskapslyftskommittén emotser därför med intresse resultatet från Högskoleverkets undersökning.</p>
<h2>16.4 Arbetsmarknadsutbildning</h2>
<p>Arbetsmarknadsutbildning är utbildning som bedrivs av arbetsmarknadspolitiska skäl. Den ska motverka arbetslöshet genom att påverka utbudet av arbetskraft. Idén är att arbetsmarknadsutbildning även ska fungera stabiliseringspolitiskt genom att arbetslösa utbildar sig inom yrken där det råder brist på arbetskraft. Utbildningen verkar också fördelningspolitiskt då den framför allt riktas mot personer med svag ställning på arbetsmarknaden.</p>
<p>Utbildningen ska främst vara yrkesinriktad och syfta direkt till arbete, men den kan också vara förberedande (allmänteoretisk och orienterande). I och med att Kunskapslyftet hösten 1997 tog över delar av den förberedande utbildningen, har arbetsmarknadsutbildningen allt mer inriktats mot yrkesutbildningar inom teknik, industriteknik och informationsteknologi (IT).</p>
<p>Arbetsmarknadsutbildning kan bedrivas inom det reguljära utbildningsväsendet, t.ex. kommunal vuxenutbildning, men den största delen upphandlas från olika utbildningsanordnare. En av de utbildningsanordnare som anlitas flitigast är AmuGruppen. Inom sitt affärsområde HADAR är AmuGruppen speciellt inriktat på utbildning för människor med funktionshinder. Utbildning inom det reguljära utbildningsväsendet får endast beviljas vissa arbetslösa med arbetshandikapp samt vissa arbetslösa utomnordiska medborgare.</p>
<p>Under budgetåret 1998 deltog i genomsnitt 41 900 personer per månad – varav 35 300 i upphandlad utbildning och 6 600 inom det reguljära utbildningsväsendet – i arbetsmarknadsutbildning. Ca 15 procent av dessa tillhörde kategorin människor med arbetshandikapp. I förhållande till sin andel av de arbetslösa – ca 10 procent – är människor med arbetshandikapp alltså väl representerade i arbetsmarknadsutbildning.</p>
<p>Efter Ami-åtgärd (25 procent) är arbetsmarknadsutbildning (24 procent) den konjunkturberoende åtgärd där de flesta arbetslösa människor med arbetshandikapp deltar. I grupperna arbetslösa med hörselskada och arbetslösa med synskada återfinns 34 respektive 29 procent i arbetsmarknadsutbildning. Lägst var siffran för gruppen arbetslösa med förståndsarbetshandikapp (17 procent) (Arbetsmarknadsverket, 1999).</p>
<p>Andelen människor med arbetshandikapp i arbetsmarknadsutbildning ökar med deltagarnas ålder. I åldersgruppen 20–24 år hade en tiondel av deltagarna i arbetsmarknadsutbildning någon form av arbetshandikapp (oktober 1997). Motsvarande siffra för åldersgruppen 45–55 år var 18 procent. Det finns ingen märkbar skillnad mellan andelen män med arbetshandikapp och andelen kvinnor med arbetshandikapp i arbetsmarknadsutbildning (Axelsson & Westerlund, 1999).</p>
<p>Losam-utredningen har visat att den lägre utbildningsnivån hos arbetssökande med arbetshandikapp är ett hinder för gruppens deltagande i arbetslivet (SOU 1997:5). För många människor med funktionshinder utgör arbetsmarknadsutbildning en viktig del i kompetensutvecklingen.</p>
<h2>17 Reflexioner och förslag till fortsatt arbete</h2>
<p>Den del i detta betänkande som behandlar studerande med funktionshinder syftar framförallt till att analysera och kartlägga vilka hinder som finns för människor med en funktionsnedsättning att deltaga i olika former av vuxenutbildning samt till att beskriva hur ansvaret fördelar sig mellan olika huvudmän för att vuxenutbildning görs tillgänglig för studerande med funktionshinder. Undersökningen av de faktiska förhållanden som studerande med funktionshinder möter har främst syftat till att beskriva förhållanden knutna till vuxenutbildning i kommunal regi och på folkhögskola. Kartläggningen ger upphov till en rad reflexioner av olika karaktär. En del behandlar förhållanden som är gemensamma för flera former av vuxenutbildning. Andra riktar sig mer mot förhållanden som är specifika för en utbildningsform. Vissa iakttagelser pekar på ett behov av åtgärder för att människor med funktionshinder ska ha möjlighet att studera på lika villkor som övriga studiedeltagare. I vissa fall kan förhållandena förbättras genom mindre insatser inom ramen för den utbildning som bedrivs idag, i andra fall kan det krävas större förändringar som inbegriper ett större eller förändrat offentligt åtagande. Inför arbetet med att presentera kommitténs slutbetänkande kommer ytterligare kartläggningar att göras, bl.a. för att belysa de förutsättningar som finns för ett livslångt lärande inom ramen för övriga vuxenutbildningsformer.</p>
<p>Frågor kring funktionshindrades utbildning bör samordnas med Kunskapslyftskommitténs huvudsakliga arbete att utreda hur vuxenutbildningen långsiktigt ska utvecklas. Kommittén har därför valt att vänta med eventuella förslag på större och mer genomgripande förändringar till sitt slutbetänkande.</p>
<h2>17.1 Utgångspunkter</h2>
<p>Kunskapslyftskommitténs utgångspunkt för de reflexioner och förslag som presenteras i detta kapitel är att människor med funktionshinder ska ha lika möjlighet och samma rätt till en kvalitetsmässig utbildning som övriga studiedeltagare. En övergripande målsättning för all vuxenutbildning bör därför vara att den utformas så att studerande med funktionshinder kan delta i undervisningen. I den mån särskilt stöd eller andra anpassningar krävs för att underlätta ett deltagande på lika villkor bör insatsen, i enlighet med ansvars- och finansieringsprincipen, ses som en utbildningspolitisk fråga.</p>
<p>I sitt första delbetänkade  En strategi för Kunskapslyft och livslångt lärande (SOU 1996:27) diskuterade Kunskapslyftskommittén mål för vuxnas deltagande i vuxenutbildning och livslångt lärande i relation till fyra dimensioner; ungdomsutbildning, livslångt lärande, kunskapslyft och infrastruktur. Kommittén ansåg att utbildningsförutsättningarna måste stärkas inom vart och ett av dessa områden för att Sverige ska utvecklas till ett kunskapssamhälle där alla får reella möjligheter att delta i kunskapsutvecklingen.</p>
<p>Ungdomsutbildningen  består av utbildning i grund- och gymnasieskolan och den högskoleutbildning som genomförs i omedelbar anslutning till gymnasieskolan. I ungdomsutbildningen läggs grunden till det livslånga lärandet.</p>
<p>Livslångt lärande  innefattar både formell utbildning och informellt lärande och kan äga rum i många olika sammanhang, såväl i vardagen som i arbetet.</p>
<p>Med kunskapslyft  avsåg kommittén förstärkta utbildningsmöjligheter för vuxna som riskerar att hamna vid sidan av utvecklingen i samhället. Kommittén slog i betänkandet fast att ”det finns grupper som riskerar att marginaliseras och slås ut från arbetsmarknaden därför att de inte har de förutsättningar som krävs för att delta i det livslånga lärandet. Det är för dem som vuxenutbildningen måste förstärkas och ett kunskapslyft komma till”.</p>
<p>Infrastrukturen  ger förutsättningar för individen att välja utbildning och utbildningsanordnarna att få studerande. Till grundvillkoren för utbildningsaktiviteteter och lärande hör information och vägledning, forskning och utveckling samt system för finansiering av kurskostnader och de studerandes livsuppehälle. I statens och kommunernas uppgifter ingår enligt kommitténs bedömning att garantera en god infrastruktur. Till infrastrukturen hör bl.a. tillgång till ett brett utbildningsutbud av god kvalitet.</p>
<p>Kommittén fastslog att om kunskapslyft och det livslånga lärandet ska bli en realitet måste vuxenutbildningen svara mot individuella behov  och anpassas efter individuella förutsättningar .</p>
<p>Livslångtlärande och funktionshinder</p>
<p>Människor med funktionshinder har som grupp räknat en lägre sysselsättnings- och utbildningsnivå än befolkningen i övrigt och utgör därigenom en viktig målgrupp för vuxenutbildningen. För att nå arbetslösa och kortutbildade är det av stor betydelse att utbildningen är tillgänglig för människor med funktionshinder. En särskilt angelägen del i arbetet med att reformera vuxenutbildningen bör därför vara att göra utbildningen tillgänglig för alla.</p>
<p>De iakttagelser som gjorts inom ramen för detta delbetänkande stärker kommitténs uppfattning om vikten av att bygga ut och förbättra infrastrukturen på vuxenutbildningsområdet. I FN:s standardregler för att tillförsäkra människor med funktionsnedsättning delaktighet och jämlikhet, som Sverige ställt sig bakom, anges att en övergripande målsättning för utbildningen bör vara att den sker inom ramen för de ordinarie utbildningsvägarna . Kommitténs huvudsakliga arbete med att följa Kunskapslyftet och lämna förslag på hur vuxenutbildningen bör reformeras för att få till stånd ett ökat livslångt lärande går i mångt och mycket ut på att underlätta och stimulera utvecklandet av en bättre infrastruktur. Med en bättre infrastruktur kan vuxenutbildningen nå fler människor med funktionshinder än vad den gör idag. Kravet på att kunna erbjuda särskilt  stöd och särskilda utbildningar minskar med en förbättrad infrastruktur, dvs. om möjligheter skapas för människor att följa en genomtänkt studiegång, börja utbildningen på den nivå man befinner sig, ha en stabil ekonomi under sina studier, välja utbildningsanordnare och utbildningstakt utifrån individuella behov och förutsättningar.</p>
<p>Vid sidan av de hinder som kan undvikas genom en bättre infrastruktur kommer det alltid att finnas behov av ett mer individuellt anpassat stöd i form av exempelvis anpassade läromedel eller hjälpmedel.</p>
<h2>17.2 Gemensamma iakttagelser för kommunal vuxenutbildning och folkhögskolan</h2>
<p>På flera av de områden där kommittén iakttagit brister som innebär att kvalitén på undervisningen försämras eller att människor med en funktionsnedsättning utestängs – helt eller delvis – från kommunal vuxenutbildning respektive folkhögskolan, finns det orsaker som är gemensamma. Dessa ”utvecklingsområden” är framförallt läromedel, hjälpmedel, tillgång till tolkar och specialpedagogisk kompetens. Vid sidan av, men även inom ramen för, dessa områden finns förhållanden som är mer specifika för respektive utbildningsform och som behandlas för sig. 17.2.1 Läromedel</p>
<p>För att studerande med funktionshinder ska kunna tillgodogöra sig utbildningen kan anpassade läromedel krävas. I de undersökningar som Kunskapslyftskommittén gjort inom kommunal vuxenutbildning och folkhögskolan är det främst personer med synskada eller läs- och skrivsvårigheter/dyslexi som har haft behov av anpassade läromedel. Det handlar då om läromedel i form av talböcker eller inlästa på band samt i synskadades fall även litteratur översatt till punktskrift.</p>
<p>Utifrån de iakttagelser som Kunskapslyftskommittén gjort kan konstateras att även om komvuxenheterna och folkhögskolan inte har på sitt ansvar att förse de studerande med litteratur, är det ändå vanligt att de tar på sig detta ansvar. När det gäller anpassad litteratur som beställs kan det uppstå problem med lång leveranstid på läromedlet. Läromedel som levereras först efter att delar av utbildningen genomförts, kan innebära att studierna omintetgörs. För synskadade uppkommer problem då läroböcker inte alltid finns översatta till punktskrift. Det är inte alltid möjligt med nyöversättningar, då dessa är alltför kostsamma. Vid många komvuxenheter och folkhögskolor ordnar utbildningsanordnaren så att studerande med synskada eller läs- och skrivsvårigheter kan få litteratur inläst på band. Ibland har skolorna elevassistenter eller motsvarande som inom sina arbetsuppgifter sysslar med detta, andra gånger har skolorna vänt sig till andra instanser i samhället (t.ex. biblioteket) för att få texter inlästa. Även lärare använder delar av sin arbetstid åt att läsa in läroböcker på band. Sammantaget ger detta en bild av att det vid många skolor läses in litteratur på band, ofta från samma läroböcker. Det innebär en ineffektiv och kvalitetsmässigt sämre hantering än om inläsning av läromedel sköttes centralt.</p>
<p>Frågor kring läromedel för studerande med funktionshinder inom olika delar av utbildningsväsendet har utförligt behandlats av Utredningen om funktionshindrade elever i skolan (FUNKIS). Vad gäller läromedel för vuxna med funktionshinder, konstaterar FUNKIS att ...  bilden över statligt stöd till läromedel för vuxna med funktionshinder är i vissa avseeenden än mer komplex än vad gäller barn- och ungdomsskolan. I stora delar saknas stöd. (SOU 1998:66)</p>
<p>Det stöd som utgår till läromedel för vuxenstuderande med funktionshinder ser olika ut dels beroende på diagnos, dels beroende på utbildningsform. För synskadade och dövblinda som deltar i studiecirkel finns statliga medel för anpassning av studiematerial. Stödet gäller inte för andra grupper av funktionshindrade. Studerande vid folkhögskola kan få anpassade läromedel genom att skolan använder det tilläggsbidrag som Sisus distribuerar för inköp av anpassade läromedel. På högskolor och universitet har Tal- och punktskriftsbiblioteket ansvar för att producera och låna ut studielitteratur till högskolestuderande som är synskadade, rörelsehindrade eller dyslektiker. Det finns däremot inte något särskilt läromedelsstöd för studerande med funktionshinder i det offentliga skolväsendet för vuxna (kommunal vuxenutbildning, särvux, sfi samt Statens skolor för vuxna). Om man som studerande med funktionshinder har tagit sig igenom studier i kommunal vuxenutbildning och uppnått högskolebehörighet, är det alltså betydligt lättare att få behovet av anpassade läromedel tillfredsställt i högskoleutbildningen.</p>
<p>I sitt slutbetänkande (SOU 1998:66) föreslår FUNKIS en bred översyn av statens hela engagemang vad gäller läromedel, studiematerial och studielitteratur för människor med funktionshinder. I denna översyn ska behoven för barn i förskolan samt behoven för studerande med funktionshinder i olika former av vuxenutbildning, eftergymnasial utbildning samt universitet och högskola, särskilt beaktas. Utredningen påpekar att Kunskapslyftskommitténs ställningstaganden i frågor om läromedel för studerande med funktionshinder i vuxenutbildningen, bör utgöra en del av grunden för denna översyn. Regeringen har tidigare (Regeringsbeslut 1996-11-19) beslutat att överlämna frågan om läromedelskostnader för synskadade vuxenstuderande till Kunskapslyftskommittén.</p>
<p>FUNKIS föreslår också att Upphovsrättslagen (SFS 1960:279) ses över bl.a. för att kunna anpassa läromedel i ny teknik för funktionshindrade. Någon proposition med anledning av FUNKIS förslag har ännu inte lagts.</p>
<p>Kunskapslyftskommittén delar FUNKIS uppfattning att det behövs en bred översyn av statens engagemang vad gäller läromedel och studiematerial för människor med funktionshinder. Kommittén avvaktar regeringens reaktion på FUNKIS förslag och återkommer vid behov till frågan om läromedel och studiematerial för vuxenstuderande med synskada, liksom läromedel och studiematerial för vuxenstuderande med andra funktionsnedsättningar.</p>
<p>Utgångspunkten för kommitténs fortsatta arbete är en strävan efter att åstadkomma ett system där behovet  av anpassad litteratur styr möjligheten att få stöd, och inte utbildningsform eller diagnos. 17.2.2 Hjälpmedel</p>
<p>Det finns ett flertal problem förknippade med hjälpmedelsförsörjning till studerande med funktionshinder i vuxenutbildningen. Dels saknas en tydlig ansvarsfördelning mellan landstingets och andra huvudmäns ansvar för att finansiera hjälpmedel, dels får den studerande ibland tillgång till hjälpmedel alltför sent.</p>
<p>Att studerande i behov av ett hjälpmedel får dem efter det att utbildningen påbörjats beror, bortsett från den tidsspillan oklara ansvarsförhållanden ger upphov till, ofta på att den studerande och/eller skolan genom dålig framförhållning uppmärksammar hjälpmedelsbehovet för sent. Det kan också bero på att den berörda hjälpmedelscentralen fungerar dåligt och därigenom har långa väntetider eller att hjälpmedelsproducenten har lång leveranstid. De hinder som uppstår i vuxenutbildningssammanhang på grund av dessa förhållanden bör, enligt Kunskapslyftskommitténs bedömning, till stor del kunna undvikas genom en bättre organisation och framförhållning hos vuxenutbildningsanordnarna och den studerande.</p>
<p>Den ansvarsfördelning som finns för hjälpmedel mellan olika huvudmän har arbetats fram inom ramen för två stora reformer, Ädel-reformen och Handikappreformen. Handikappreformen, som är den senare av de två, innebar inga väsentliga skillnader mot vad som gällt sedan tidigare utan var i första hand ett förtydligande av tidigare reglering. Den då införda 3 a § (nuvarande 3 b §) avsåg, enligt specialmotiveringen, att undanröja varje osäkerhet om landstingets ansvar  för att erbjuda hjälpmedel för funktionshindrade . Kunskapslyftskommittén kan konstatera att osäkerhet om landstingens ansvar för att erbjuda hjälpmedel i samband med vuxenutbildning trots detta kvarstår.</p>
<p>Osäkerheten består dels i svårigheter att tolka var gränsen går mellan vad som avses med landstingets ansvar för att erbjuda funktionshindrade hjälpmedel för att underlätta den dagliga livsföringen – dvs. i det här sammanhanget erbjuda sådana hjälpmedel som fodras för att den enskilde ska kunna gå i skolan – och dels de regler som säger att särskilda pedagogiska hjälpmedel ligger utanför landstingets ansvar. Kommittén har, som redovisats, sett exempel på hur denna begreppsförvirring bl.a. leder till att studerande i olika delar av landet har olika möjligheter att få hjälpmedel för vuxenstudier från sitt hemlandsting. I vissa fall har det inneburit att landstingen tillämpat en hård tolkning men det förekommer också att landstingen finansierar hjälpmedel som med stor sannolikhet ligger utanför deras finansieringsansvar.</p>
<p>Kunskapslyftskommittén anser att den begreppsförvirring som råder när det gäller hjälpmedel är olycklig. Ansvaret för att erbjuda studerande med funktionshinder hjälpmedel delas av landsting och utbildningsanordnare. Ansvaret för att ta fram tydligare kriterier för var gränsen mellan respektive huvudmans ansvar ligger, enligt kommitténs mening, framförallt hos dessa aktörer.</p>
<p>Kommittén föreslår att Landstingsförbundet och Kommunförbundet respektive Folkbildningsrådet i egenskap av företrädare för utbildningsanordnarna gemensamt arbetar fram underlag för hur ansvaret för att erbjuda vuxenstuderande hjälpmedel ska fördelas.</p>
<p>Denna gränsdragningsproblematik återfinns inom de flesta vuxenutbildningsformer. På folkhögskoleområdet kompliceras hjälpmedelsfrågan av en överenskommelse från 1983 mellan Landstingsförbundet och Socialdepartementet om vissa ersättningar från sjukförsäkringen till sjukvårdshuvudmännen där bland annat landstingens övertagande av kostnadsansvaret för tekniska hjälpmedel  i utbildningssammanhang, i utbyte mot en viss ersättning från staten, ingick. Studerande med funktionshinder i folkhögskolor och studiecirklar omfattades inte av denna överenskommelse.</p>
<p>Denna överenskommelse har följts av en rad liknande överenskommelser, bl.a. inom ramen för de s.k. Dagmaröverenskommelserna. Dessa är som regel ettåriga och omförhandlas kontinuerligt. Vid några tillfällen sedan 1983 har större överenskommelser gjorts där särskilt reglerade ansvarsområden lyfts över till landstingens allmänna åtagande i utbyte mot en förhöjd statsbidragsnivå. Sedan 1984, då ovanstående avtal började gälla, har en rad förhållanden på hjälpmedelsområdet ändrats i grunden, bl.a. har Ädelreformen och Handikappreformen genomförts. Nu gällande lagstiftning ger inget heltäckande svar på frågan om vilket ansvar landstinget har för att erbjuda deltagare på folkhögskolans kurser hjälpmedel. Huruvida det s.k. undantaget för folkhögskolan fortfarande är giltigt eller om ansvaret för hjälpmedel på folkhögskoleområdet lyfts in i landstingets allmänna ansvar vid någon av de förhandlingar eller de reformer som genomförts sedan 1983 är oklart.</p>
<p>Det finns som Kunskapslyftskommittén ser det inget skäl till varför folkhögskoleområdet, vad gäller landstingets hjälpmedelsansvar, ska hanteras på ett annorlunda sätt än andra vuxenutbildningsformer.</p>
<p>Kunskapslyftskommittén föreslår att omfattningen av landstingens ansvar för att erbjuda deltagare med funktionshinder hjälpmedel på folkhögskolans olika kurser och i samband med internatboende klargörs i särskild ordning av regeringen. Målet bör vara att uppnå en parallellitet till andra vuxenutbildningsformer med avseende på landstingets hjälpmedelsansvar. 17.2.3 Specialpedagogisk kompetens</p>
<p>För att människor med funktionshinder på bästa sätt ska kunna tillgodogöra sig utbildning bör den utbildande personalen ha kunskap om de förutsättningar som olika funktionshinder ger i utbildningssituationen. I enlighet med FN:s standardregler bör lärare utbildas fortlöpande i specialpedagogiska frågor. Detsamma gäller för annan personal – t.ex. skolledare och kuratorer – som i sitt arbete är engagerad i planering och genomförande av service till studerande med funktionshinder.</p>
<p>I de undersökningar som Kunskapslyftskommittén har gjort framkommer att komvuxenheterna och folkhögskolorna ofta upplever att de saknar den pedagogiska kompetens som behövs för att undervisa studerande med funktionshinder. Det tycks vara relativt ovanligt att personal inom dessa utbildningsformer får fortbildning för att bättre kunna anpassa utbildningssituationen för studiedeltagare med funktionshinder. Många av de skolledare som Kunskapslyftskommittén varit i kontakt med uppger att de inte vet vart de kan vända sig för att upphandla kurser och annan fortbildning då behov uppstår. Kunskapslyftskommittén vill betona vikten av att personalen – lärare, skolledare, kuratorer etc. – inom vuxenutbildningen får del av denna typ av kompetensutveckling.</p>
<p>SIH ska enligt instruktionen ge råd och stöd till kommunerna i specialpedagogiska frågor. Verksamheten är dock i huvudsak inriktad på barn- och ungdomsskolan. Inom vuxenutbildningen finns alltså ingen motsvarande instans med nationellt ansvar för tillämpning och utveckling av pedagogik för funktionshindrade. I vissa kommuner (t.ex. Stockholm) finns kommunala resursgrupper med detta ansvar. Sisus har initierat bildandet av nätverk mellan folkhögskolor som vänder sig till samma grupper av funktionshindrade, i syfte att sprida kompetens.</p>
<p>Kunskapslyftskommittén har i sina undersökningar noterat avsaknaden av en instans med nationellt ansvar för utveckling och tillämpning av specialpedagogik inom vuxenutbildningen. Det har tydligt framkommit att vuxenutbildningens personal behöver en instans att vända sig till för att få specialpedagogiskt stöd och råd om hur undervisningen kan anpassas till studerande med funktionshinder.</p>
<p>Stöd i specialpedagogiska frågor ges även av landstingens hörselvårdskonsultenter, olika resurscenter, kunskapscenter m.m. FUNKIS har till regeringen lämnat förslag om en samordning av statens stöd till huvudmännen i barn- och ungdomsskolan i specialpedagogiska frågor (SOU 1998:66). Utredningen anser det logiskt att denna samordning av stöd även ska kunna gälla huvudmännen i vuxenutbildningen, men hänvisar till Kunskapslyftskommittén att vidare bedöma denna fråga. Kunskapslyftskommittén menar att det pedagogiska stöd som behövs inom de olika formerna av vuxenutbildning (kommunal vuxenutbildning, arbetmarknadsutbildning, folkbildning etc.) inte självklart ryms inom en samordning för barn- och ungdomsskolan. Kunskapslyftskommitténs bedömning blir beroende av hur eventuell samordning på barn- och ungdomssidan kommer att se ut.</p>
<p>Kunskapslyftskommittén avvaktar regeringens proposition med anledning av FUNKIS förslag. Kommittén återkommer till frågan om specialpedagogiskt stöd om det blir aktuellt. 17.2.4 Tolk</p>
<p>En förutsättning för att barndomsdöva, dövblinda, vuxendöva och vissa hörselskadade ska kunna delta i vuxenutbildningen är att de får tillgång till tolk. Genom riksdagens ställningstagande till 1981 års budgetproposition fick teckenspråket officiell status. I läroplanen för specialskolan fastslogs att teckenspråket är förstaspråk för döva och att skriven svenska är andraspråk.</p>
<p>Det finns i huvudsak två problem förknippade med tolk och vuxenutbildning: dels att det är mycket kostsamt och dels att det råder brist på tolkar.</p>
<p>Att teckentolka en lektion innebär att utbildningsanordnaren förutom personalkostnader för läraren också får finansiera kostnaden för två teckentolkar. På de kommunala vuxenutbildningsenheter som Kunskapslyftskommittén varit i kontakt med är det sällan man har haft anledning att ta ställning till om komvuxenheten/kommunen har möjlighet att finansiera tolkkostnaderna. Vissa kommunföreträdare har dock ställt sig frågade till om det skulle vara möjligt att finansiera tolkkostnaden inom de resurser man förfogar över. Inom folkhögskolan och på högskolan finns centrala om än begränsade medel som utbildningshuvudmannen kan söka för att täcka tolkkostnader.</p>
<p>Landstingens ansvar för att finansiera och tillhandahålla tolktjänst för vardagstolkning  reglerades i samband med handikappreformen. Bristen på tolkar har försvårat nyttjandet av vardagstolkning. Ett statsbidrag har utgått till landstingen sedan 1994 för den utvidgade tolktjänsten och för utbyggnaden av tolktjänsten. Man har på olika sätt försökt stimulera att fler utbildar sig till tolkar. Enligt Socialstyrelsen finns nu mycket goda förutsättningar för en relativt snabb uppbyggnad av tolktjänstverksamheten. Antalet nyutbildade tolkar kommer att öka påtagligt från och med läsåret 1998/99 då ca 100 tolkar beräknas bli färdiga med sin tolkutbildning. Ytterligare 159 tolkar beräknas ha genomgått en tolkutbildning under åren 1999–2001 (prop. 1998/99:1).</p>
<p>Det är kommitténs förhoppning att ökningen av nyutbildade tolkar kommer att förbättra möjligheterna till vuxenutbildning för de som har behov av tolk. Kommittén avser att återkomma till frågan om hur finansieringen av tolk i samband med vuxenutbildning bör ske i sitt slutbetänkande.</p>
<h2>17.3 Kommunal vuxenutbildning och Kunskapslyftet</h2>
<p>Den nationella statistiken (se kapitel 12) visar att det finns ett stort utbildningsbehov bland människor med funktionshinder. Människor med funktionshinder har generellt sett en lägre utbildningsnivå än befolkningen i övrigt; få har eftergymnasial utbildning. Behovet av vuxenutbildning för människor med funktionshinder har även påpekats av flera handikapporganisationer (bl.a. SRF, FMLS och HSO). Mycket av detta utbildningsbehov torde kunna fyllas i den kommunala vuxenutbildningen och Kunskapslyftet. Enligt den statistik som finns tillgänglig är också den kommunala vuxenutbildningen den utbildningsform där flest människor med funktionshinder studerar. Människor med funktionshinder är som grupp väl representerade i den kommunala vuxenutbildningen. Den undersökning som Kunskapslyftskommittén genomfört tyder på att människor med läs- och skrivsvårigheter och människor med förslitningsskador relativt ofta studerar i den kommunala vuxenutbildningen, medan personer med s.k. traditionella funktionshinder – hörselskada, dövhet, synskada, rörelsehinder – samt människor med psykiskt, neurologiskt och medicinskt betingade funktionshinder, sällan studerar i denna utbildningsform (jfr. avsnitt 13.2).</p>
<p>Att den kommunala vuxenutbildningen fungerar är således en förutsättning för många människor med funktionshinder att kunna ta sig vidare i utbildningssystemet.</p>
<p>Planering och organisation</p>
<p>Ett viktigt led i att göra utbildningen tillgänglig är planering och framförhållning. På förhand utarbetade rutiner underlättar ofta mottagandet av studerande med funktionshinder. I FN:s standardregler påpekas vikten av rutiner för att ge lämpligt stöd och hjälp till studerande med funktionshinder. Det kan t.ex. innebära att den som har behov av särskilt stöd redan vid ansökningsförfarandet kan anmäla detta till skolan. I några kommuner har komvuxenheten upprättat en handlingsplan där berörd personal inför kursstart diskuterar med den studerande hur utbildningen på bästa sätt görs tillgänglig. Frånvaron av rutiner för att säkerställa att studerande med funktionshinder får det stöd de behöver har varit tydlig i den undersökning av kommunal vuxenutbildning som Kunskapslyftskommittén gjort.</p>
<p>Kunskapslyftskommittén rekommenderar kommunerna att förbättra sina rutiner i mottagandet av studerande med funktionshinder .</p>
<p>Enligt läroplanen för de frivilliga skolformerna (Lpf 94) ska en individuell studieplan finnas för varje studerande. Kunskapslyftskommittén har i tidigare delbetänkande (SOU 1998:51) konstaterat att varje studerande bör ha rätt till en individuell studieplan. Den individuella studieplanen bör innehålla en beskrivning av individens mål med sina studier samt vägen dit. För studerande med behov av särskilt stöd är den individuella studieplanen ett extra viktigt verktyg för en genomtänkt och högkvalitativ utbildning.</p>
<p>Såsom redovisats i avsnitt 7.9 finns stadgat (SFS 1994:394) att skolpersonalen ska utarbeta åtgärdsprogram för elever i grundskolan som har behov av särskilda stödåtgärder. Utredningen om funktionshindrade elever i skolan (FUNKIS) föreslår i sitt slutbetänkande (SOU 1998:66) att åtgärdsprogram ska finnas i alla skolformer för barn och ungdom samt motsvarande fristående skolor. Någon motsvarighet till åtgärdsprogrammen finns inte inom vuxenutbildningen. Det kan finnas skäl att överväga om den rätt till studieplan som vuxenstuderande har idag ska kompletteras med en rättighet att kräva åtgärdsprogram. Diskussionen kan vara särskilt befogad när det gäller grundläggande vuxenutbildning, som är en rättighet för individen. Å andra sidan bör en omfattande och noggrant upprättad studieplan kunna utgöra en motsvarighet till åtgärdsprogram.</p>
<p>Kunskapslyftskommittén avvaktar regeringens proposition med anledning av FUNKIS förslag, och återkommer till frågan om det blir aktuellt.</p>
<p>Det är viktigt att det finns personal på skolan som studerande med funktionshinder kan vända sig till för att få sina behov av stöd uppmärksammade och tillfredsställda. Rektor för den kommunala vuxenutbildningen bär det yttersta ansvaret för att utbildningen görs tillgänglig. Ansvaret för att tillgodose det löpande stödbehovet för studerande med funktionshinder kan dock inte vara rektors huvuduppgift. Stora komvuxenheter där det finns ett kontinuerligt behov av stödinsatser, bör kunna avsätta permanent personal med särskilt ansvar för frågor kring studerande med funktionshinder.</p>
<p>Stödinsatser</p>
<p>I Skollagen (1 kap 9 §) stadgas att utbildningen inom det offentliga skolväsendet för vuxna ska vara likvärdig varhelst den anordnas i landet. Den undersökning som Kunskapslyftskommittén gjort av den kommunala vuxenutbildningen visar att situationen för studerande med funktionshinder skiljer sig åt i olika delar av landet. Förklaringen till detta ligger inte enbart i skillnaden i erfarenhet och resurser mellan stora och små komvuxenheter, utan lika mycket i komvuxenheternas inställning till satsningar på studerande med funktionshinder. Landstingens hjälpmedelspolicy liksom CSN:s och försäkringskassornas hantering av studiefinansieringsfrågor skiljer sig också åt mellan olika delar av landet. Följden blir att studerande med funktionshinder har lättare att få stödbehov tillfredsställda i vissa kommuner än i andra.</p>
<p>Kunskapslyftskommittén anser det orimligt att det ska vara avhängigt av vilken del av landet man bor och studerar i, huruvida studerande med funktionshinder får sina behov av stödåtgärder tillfredsställda och därigenom bereds möjlighet att delta i den kommunala vuxenutbildningen. En grundläggande tillgänglighet bör alltid finnas. Det är anmärkningsvärt att en så pass hög andel av komvuxenheterna är fysiskt otillgängliga för rörelsehindrade.</p>
<p>Skolverket har regeringens uppdrag att genomföra granskningar av utbildningens kvalitet i det svenska skolväsendet (U97/4444/S; U99/1/S). Skolverket ska undersöka vilka möjligheter och svårigheter skolorna har att uppfylla de nationella målen, samt lämna förslag till förändringar. De tre områden som särskilt uppmärksammades under det första året (1998) var rektors roll som styrfunktion, undervisning för elever i behov av särskilt stöd samt läs- och skrivprocessen som ett led i undervisningen. Skolverket har i detta arbete i första hand granskat grundskolor och i mindre omfattning gymnasieskolor. Den kommunala vuxenutbildningen har inte berörts. Under 1999 ska Skolverket granska skolornas arbete med mobbning, sex- och samlevnadsundervisning samt undervisning om droger.</p>
<p>Kunskapslyftskommittén föreslår regeringen att inför nästkommande år uppmana Skolverket att i sina kvalitetsgranskningar av skolan uppmärksamma frågan om anpassning av utbildningssituationen för studerande med funktionshinder i vuxenutbildningen. En tillgänglig och anpassad utbildning är i högsta grad ett mått på utbildningens kvalitet.</p>
<p>När det gäller den del av den kommunala vuxenutbildningen/Kunskapslyftet där kurser läggs på externa utbildningsanordnare kan speciella problem uppstå. Ett exempel är när undervisning bedrivs i lokaler som ej anpassats för rörelsehindrade. Få kommuner har tagit med handikappaspekter i upphandlingen av kurser. Tillgängligheten till utbildningslokalerna samt en anpassad utbildningssituation bör vara en viktig del i den kommunala upphandlingen av Kunskapslyftskurser. Kommunen bör även planera för hur extrakostnader för anpassning av utbildning för studerande med funktionshinder ska fördelas mellan kommunen och den privata utbildningsanordnaren.</p>
<p>Kunskapslyftskommittén föreslår att kommunernas arbete för att göra utbildning inom Kunskapslyftet tillgänglig för studerande med funktionshinder, premieras i tilldelningen av statsbidrag för Kunskapslyftet. I sin kvalitetsbedömning av kommunernas ansökningar för Kunskapslyftet, bör Skolverket beakta tillgänglighet och handikappanpassning. Tillgänglighet till utbildning och anpassning av utbildningen bör kunna bedömas inom de kvalitetsparametrar som i Förordningen (SFS 1998:276) om statligt stöd till särskilda satsningar på vuxna avser åtgärder ”som behövs för att bedöma olika utbildningsanordnares förmåga och lämplighet att genomföra planerad verksamhet” (7 § 5 p) samt åtgärder ”som behövs för att säkerställa utbildningens kvalitet” (7 § 7 p).</p>
<p>Principerna om delaktighet och jämlikhet som FN:s standardregler utgår från, innebär att människor med funktionshinder har rätt till det stöd de behöver inom det reguljära systemet för utbildning på den plats där de bor (Utrikesdepartementet m.fl., 1995). Några av intervjupersonerna i Kunskapslyftskommitténs undersökning har uttryckt tveksamheter inför att finansiera stödinsatser för studerande med funktionshinder inom ramen för den kommunala vuxenutbildningens budget. Orsaken till tveksamheten är farhågor över att sådana satsningar skulle gå ut över undervisningens kvalitet. Det finns även uppfattningar om att ansvaret för att utbilda människor med funktionshinder ligger på någon annan utbildningsanordnare än den kommunala vuxenutbildningen. Med FN:s standardregler som utgångspunkt menar Kunskapslyftskommittén att detta är ett felaktigt sätt att se på det kommunala ansvaret för människor i behov av särskilt stöd. Det behövs en attitydförändring och kompetensförstärkning vad gäller kommunernas och den kommunala vuxenutbildningens skyldighet att erbjuda kommuninvånare med funktionshinder vuxenutbildning av hög kvalitet. I sitt slutbetänkande föreslår Bemötandeutredningen (SOU 1999:21) att Sisus ska få i uppdrag att utarbeta och ansvara för ett nationellt kompetensutvecklingsprogram om hur myndighetspersoner ska bemöta människor med funktionshinder.</p>
<p>Myndighetskontakter</p>
<p>Få av de komvuxenheter som Kunskapslyftskommittén varit i kontakt med har ett utvecklat samarbete med andra myndigheter. Det finns uppgifter som tyder på att människor med funktionshinder tenderar att ”falla mellan stolarna” p.g.a. av att myndigheter inte samarbetar på ett effektivt sätt. Från handikapprörelsen påpekas hur betydelsefullt det är att utbildningsanordnaren och andra myndigheter och organ har ett bra samarbete.</p>
<p>Kunskapslyftskommittén önskar se ökat samarbete och bättre samordning mellan utbildningsanordnare och olika instanser som har verksamhet som gränsar till utbildningsområdet. Det är möjligt att Kunskapslyftet kan leda till att ett sådant samarbete utvecklas. Såsom redovisats i kapitel 5 har Kunskapslyftet föranlett ett omfattande samarbete mellan olika kommunala förvaltningar, statliga myndigheter och utbildningsanordnare av olika slag. Ett exempel på samverkan föranlett av Kunskapslyftet är projektet ”Uppsvinget” i Borlänge, där Kunskapslyftsorganisationen, arbetsförmedlingen, kommunala nämnder, försäkringskassan m.fl. samverkar i en utbildning för psykiskt funktionshindrade och människor med lätt utvecklingsstörning.</p>
<p>Anmärkningsvärd är den inkonsekvens som tycks råda mellan CSN:s lokalkontor i landet. I några kommuner har komvuxenheterna ett bra samarbete med CSN, medan man på andra håll finner CSN:s hantering både oförutsebar och långsam. Kunskapslyftskommittén finner det otillfredsställande att hanteringen skiljer sig så mycket mellan olika lokalkontor.</p>
<p>Kunskapslyftskommittén avser att i sitt slutbetänkande återkomma till frågorna kring studiefinansiering för studerande med funktionshinder, och hänvisar tills vidare till den diskussion som förs i avsnitt 7.2.</p>
<p>Försäkringskassans arbete är förknippat med frågor kring finansiering av studier. Reumatikerförbundet påpekar att de lokala försäkringskassorna har olika inställning till studiedeltagande med bibehållen ersättning. Även för Försäkringskassan gäller att det är viktigt att informationen – både till de studerande och till den egna personalen – fungerar så att samma förutsättningar gäller över hela landet.</p>
<h2>17.4 Särvux</h2>
<p>Antalet deltagare i särvux ökar kraftigt. Trots detta är det en liten del av målgruppen som studerar. Särvux är en egen utbildningsform. Någon rätt – motsvarande den som gäller för grundläggande vuxenutbildning – för vuxna att delta i särvux finns inte. Det kan ifrågasättas om inte också människor med utvecklingsstörning (motsvarande) ska ha en lagstiftad rätt till studier på grundsärskolenivå.</p>
<p>I Kunskapslyftskommitténs första delbetänkande framfördes tankar på rättighet till studier på gymnasial nivå. Kommittén har däremot inte uttalat någon uppfattning om rätt till utbildning på gymnasial nivå för människor med utvecklingsstörning (motsvarande) – gymnasiesärnivån.</p>
<p>I Skollagen (12 kap 12 §) finns redan inskrivet att · den som påbörjat utbildning på en kurs i särvux också har rätt att fullfölja den · undervisningen ska upphöra om eleven saknar förutsättningar att tillgodogöra sig utbildningen eller annars inte gör tillfredsställande framsteg.</p>
<p>En annan fråga är vilka för- och nackdelar som finns med att särvux utgör en egen utbildningsform. Den egna utbildningsformen ger i sig inte några garantier för ett bättre omhändertagande i undervisningssituationen. Den kan däremot ge upphov till gränsdragningsproblem och utanförskap från övrig vuxenutbildning.</p>
<p>Kunskapslyftskommittén återkommer i sitt slutbetänkande till frågan om särvux även fortsättningsvis bör utgöra en egen utbildningsform samt till frågan om alla vuxnas rätt till grundläggande och gymnasial utbildning.</p>
<p>Som framgår i kapitel 14 erhåller deltagare i särvux i genomsnitt cirka två undervisningstimmar per vecka. Det kan givetvis accepteras som någon form av förströelse eller liknande, men det kan knappast accepteras som meningsfyllda studier i syfte att nå ett studiemål, exempelvis avslutade studier på grundsärskolenivå. När riksdagen beslutade om att ta bort spärren för heltidsstudier för cirka åtta år sedan, så torde inte avsikten ha varit att ge de studerande två timmars undervisning per vecka.</p>
<p>I Förordning om vuxenutbildning för utvecklingsstörda (SFS 1992:736) slås fast att undervisningen ska bedrivas som gruppundervisning och att enskild undervisning endast får anordnas om det finns särskilda skäl.</p>
<p>Av såväl pedagogiska som sociala skäl är det önskvärt att i görligaste mån undvika enskild undervisning och istället ge deltagarna möjlighet att berika varandra utifrån sina olika erfarenheter. Så sker för närvarande vanligtvis inte i de olika kommunerna. Det kan delvis förklaras av praktiska problem i små kommuner och glesbygdskommuner (få deltagare – stora avstånd) men knappast av samma skäl i stora kommuner. Ändå är antalet elever per undervisningsgrupp lägre i storstäder och förortskommuner än i landet i stort. Det är inte troligt att de studerande ges optimala studiemöjligheter i sådana grupperingar.</p>
<p>För att utbildningen ska kunna betraktas som kvalitetsmässig krävs, förutom att själva undervisningen håller en hög pedagogisk standard, att studiedeltagarna ges fler undervisningstimmar i veckan och att enskild undervisning bedrivs i mindre utsträckning än vad som idag ofta är fallet i kommunerna.</p>
<p>Kunskapslyftskommittén ser med intresse fram mot den granskning av särvux som Skolverket ska genomföra under innevarande år och återkommer – om så behövs – i sitt slutbetänkande med förslag.</p>
<h2>17.5 Folkhögskolan</h2>
<p>Människor med funktionshinder, invandrare samt arbetslösa är, enligt de villkor som finns för statsbidraget till folkhögskolan, grupper som folkhögskolorna särskilt ska vända sig till. De uppgifter som Folkbildningsrådet redovisar i årsredovisningen för 1998 tyder på att man har lyckats väl med att nå dessa grupper. Folkhögskolorna har dock inte möjlighet att ta emot alla sökande med funktionshinder. Orsakerna är framför allt att den fysiska tillgängligheten är bristfällig, att man inte har kapacitet att ta emot fler deltagare – både på kurser som särskilt riktar sig till deltagare med funktionshinder och andra kurser – och att finansiering saknas för de deltagare som kräver mest anpassning och stöd. För skolor som har sökande med behov av tolk i undervisningssituationen är bristen på tolkar ett skäl till varför man tvingas neka sökande tillträde till utbildningen.</p>
<p>Den största andelen studerande med funktionshinder finns på folkhögskolans egna Kunskapslyftskurser. Folkhögskolorna kan ansöka om särskilt statsbidrag för extrakostnader förknippade med undervisning av deltagare med funktionshinder och deltagare med invandrarbakgrund. Tillsammans uppgick andelen studerande som folkhögskolorna ansökte om extra bidrag för till 32 procent på Kunskapslyftsplatserna under höstterminen 1998. För deltagare med funktionshinder var andelen 17 procent. Lägger man till de deltagare med funktionshinder som folkhögskolorna inte ansökt om särskilt bidrag för, stiger andelen studerande med funktionshinder ytterligare.</p>
<p>Att folkhögskolan lyckats rekrytera en så pass hög andel deltagare med funktionshinder är ett tecken på att man har ett gott anseende och kan erbjuda människor med funktionshinder goda utbildningsmöjligheter. Detta styrks bl.a. av Kunskapslyftskommitténs kartläggning av den kommunala vuxenutbildningen där det finns flera exempel på att företrädare för kommunal vuxenutbildning uppger att de rekommenderat människor med funktionshinder att söka sig till folkhögskolan. Som orsak har bland annat angetts att folkhögskolan har större erfarenhet av att utbilda människor med funktionshinder och ett arbetssätt som gör det lättare att ta hänsyn till studerande med särskilda behov.</p>
<p>Att andelen deltagare med funktionshinder är avsevärt mycket högre på Kunskapslyftsplatserna än på den övriga statsfinansierade utbildningen inom folkhögskolan innebär att det är den utbildning som till sitt innehåll  normalt ligger inom ramen för det kommunala åtagande som lockar den största andelen deltagare med funktionshinder. Det finns inga exakt jämförbara uppgifter över andelen studerande med funktionshinder i kommunal vuxenutbildning respektive motsvarande utbildning på folkhögskola. De uppgifter som finns pekar dock entydigt på att folkhögskolan är den utbildningsform som har den största andelen studerande med funktionshinder av de två utbildningsformerna.</p>
<p>Det faktum att en tredjedel av de som går på folkhögskolans egna Kunskapslyftskurser är i behov av någon form av extra stöd – oftast i form av förstärkta lärarinsatser – och att andelen ökar ger upphov till frågan om folkhögskolans arbetsformer och roll i samhället/utbildningssystemet förändras som en följd av att detta. Att folkhögskolans roll förändras är kanske naturligt. I vilken riktning en eventuell förändring sker och om den är önskvärd eller inte är främst en fråga som man inom folkbildningen själv bör ta ställning till.</p>
<p>Det finns tecken på att folkhögskolan i allt större utsträckning ses som en resurs för människor med funktionshinder som vill skaffa sig gymnasiekompetens eller vidareutbilda sig. Kunskapslyftskommittén anser att det är bra att man tar till vara på den kompetens som finns inom olika delar av vuxenutbildningen. En utveckling där företrädare för myndigheter och kommunal vuxenutbildning i ökad utsträckning rekommenderar människor med funktionshinder att söka sig till folkhögskolan, eftersom utbildningsformen anses speciellt lämpad för människor med särskilda behov, ger dock upphov till flera frågor.</p>
<p>Är det för att alternativ saknas som andelen deltagare med funktionshinder ökar inom folkhögskolan? Till de kurser som vänder sig särskilt till deltagare med funktionshinder finns, med undantag för vissa av de kurser som riktar sig till utvecklingsstörda och dyslektiker, inga motsvarande alternativ inom den kommunala vuxenutbildningen. Folkhögskolorna kan här sägas ha hittat en egen nisch. Däremot kan Kunskapslyftsplatserna och i viss mån de allmänna kurserna, i detta sammanhang, snarast sägas utgöra ett komplement till den kommunala vuxenutbildningen.</p>
<p>Folkhögskolan har, enligt kommitténs bedömning, lyckats väl med att rekrytera deltagare med funktionshinder. Kunskapslyftskommittén vill dock understryka att anledningen till att människor söker sig till en folkhögskolekurs i första hand bör vara att man vill delta i en utbildning som bygger på de värden som folkhögskolan traditionellt står för och inte för att det saknas andra alternativ. Det övergripande handikapp politiska målet är att studerande med funktionshinder ska delta inom ramen för samma utbildningar som övriga befolkningen. Utvecklingen inom folkhögskolan går delvis i motsatt riktning. Flera kurser och folkhögskolor som riktar sig särskilt till deltagare med funktionshinder har startats under den senaste tiden. Kunskapslyftskommittén anser att man i enlighet med FN:s standardregler bör sträva efter att ha gemensamma kurser. Det finns alltså skäl att ifrågasätta om den undervisning som ges inom ramen för folkhögskolornas särskilda kurser inte i större utsträckning kan ske inom ramen för det ordinarie kursutbudet.</p>
<p>Det finns skäl och omständigheter som gör det särskilt lämpligt med speciella kurser. Flera av de kurser som ges har t.ex. som mål att studiedeltagaren efter kursen ska klara ett eget boende med hjälp av assistans.</p>
<p>Det resursfördelningssystem som skapats av Folkbildningsrådet har – i kombination med de medel Sisus fördelar – med största sannolikhet betytt mycket för de enskilda folkhögskolornas möjligheter att anta deltagare med funktionshinder och bereda dem goda studievillkor. Genomgången i kapitel 10 av de särskilda medel som finns för studerande med funktionshinder i vuxenutbildningen visar att, med 16 procent av samtliga statliga medel som går till folkhögskolan, det också bör finnas ett stort ekonomiskt handlingsutrymme för att erbjuda deltagare med funktionshinder en utbildning som är likvärdig med övriga studerandes.</p>
<p>Att folkhögskolorna inte kan få bidrag för att finansiera insatser som skulle behövas för att kunna utbilda alla sökande med funktionshinder, får till följd att vissa folkhögskolor tvingas neka sökande plats med hänvisning till resursbrist. Ett utbildningssystem där alla som söker till en utbildning också kan antas är inte genomförbart och heller inte speciellt kontroversiellt. Att sökande, som annars skulle ha antagits, nekas tillträde till en utbildning på grund av ett funktionshinder är däremot, enligt kommitténs mening, diskriminerande. Målsättningen bör vara att detta inte ska få förekomma.</p>
<p>Kortsiktigt skulle flera av de problem som finns med att finansiera insatser för studerande med funktionshinder kunna lösas med en förstärkning av statliga medel via Sisus. Budgetåret 1998 översöktes Sisus tilläggsbidrag med ca 11 miljoner kronor. Därtill kommer kostnader för de deltagare som inte kunnat antas på grund av att deras hemkommuner avslagit deras ansökan om bistånd för att betala folkhögskolornas deltagaravgifter för ”boende och omvårdnadsinsatser”. Det finns faktorer som talar för att de öronmärkta statliga medlen för deltagare med funktionshinder bör öka. Ett starkt skäl är att det garanterar att antalet sökande med funktionshinder som nekas tillträde till utbildningen minskar. Samtidigt finns det faktorer som talar mot en ensidig förstärkning av de medel som staten riktar till särskilda insatser för deltagare med funktionshinder på folkhögskoleområdet.</p>
<p>En förstärkning av de särskilda medel som riktas till deltagare med funktionshinder ska, i enlighet med de regler som gäller för den statliga budgetprocessen, i första hand finansieras genom en motsvarande omfördelning av andra utbildningsresurser. Sett i ett bredare perspektiv när det gäller vuxenutbildning bör man därför ställa frågan var eventuella ökade statliga medel gör mest nytta när det gäller att förbättra förutsättningarna för människor med funktionshinder att delta i det livslånga lärandet.</p>
<p>Att genom en punktinsats öka de statliga medlen för särskilt stöd inom folkhögskolan garanterar inte en långsiktig lösning. Den utveckling som sker inom folkhögskolan tyder på att andelen studerande med funktionshinder ökar vilket gör att kostnaderna kan förväntas stiga i framtiden.</p>
<p>En ökning av de medel som Sisus förfogar över löser inte de problem som vissa deltagare har med att hitta finansiering för deltagaravgifter för ”boende och omsorgsinsatser” som vissa folkhögskolor tar ut. Gränsen mellan vad som är deltagaravgifter och vad som kan finansieras inom ramen för Sisus tilläggsbidrag är i praktiken något oklar. Delar av de kostnader som folkhögskolorna kan söka bidrag för från staten/Sisus kan även finansieras i form av deltagaravgifter finansierade av deltagarens hemkommun. Flera skolor/resurscenter har en ansträngd ekonomi som en följd av stora investeringar i byggnader och utrustning vilket avspeglar sig i de deltagaravgifter man måste ta ut. Vidare har man personalkostnader, vid sidan av kostnader för lärare och assistenter, som inte alltid har en direkt koppling till folkhögskoleutbildningen men som måste finansieras. Ser man enbart till den finansiella delen av verksamheten vid skolor som vänder sig till de deltagare som har det allra mest omfattande behovet av stöd, står den folkbildande verksamheten för en mycket liten del av den ekonomiska omsättningen. Vid några skolor uppgår andelen av statsbidragen som riktar sig till assistans, anpassning och särskilt stöd för deltagare med funktionshinder till runt 80 procent av skolornas samlade statsbidrag.</p>
<p>De kostnader som folkhögskolorna täcker via deltagaravgifter, dvs. i huvudsak kostnader för anpassat boende samt stöd och service inom ramen för rehabiliterings/aktivitetscentrets verksamhet, ligger normalt på kommunerna. Att en kommuninvånare deltar i en folkhögskolekurs skulle i vissa fall kunna innebära minskade kostnaderna för en kommun i och med att Sisus finansierar assistanskostnader som kommunen normalt finansierar. Mot bakgrund av den ansvarsuppdelning som finns mellan kommuner, landsting och stat är det tveksamt om staten bör gå in och ta ett större ansvar för att finansiera kostnader som normalt ligger inom kommunernas ansvar.</p>
<p>Kommunernas olika tolkningar och ställningstaganden av det kommunala åtagandet, utifrån i första hand Socialtjänstlagen, innebär i det här sammanhanget att det som blir styrande för om en sökande kan beredas tillträde till en kurs avgörs av i vilken kommun den sökande råkar vara mantalsskriven.</p>
<p>Ansökan om bistånd för deltagaravgifter ligger utanför det som preciseras som individens rätt till bistånd enligt Socialtjänstlagen. Socialnämndens biståndsbeslut kan i regel inte överprövas i sak. Kommunerna som ansvarar för socialtjänsten måste naturligtvis ha möjlighet att ställa kostnaden för ett visst bistånd/insats mot den bedömda nyttan av biståndet. I det här sammanhanget ställs dock denna kommunala beslutanderätt mot principen att människor med funktionshinder som vill delta i vuxenutbildningen ska ha lika möjligheter och samma rätt till utbildning som alla andra.</p>
<p>De skillnader som finns när det gäller kommunernas sätt att bedöma och tillämpa Socialtjänstlagen är i grunden ingen utbildningspolitisk fråga. Den har uppmärksammats inom alla samhällsområden.</p>
<p>Socialtjänstlagen är för närvarande föremål för en översyn av Socialtjänstutredningen (dir. 1997:109). Utredningen, som ska lämna sitt slutbetänkande till regeringen den 31 maj 1999, har bland annat till uppgift att analysera för- och nackdelar för den enskilde respektive kommunen av en större tydlighet när det gäller avgränsningen mellan rättighets- och skyldighetslagstiftningen.  Förslag ska också lämnas till hur tillsynen över socialtjänsten kan förbättras och effektiviseras.</p>
<p>Kunskapslyftskommittén avser att i sitt slutbetänkande återkomma till frågan om hur finansieringen av särskilda insatser för studerande med funktionshinder bör ske.</p>
<p>De folkhögskolor som har egna resurscenter/aktivitetscenter knutna till folkhögskolan har i mångt och mycket en särställning inom folkhögskolan. Vid dessa skolor har man med tiden byggt upp en omfattande erfarenhet och kompetens vad gäller att undervisa de grupper man vänder sig till. Även vid de folkhögskolor som regelbundet undervisar deltagare med funktionshinder inom ramen för det allmänna kursutbudet har en värdefull kompetens byggts upp. Det är möjligt att det går att ta vara på denna kompetens på ett bättre sätt än vad som görs idag. Det kan till exempel ske genom att vissa folkhögskolor erbjuds ett särskilt uppdrag vad gäller att fungera som ett nationellt resurscenter för att utveckla och sprida kunskap.</p>
<p>Kunskapslyftskommittén avser att i sitt slutbetänkande återkomma till frågan om hur de erfarenheter och den kompetens som finns inom folkhögskolan att erbjuda vuxna med funktionshinder en utbildning av god kvalitet tillvaratas på bästa sätt.</p>
<p>Sisus bidrag till assistanskostnader</p>
<p>Ökningen av andelen deltagare med funktionshinder kan sägas bestå i två delar: dels i en ökning inom det allmänna kursutbudet, dels i en ökning inom kurser som riktar sig särskilt till studerande med funktionshinder. Generellt kan sägas att deltagarna inom ramen för det allmänna kursutbudet är flest till antalet och att deltagarna inom ramen för de särskilda kurserna är de som ställer störst krav på folkhögskolornas förmåga att erbjuda anpassningar och särskilt stöd. Tanken bakom det finansieringssystem som byggts upp inom folkhögskolan är att det ska underlätta för enskilda folkhögskolor att ge service och stöd till studerande med funktionshinder inom det allmänna kursutbudet. En effekt av att antalet deltagare i kurser som vänder sig särskilt till människor med omfattande funktionshinder ökar, är att möjligheten att integrera deltagare med funktionshinder i det allmänna kursutbudet minskar.</p>
<p>En växande del av folkhögskolans ansökningar om tilläggsbidrag – ca 7 miljoner av totalt ca 40 miljoner 1998 – rör bidrag för assistanskostnader för de deltagare som inte faller in under personkretsen för Sisus vårdartjänstanslag. Det faktum att Sisus bara kan finansiera ca tre fjärdedelar av folkhögskolornas ansökningar om tilläggsbidrag leder till att ej rörelsehindrade deltagare i behov av assistans inte alltid få behovet tillgodosett. Uppdelningen av Sisus två statsbidrag utgår i det här avseendet från deltagarnas diagnos och inte från deras behov. Beslut om att bevilja assistans bör, enligt Kunskapslyftskommitténs mening, utgå från behovet av assistans och inte utifrån orsaken till behovet.</p>
<p>Kunskapslyftskommittén anser att behovet av ett stöd i första han bör vara styrande för de statsbidrag som fördelas av Sisus. Kommittén följer den försöksverksamhet som myndigheten bedriver med samordnad assistans vid två folkhögskolor och avser att återkomma till frågan i sitt slutbetänkande.</p>
<h2>Källor</h2>
<p>Andersson Å. & P. Sylwan, 1997, Framtidens arbete och liv.  Natur och Kultur, Stockholm.</p>
<p>Arbetarnas Bildningsförbund, 1998, Årsredovisning 1997 , Stockholm.</p>
<p>Arbetarskyddsstyrelsen, 1997, Arbetssorsakade besvär 1997,  Stockholm.</p>
<p>Arbetsmarknadsdepartementet, 1998, Regleringsbrev för budgetåret 1999 avseende Arbetsmarknadsverket (AMV) och anslag inom UO13 Ekonomisk trygghet vid arbetslöshet och UO14 Arbetsmarknad och arbetsliv . Regeringsbeslut 11, 1998-12-17.</p>
<p>Arbetsmarknadsstyrelsen, 1997 , Arbetsmarknadsverkets årsredovisning 1995/96.  Stockholm.</p>
<p>Arbetsmarknadsstyrelsen, 1998a, Arbetsmarknaden för invandrare . Ura 1998:1. Stockholm.</p>
<p>Arbetsmarknadsstyrelsen, 1998b,  Arbetsmarknadsverkets årsredovisning 1997 . Stockholm.</p>
<p>Arbetsmarknadsstyrelsen, 1998c,  Framtidens jobb – Välja yrke in i 2000-talet.  Ura 1998:6. Stockholm.</p>
<p>Arbetsmarknadsverket, 1998a,  Uppföljning av Mål 3 inom EU:s strukturfondsarbete, ISEKuu 1998:3, Solna.</p>
<p>Arbetsmarknadsverket, 1998b, Årsredovisning 1997 , Solna.</p>
<p>Arbetsmarknadsverket, 1999, Årsredovisning 1998 , Solna.</p>
<p>Assarsson, L. & K. Sipos-Zackrisson, 1999, Vad möter deltagare i dagens vuxenutbildning?  Institutionen för pedagogik och psykologi, Linköpings universitet, Linköping. Preliminärt arbetsmaterial.</p>
<p>Axelsson, R. & O. Westerlund, 1999, Deltagare i Kunskapslyftet höstterminen 1997 och jämförelsegrupper . Institutionen för nationalekonomi, Umeå universitet.</p>
<p>Betänkande 1997/98:TU03,  Trafikutskottets betänkande mer tillgänglig kollektivtrafik.</p>
<p>Brandell, L., 1998,  Nittiotalets studenter. Bakgrund och studiemönster . Arbetsrapport nr 2, Studenterna i Sverige. Högskoleverket. Stockholm.</p>
<p>Bylund, A-C., 1999, Muntliga uppgifter, Studieförbundet Vuxenskolan.</p>
<p>Reference Document.</p>
<p>CSN, 1998a , Särskilt vuxenstudiestöd och särskilt utbildningsbidrag, Regler och praxis, 98/99 .</p>
<p>CSN, 1998b,  Två sidor – nyheter om studiestödet . Nr 4 december 1998.</p>
<p>CSN, 1999,  Nya bestämmelser för UBS från och med höstterminen 1999. CSN:s hemsida, www.csn.se,  1999-03-26.</p>
<p>Dahlgren, A., 1999, Muntliga uppgifter, Tjänstemännens Bildningsverksamhet.</p>
<p>Direktiv 1988:53,  Direktiv till 1989 års handikapputredning.</p>
<p>Direktiv 1995:67, Kommittédirektiv, Ett nationellt kunskapslyft för vuxna .</p>
<p>Direktiv 1996:71, Kommittédirektiv, Tilläggsdirektiv till Kunskapslyftskommittén (U1995:09) .</p>
<p>Direktiv 1997:54, Kommittédirektiv, Lärarutbildningen .</p>
<p>Direktiv 1997:104, Kommittédirektiv, Tilläggsdirektiv till Kunskapslyftskommittén (U1995:09) .</p>
<p>Direktiv 1997:109, Kommittédirektiv, Översyn av vissa frågor rörande socialtjänstlagen och socialtjänstens uppgifter.</p>
<p>Direktiv 1998:47, Kommittédirektiv, Tilläggsdirektiv till kommittén om lärarutbildningen .</p>
<p>Ds 1998:57,  Kommittéerna och bofinken. Kan en kommitté se ut hur som helst?</p>
<p>Eriksson, L., 1998,  Kunskapslyftet – ett hot mot folkhögskolans själ eller en renässans för folkhögskoleidén , Linköpings universitet.</p>
<p>EU:s ministerråd,  Resolution (97/C 12/01) om lika möjligheter för människor med funktionshinder .</p>
<p>Folkbildningsrådet, 1997, Årsredovisning  1995-1996. Stockholm.</p>
<p>Folkbildningsrådet, 1998a, 1999 års statsbidragsfördelning.  Folkbildningsrådets beslut 1998-12-09, Stockholm.</p>
<p>Folkbildningsrådet, 1998b,  Folkhögskolornas S-anslagsplatser. Resultat av en enkät till folkhögskolor maj 1998. Rapport sammanställd av SCB. Stockholm.</p>
<p>Folkbildningsrådet, 1998c, Årsredovisning 1997 . Stockholm.</p>
<p>Folkbildningsrådet, 1998d,  Slutrapport om studieförbundens och folkhögskolornas särskilda utbildningsinsatser för arbetslösa budgetåret 1997 . Stockholm.</p>
<p>Folkbildningsrådet, 1999a,  Slutrapport om folkhögskolornas särskilda utbildningsinsatser för arbetslösa budgetåret 1998 . Stockholm.</p>
<p>Folkbildningsrådet, 1999b, Årsredovisning 1998 . Stockholm.</p>
<p>Folkhögskolornas informationstjänst 1997, Folkhögskolor, Kurskatalog 1997/98.</p>
<p>Folkhögskolornas informationstjänst 1998, Folkhögskolor, Kurskatalog 1998/99.</p>
<p>Folkhögskolornas informationstjänst 1999, Folkhögskolor, Kurskatalog 1999/2000.</p>
<p>Handikappförbundens samarbetsorgan, 1996, Yttrande över betänkande SOU 1996:27 , Stockholm.</p>
<p>Handikappförbundens samarbetsorgan, 1998, Brev till Kunskapslyftskommittén och redovisning av enkät  1998-05-27, Stockholm.</p>
<p>Handikappinstitutet, 1998,  IT för funktionshindrade och äldre. Förslag till handlingsprogram för åren 1998–2002,  Stockholm.</p>
<p>Handikappombudsmannen, 1996, Yttrande över betänkande SOU 1996:27 , Stockholm.</p>
<p>Handikappombudsmannen, 1997, Rapport till regeringen , Stockholm.</p>
<p>Handikappombudsmannen, 1998,  Tänkte inte på det... Kommunhandbok om hur man skapar ett tillgängligare samhälle , Stockholm.</p>
<p>Handikappombudsmannen, 1999,  Delrapport till regeringen 1999. Undersökning om delaktighet och jämlikhet för personer med funktionsnedsättning – en enkätundersökning bland Sveriges kommuner , Stockholm.</p>
<p>Hollander A., 1995, Rättighetslag i teori och praxis,  Iustus förlag, Uppsala.</p>
<p>Holmlund, M., 1999, Föredragning beträffande CSN vid Kunskapslyftskommitténs sammanträde 1999-02-15 samt senare kompletteringar.</p>
<p>Högskoleverket, 1997,  Årsrapport för universitet och högskolor 1995/96 . Stockholm.</p>
<p>Högskoleverket, 1998,  Årsrapport för universitet och högskolor 1997.</p>
<p>Stockholm.</p>
<p>Inregia, 1999, Kunskapslyftet – jämförelser mellan kommuner 1997 och 1998. Preliminärt arbetsmaterial.</p>
<p>Johansson, C., 1999, Muntliga uppgifter, Uppsvinget i Borlänge kommun.</p>
<p>Johansson, U. & U. Johansson-Eriksson, 1999, De estetiska ämnena och vuxenutbildningsfältet . Institutionen för pedagogik, Umeå universitet, Umeå.</p>
<p>Kim, L., 1999, Retorik och realiteter. Om resurser och utbildningskapacitet i högskolan under nittiontalet. Akademikerfakta  nr 2, 1999, SACO.</p>
<p>Kreuger A. & M. Lindahl, 1998, Education for Growth in Sweden and the World. Papper presenterat vid Ekonomiska Rådets konferens ” Can Education Foster Growth ”, Stockholm, november 1998.</p>
<p>Lander, R. & M. Larson, 1998,  Utvärderingen av Kunskapslyftet: Den riksrepresentativa enkäten 1997/98 . Institutionen för pedagogik och didaktik, Göteborgs universitet.</p>
<p>Lander, R. & M. Larson, 1999,  Vuxenstudiernas början och ett år efter. Två delstudier från utvärderingen av kunskapslyftet . Institutionen för pedagogik och didaktik, Göteborgs universitet. Preliminärt arbetsmaterial.</p>
<p>Lundh A., Muntliga uppgifter. Rektor för Statens skola för vuxna i Härnösand.</p>
<p>Melkersson, M., 1999,  Kunskapslyftet 1997 – Kunskapslyftet 1998 . Institutionen för nationalekonomi, Umeå universitet. Preliminärt arbetsmaterial.</p>
<p>Myrberg, M., 1999,  International Adult Literacy Survey -  Invandrares läs-, skriv- och räkneförmåga på svenska. Rapport till Skolverket och Kunskapslyftskommittén . Arbetsrapport, Linköpings universitet. 1998:9. Stockholm.</p>
<p>NUTEK, 1998b,  Utbildning för sysselsättning eller arbetslöshet . NUTEK, R 1998:33. Stockholm.</p>
<p>NUTEK, 1999b,  Svenskt näringsliv på rätt väg? Bilaga 3 till Långtidsutredningen 1999. Stockholm.</p>
<p>Comparison . Paris.</p>
<p>OECD, 1998f, Uppgifter hämtade ut OECD:s utbildningsdatabas. Paris.</p>
<p>Paldanius, S., 1999,  Utbildning i kunskapslyftet – till vilken nytta? Institutionen för pedagogik och psykologi, Linköpings universitet, Linköping. Preliminärt arbetsmaterial.</p>
<p>Proposition. 1982/83:174,  Proposition om vissa ersättningar till sjukvårdshuvudmännen.</p>
<p>Proposition 1990/91:85,  Växa med kunskaper – om gymnasieskolan och vuxenutbildningen.</p>
<p>Proposition 1992/93:159,  Om stöd och service till vissa funktionshindrade.</p>
<p>Proposition 1995/96:86,  Funktionshindrades tillgång till teletjänster.</p>
<p>Proposition 1995/96:222,  Vissa åtgärder för att halvera arbetslösheten till år 2000, ändrade anslag för budgetåret 1995/96, finansiering m.m.</p>
<p>Proposition 1996/97:63,  Samverkan, socialförsäkringens ersättningsnivåer och administration, m.m.</p>
<p>Proposition 1996/97:115,  Mer tillgänglig kollektivtrafik .</p>
<p>Proposition 1996/97:124,  Ändringar i socialtjänstlagen.</p>
<p>Proposition 1997/98:1,  Förslag till statsbudget, finansplan m.m.</p>
<p>Proposition 1997/98:62,  Regional tillväxt – för arbete och välfärd .</p>
<p>Proposition 1997/98:169,  Gymnasieskola i utveckling -  kvalitet och likvärdighet.</p>
<p>Proposition 1998/99:1,  Förslag till statsbudget, finansplan m.m.</p>
<p>Regeringsbeslut   nr 9,  Bilaga till regeringsbeslut om tilldelning av statsbidrag för särskild satsning på gymnasial vuxenutbildning andra halvåret 1997 och preliminärt för helåret 1998.</p>
<p>Regeringsbeslut  1998-11-26,   Uppdrag att inventera situationen för funktionshindrade studenter inom högskolan och hos enskilda utbildningsanordnare.</p>
<p>Regeringsbeslut  1998-12-17,   Regleringsbrev för budgetåret 1999 avseende anslag till barnomsorg, skola och vuxenutbildning.</p>
<p>Regeringsbeslut 1999-02-25, U1999/599/V, Omfördelning av statligt stöd till särskilda satsningar på gymnasial utbildning för vuxna.</p>
<p>Regeringskansliet, Ylva Johansson, 1998, 10 miljoner till utvecklingsprojekt för vuxenlärare . Skrivelse 1998-09-03 till alla lärare i vuxenutbildningen.</p>
<p>Regeringskansliet, Ingegerd Wärnersson, 1999, 30 miljoner kronor för utvecklingsprojekt för vuxenlärare . Skrivelse 1999-02-11 till alla lärare i vuxenutbildningen.</p>
<p>SCB, 1995, Vuxenutbildning vecka 41 1993, Statistiska meddelanden , U 30 SM 9501.</p>
<p>SCB, 1996a, Elevpanel för longitudinella studier. Elevpanel 2. Statistiska meddelanden,  U 73 SM 9602.</p>
<p>SCB, 1996b, Personalutbildning 1995 och 1996, Statistiska meddelanden , U 39 SM 9601.</p>
<p>SCB 1997,  De funktionshindrades situation på arbetsmarknaden en piloundersökning, Information och arbetsmarknad 1997:3.</p>
<p>SCB, 1998a, Databas, mätvecka 42 1998.</p>
<p>SCB, 1998c, Nybörjare i högskolan, Statistiska meddelanden , U 30 SM 9801.</p>
<p>SCB, 1998d, Folkhögskolan vår- och hösterminen 1997, Statistiska meddelanden , U 22 SM 9801.</p>
<p>SCB, 1999, Registerutdrag om personalutbildning 1997 och 1998.</p>
<p>SFS 1960:279, Upphovsrättslagen.</p>
<p>SFS 1967;940, Omsorgslag.</p>
<p>SFS 1968:147, Omsorgsstadgan.</p>
<p>SFS 1980:620, Socialtjänstlagen.</p>
<p>SFS 1982:763, Hälso- och sjukvårdslagen.</p>
<p>SFS 1985:1100, Skollag.</p>
<p>SFS 1991:977, Förordning om statsbidrag till folkbildningen.</p>
<p>SFS 1991:1081, Förordning med instruktion för Statens institut för handikappfrågor i skolan.</p>
<p>SFS 1992:394, Gymnasieförordningen.</p>
<p>SFS 1992:403, Förordningen om kommunal vuxenutbildning.</p>
<p>SFS 1992:736, Förordning om vuxenutbildning för utvecklingsstörda. SFS 1993:387, Lag om stöd och service till vissa funktionshindrade. SFS 1993: 389, Lag om assistansersättning.</p>
<p>SFS 1993:792, Lag om tillstånd att utfärda vissa examina.</p>
<p>SFS 1993:802, Lag om entreprenadförhållanden inom skolan.</p>
<p>SFS 1993:956, Förordning om tillstånd att utfärda vissa examina.</p>
<p>SFS 1994:2, Förordning om 1994 års läroplan för de frivilliga skolformerna, Lpf 94.</p>
<p>SFS 1994:847, Lag om färdtjänst.</p>
<p>SFS 1994:1194, Grundskoleförordningen.</p>
<p>SFS 1996:1502, Förordning om statligt stöd till särskilda satsningar på gymnasial utbildning av vuxna.</p>
<p>SFS 1997:702, Förordning om kvalitetsredovisning inom skolväsendet.</p>
<p>SFS 1997:769, Lag om tekniska egenskapskrav på byggnader.</p>
<p>SFS 1998:276, Förordning om statligt stöd till särskilda satsningar på utbildning av vuxna.</p>
<p>Sisus 1998, Årsredovisning 1997.  Stockholm.</p>
<p>Sisus 1999a, Årsredovisning 1998.  Stockholm.</p>
<p>Skolverket, 1995, Skolan i siffror 1995: Del 1.  Rapport nr 74. Stockholm.</p>
<p>Skolverket, 1996,  Beskrivande data om skolverksamheten 96 . Skolverkets rapport 107. Stockholm.</p>
<p>Skolverket, 1997a,  Ansvaret för skolan – en kommunal utmaning . Stockholm.</p>
<p>Skolverket, 1997b,  Kunskapslyftet hösten 1997. En verksamhetsuppföljning . Stockholm.</p>
<p>Skolverket, 1997c, Vem älskar Sfi?  Skolverkets rapport nr 131. Stockholm.</p>
<p>Skolverket, 1997d,  Skolan i siffror 1997: Del 1. Betyg och utbildningsresultat. Rapport nr 128. Stockholm.</p>
<p>Skolverket, 1997e,  Skolan – Jämförelsetal för skolhuvudmän . Rapport nr 134. Stockholm.</p>
<p>Skolverket, 1998a,  Användning av tester i intagning till utbildning inom kunskapslyftet i Ronneby kommun . Dnr 98:686,  1998-09-09.  Stockholm.</p>
<p>Skolverket, 1998b,  Beskrivande data om barnomsorg och skola 98.</p>
<p>Skolverkets rapport nr 157. Stockholm.</p>
<p>Skolverket, 1998c, Beslut om statsbidrag för den särskilda satsningen på gymnasial vuxenutbildning, Volymkrav och statsbidrag per kommun. Kunskapslyftet, år 1999. Dnr 98:22; inklusive bilaga, 1998-12-18. Stockholm.</p>
<p>Skolverket, 1998d,  Den statliga rektorsutbildningen. En utvärdering av innehåll, ekonomi, jämställdhet och effekter. Stockholm.</p>
<p>Skolverket, 1998e,  Kunskapslyftet och den kommunala vuxenutbildningen . Dnr 97:1646. Stockholm.</p>
<p>Skolverket, 1998f,  Skolan i siffror 1998: Del 1. Betyg och utbildningsresultat. Rapport nr 142. Stockholm.</p>
<p>Skolverket, 1998g,  Skolan i siffror 1998: Del 2. Elever och lärare . Rapport, nr 148. Stockholm.</p>
<p>Skolverket, 1998h,  Skolan – Jämförelsetal för skolhuvudmännen. Skolverkets rapport nr 146. Stockholm.</p>
<p>Skolverket, 1998i,  Skolverket satsar 15 miljoner på utveckling av studie- och yrkesvägledning. Pressmeddelande  1998-12-15.  Stockholm.</p>
<p>Skolverket, 1998j,  Skolverkets tillsyn av utbildning inom kunskapslyftet i Linköpings kommun . Beslut i tillsynsärende   Stockholm.</p>
<p>Skolverket, 1998k,  Skolverkets tillsyn av utbildning inom kunskapslyftet i Ystads kommun . Dnr 98:687,  1998-11-30.  Stockholm.</p>
<p>Skolverket, 1998l, Tillsynen av skolan . Allmänna råd 1998:1. Stockholm.</p>
<p>Skolverket, 1998m,  Uppdrag avseende Plan för utveckling av vuxenutbildningen . Dnr 98:2665,  1998-10-14.  Stockholm.</p>
<p>Skolverket, 1998n,  Redovisning av konsekvenserna av det ändrade huvudmannaskapet för särskolan och särvux. Stockholm.</p>
<p>Skolverket, 1999a, Att organisera utvärdering . Stockholm.</p>
<p>Skolverket, 1999b, Att utvärdera skolan . Stockholm.</p>
<p>Skolverket, 1999c, Första året med Kunskapslyftet . Delrapport nr 3. Stockholm.</p>
<p>Skolverket, 1999d,  Nationell kvalitetsgranskning av skolan . En rapport från statens utbildningsinspektörer. Stockholm.</p>
<p>Skolverket, 1999e,  Skolverkets allmänna råd om kvalitetsredovisningen inom skolväsendet . Stockholm.</p>
<p>Skolverket, 1999f, Skolverkets plan för utvärderingar av vuxenutbildningen. Brevsvar 1999-01-14. Stockholm.</p>
<p>Skolverket, 1999g,  En longitudunell studie av funktionshindrade gruppers studiedeltagande i kommunal vuxenutbildning, best. nr. 1999:441, Stockholm.</p>
<p>Skolverket, 1999h,  Komvux – ett demokratiskt projekt, Skolverkets rapport nr. 162, Stockholm.</p>
<p>Skolverket, Pressmeddelande: 1998-11-02,  Förhandsbesked om platser och pengar till Kunskapslyftet 1999 . Stockholm.</p>
<p>Socialstyrelsen, 1997,  Svensk version av WHO:s internationella handikappklassifikation ICIDH (1993). Stockholm.</p>
<p>SOU 1981:21,  Integrationsutredningen.</p>
<p>SOU 1995:76,  Arbete till invandrare .</p>
<p>SOU 1995:141,  Folkbildning och vuxenstudier. Rekrytering, omfattning, erfarenheter .</p>
<p>SOU 1996:27,  En strategi för kunskapslyft och livslångt lärande .</p>
<p>SOU 1996:56,  Hälften vore nog – om kvinnor och män på 90-talets arbetsmarknad .</p>
<p>SOU 1996:90,  Sammanhållet studiestöd .</p>
<p>SOU 1996:164,  Livslångt lärande i arbetslivet – steg på vägen mot ett kunskapssamhälle .</p>
<p>SOU 1997:5,  Aktivt lönebidrag. Ett effektivare stöd för arbetshandikappade .</p>
<p>SOU 1997:108,  Att lämna skolan med rak rygg – om rätten till skriftspråket och om förskolans och skolans möjligheter att förebygga och möta läs- och skrivsvårigheter .</p>
<p>SOU 1997:120,  Vuxenutbildning i Sverige. Forskning, utbildning, utveckling – En kartläggning .</p>
<p>SOU 1998:51,  Vuxenutbildning och livslångt lärande – Situationen inför och under första året med Kunskapslyftet.</p>
<p>SOU 1998:66,  FUNKIS – funktionshindrade elever i skolan .</p>
<p>SOU 1998:84,  Flexibel utbildning på distans .</p>
<p>SOU 1998:121,  Arbetsförhållanden och attityder – professionellas möte med personer med funktionshinder.</p>
<p>SOU 1998:128,  Forskningspolitik .</p>
<p>SOU 1998:131,  CSN – en myndighet i ständig förändring .</p>
<p>SOU 1998:151,  Kostnadsutjämning för kommuner och landsting.</p>
<p>SOU 1998:165,  Validering av utländsk yrkeskompetens .</p>
<p>SOU 1999:21  Lindqvists nia – nio vägar att utveckla bemötandet av personer med funktionshinder .</p>
<p>Statens skola för vuxna i Härnösand, 1997, Årsredovisning 1995/96 . Härnösand.</p>
<p>Statens skola för vuxna i Norrköping, 1997, Årsredovisning 1995/96 . Norrköping.</p>
<p>Statens skola för vuxna i Norrköping, 1999, Årsredovisning 1998 . Norrköping.</p>
<p>Statskontoret 1997, Perspektiv på rehabilitering , Statskontoret 1997:27. Stockholm.</p>
<p>Statskontoret, 1998a,  Kommunernas kostnader för kunskapslyftet.</p>
<p>Stockholm.</p>
<p>Statskontoret, 1998b,  Kunskapslyftet som modell och metod - adhocrati eller byråkrati? Stockholm.</p>
<p>Statskontoret, 1999, Muntlig information vid Kunskapslyftskommitténs och Statskontorets seminarier, januari 1999. Stockholm.</p>
<p>Statsliggaren, 1999, Utgiftsområde 15–16. Stockholm.</p>
<p>Stockholms läns landsting, 1997, Hjälpmedelsförteckning  1997–98.</p>
<p>Stockholms universitet, 1999,  Statistik rörande de största grupperna av studenter och forskarstuderande med funktionshinder, Stockholms universitets hemsida, www.sb.su.se,  1999-03-12.</p>
<p>Stockholms Utbildningsförvaltning, 1999, Muntliga uppgifter .  Stockholm.</p>
<p>Storfors, 1998,  Ansökan om statsbidrag för Kunskapslyftet . Storfors.</p>
<p>Strömberg, Y., 1999, Muntliga uppgifter, Nykterhetsrörelsens bildningsverksamhet.</p>
<p>Sundgren, G., 1998,  Folkbildningsforskning, en kunskapsöversikt I–II.</p>
<p>Folkbildningsrådet. Stockholm.</p>
<p>Svenska Kommunförbundet, 1997, Startskottet . Stockholm.</p>
<p>Svenska Unescorådet, Salamancadeklarationen,  Svenska Unescorådets skriftserie nr 4, 1996.</p>
<p>Sveriges Dövas Riksförbund, 1996, Brev till Kunskapslyftskommittén  1996-10-11, Stockholm.</p>
<p>Sveriges Dövas Riksförbund, 1997, Brev till Kunskapslyftskommittén  1997-09-09, Stockholm.</p>
<p>Sveriges Dövas Ungdomsförbund, 1997, Skrivelse till Utbildningsdepartementet m.fl ., Stockholm.</p>
<p>Synskadades Riksförbund, 1997,  Brev till Kunskapslyftskommittén 1997-10-20,  Stockholm.</p>
<p>Synskadades Riksförbund, 1998, Yttrande över betänkande SOU 1998:51 , Stockholm.</p>
<p>Sörlin, S., 1998, Framtidens välstånd avgörs på regional nivå. Artikel i</p>
<p>Dagens Nyheter ,  1998-09-02.</p>
<p>Tillhammar, S., 1998,  Kunskapslyftet som modell och metod – Redovisning av ett uppdrag. Kunskapslyftskommittén. Stockholm.</p>
<p>U97/751/V, Protokoll vid regeringssammanträde, 1997-05-15, Uppdrag till Kunskapslyftskommittén .</p>
<p>U97/4444/S, Protokoll vid regeringssammanträde, 1997-12-16, Uppdrag till Statens skolverk angående nationella kvalitetsgranskningar år 1998 .</p>
<p>U98/4150/V, Protokoll vid regeringssammanträde, 1998-12-10, Framställning om förlängd tid för Kunskapslyftskommittén (U 1995:09).</p>
<p>U99/1/S, Protokoll vid regeringssammanträde, 1999-01-07, Uppdrag till Skolverket om nationell kvalitetsgranskning år 1999 .</p>
<p>Utbildningsdepartementet, 1997, Fördelning av statligt stöd för gymnasieutbildning av vuxna . Pressmeddelande 1997-05-05.</p>
<p>Utbildningsdepartementet, 1998a, Gemensam kraftsamling för läraryrket . Pressmeddelande 1998-08-31.</p>
<p>Utbildningsdepartementet, 1998b,  Regleringsbrev för budgetåret 1999 avseende anslag till barnomsorg, skola och vuxenutbildning . Regeringsbeslut 49,  1998-12-17,  Utgiftsområde 16, Verksamhetsområde A.</p>
<p>Utbildningsdepartementet, 1998c, Regleringsbrev för budgetåret 1999 avseende Centrala studiestödsnämnden m.m.  Regeringsbeslut 33, 199812-17.</p>
<p>Utbildningsdepartementet, 1998d, Regleringsbrev för budgetåret 1999 avseende Verket för högskoleservice.  Regeringsbeslut 32, 1998-12-17. Utgiftsområde 16, Verksamhetsområde C.</p>
<p>Utbildningsdepartementet, 1998e. Uppdrag till Högskoleverket rörande studenter med funktionshinder,  Regeringsbeslut 9, U98/1248/S, U98/4203/UH.</p>
<p>Utbildningsdepartementet, 1999a,  Vuxenlärare får 30 miljoner kronor för utvecklingsprojekt . Pressmeddelande  1999-02-12.</p>
<p>Utbildningsdepartementet, 1999b, Överenskommelse klar i dag: Samarbete för en bättre skola.  Pressmeddelande 1999-03-09.</p>
<p>Utrikesdepartementet m.fl., 1995,  Standardregler för att tillförsäkra människor med funktionsnedsättning delaktighet och jämlikhet , Stockholm.</p>
<p>Wass, K., 1999,  Hur formas den nya vuxenutbildningen? Institutionen för pedagogik och didaktik, Göteborgs universitet. Göteborg. Preliminärt arbetsmaterial.</p>
<p>Yetkin, K., 1999,  Finansiering av extrakostnader för bostadsanpassning och omvårdnad på folkhögskola för deltagare med funktionshinder – en beskrivning på uppdrag av Kunskapslyftskommittén.</p>
<p>Arbetsrapport, Kunskapslyftskommittén.</p>
<h2>Reservationer och särskilda yttranden Reservation av ledamoten Beatrice Ask (m)</h2>
<p>Många av de förslag som lämnas handlar om att rätta till eller förbättra regler inom ramen för den pågående försöksverksamheten. Moderaternas uppfattning vad avser antalet platser mm har redovisats i andra sammanhang och behöver inte upprepas i detta delbetänkande. Emellertid finns några apsekter som rör mer den långsiktiga utvecklingen, där jag har anledning att anmäla avvikande mening.</p>
<p>Kunskapslyftskommittén oroas av att kommuner drar ner på basorganisationen avseende grundläggande vuxenutbildning och föreslår att satsningar på grundvux skall kunna bli en del av underlaget vid ansökan om statsbidrag inom Kunskapslyftet. I förra delbetänkandet föreslog kommittén differentierade statsbidrag i samma syfte.</p>
<p>Jag anser att kommunerna framgent skall ha ansvaret för grundläggande vuxenutbildning, vilket jag framhöll redan i det förra delbetänkandet. Om statliga medel för försöksverksamheten ges undergrävs skälen för kommunerna att bekosta det som redan är deras uppgift.</p>
<p>När det gäller Skolverkets uppgifter förordar jag att ett fristående utvärderingsinstitut utvecklas. De synpunkter kommittén lämnar kan stödja en sådan utveckling. Kombinationen av tanken på ytterligare statligt engagemang vad avser finansiering av vuxenutbildningen enligt ovan och önskemål om ett aktivare Skolverk vad gäller pedagogik etc riskerar i ett längre perspektiv att leda till centralstyrning, varför jag ifrågasätter berörda förslag. Uppföljning och utvärdering i kombination med utbildningens avkastning är som jag ser det de centrala drivkrafterna för att utveckla formerna för och innehållet av utbildning för vuxna.</p>
<p>Behovet av forskning på utbildningsområdet är stort, vilket kommittén konstaterar. Hur forskning om utbildning generellt skall kunna ges ökat utrymme och komma avnämarna tillgodo diskuteras även inom ramen för utredningen om lärarutbildningen. Detta tillsammans med att forskningspolitiken i sin helhet är under omprövning gör att jag inte nu vill förorda en bestämd modell.</p>
<h2>Särskilt yttrande, Yvonne Andersson (kd)</h2>
<p>Utbyggnaden av antalet platser i kunskapslyftsprojektet har skett i alltför snabb takt. Vi befarar att konsekvenser i form av bristande kvalitet och effektivitet har uppstått. Det gäller till exempel människors möjligheter att på ett tryggt sätt kunna tillgodogöra sig utbildningen. Många har inte haft tillräcklig vetskap om studiefinansieringen och i sämsta fall har de inte erhållit det stöd som de är berättigade till för att CSN:s medel för månaden varit slut. Vi anser att varje människa ska vid antagning av utbildningsplats vara medveten om de ekonomiska villkor som gäller. Utbyggnaden av studieplatser och möjlighet att få studiefinansiering hör ihop och balansen måste prövas i samband med resurstilldelning.</p>
<p>Vidare anser vi att varje lågutbildad som är berättigad till "kunskapslyft" ska ha samma möjligheter att deltaga oavsett om vederbörande har arbete eller ej.</p>
<p>Kristdemokraterna anser att på samma sätt som grundläggande vuxenutbildning är en rättighet för de som inte har grundskolekompetens ska särvux vara en rättighet. Samma villkor ska gälla för kommunerna beträffande erbjudande av platser.</p>
<p>Om inte våra synpunkter i det fortsatta arbetet vinner gehör avser vi att återkomma med yrkanden i slutbetänkandet.</p>
<h2>Särskilt yttrande, Ulf Nilsson (fp)</h2>
<p>I delbetänkande 2 redovisas olika uppföljningar av kunskapslyftet. Jag anser att redovisningen på många sätt ger en klar bild av situationen under kunskapslyftets första år, utifrån tillgängliga fakta. Många allmänna tankar inför framtiden som förs fram är också intressanta. Utifrån regeringens direktiv anser jag att betänkandet ger svar på många viktiga frågor. Därför har jag inte sett någon anledning att reservera mig i samband med betänkandet.</p>
<p>Den tidsbegränsade satsningen kunskapslyftet har dock i flera avseenden utformats på ett annat sätt än vi i folkpartiet hade önskat. Vi anser att den snabba volymökningen försvårat seriös diskussion om kvaliteten. Samtidigt anser vi att bidragssystemet gynnat vissa grupper och missgynnat andra. Det är dessutom i dag oklart vilken hjälp människor egentligen fått att komma in på arbetsmarknaden genom kunskapslyftet.</p>
<p>Inför slutbetänkandet vill jag redan nu deklarera att jag eftersträvar en långsiktigt hållbar organisation för vuxenutbildningen. Jag anser inte att den tillfälliga kunskapslyftssatsningen är en självklar modell för hur morgondagens vuxenutbildning ska utformas. Ett system måste skapas, där var individ har rätt och möjlighet att skaffa gymnasiekompetens, oavsett om han/hon är arbetslös eller inte.</p>
<h2>Kommittédirektiv</h2>
<h2>Dir. 1995:67</h2>
<h2>Ett nationellt kunskapslyft för vuxna</h2>
<p>Beslut vid regeringssammanträde den 1 juni 1995</p>
<h2>Sammanfattning av uppdraget</h2>
<p>Huvudstrategin för att bevara och utveckla vår välfärd och förhindra uppkomsten av ett tvåtredjedelssamhälle är att Sverige skall utvecklas som ett kunskapssamhälle, där alla människor får reella möjligheter att vidareutveckla sig. Utbildning spelar en central roll för att stimulera den ekonomiska tillväxten.</p>
<p>En parlamentariskt sammansatt kommitté tillkallas med uppdrag att i ett första steg  föreslå mål för ett nationellt kunskapslyft för vuxna som en del i en strategi för ett livslångt lärande. Kommittén skall därvid bedöma – om de allmänna målen för den samhällsstödda vuxenutbildningen behöver revideras, – hur dessa mål skall kompletteras för att omfatta alla former av vuxenutbildning.</p>
<p>Arbetet skall avspegla hela vuxenutbildningen och visa vilken kontinuerlig utbildning och fortbildning som vuxna behöver i ett samhälle där kraven på kunskap höjs. Kommittén skall – bedöma vilka satsningar det behövs på grundläggande och gymnasiala utbildningar och på andra former av fortbildning och vidareutbildning, – göra denna bedömning ur den enskildes, samhällets och arbetslivets perspektiv.</p>
<p>Kommittén skall i ett andra steg , med beaktande av den centrala frågan om ansvaret för utbildningens finansiering, – ta ställning till vilket ansvar som skall vila på den offentligt finansierade utbildningen och på arbetslivet för olika typer av utbildningsinsatser, – föreslå vilket ansvar varje individ bör ta för sin egen kompetensutveckling.</p>
<p>Kommittén skall också – analysera i vilken utsträckning nuvarande former för vuxenutbildning och organisationen av den samhällsstödda vuxenutbildningen tillfredsställer de ökande behoven av återkommande utbildning, – definiera roller och föreslå en ansvarsfördelning som leder till en rationell användning av samhällets resurser och till att så många vuxna som möjligt kan ta del av den utbildning de behöver och önskar, – i samverkan med kommittén om arbetsmarknadpolitikens roll, omfattning, inriktning och avgränsning (dir. 1993:132 och 1995:33) analysera samspelet mellan arbetsmarknadsutbildningen och den övriga vuxenutbildningen och skolan, – pröva möjligheten att påtagligt öka flexibiliteten i utbildningssystemet genom att föreslå ett arbetssätt som ger möjlighet till successiv intagning, mera individualiserad utbildning, avbrott för arbete m.m.</p>
<p>Kommittén skall vidare – bedöma om vuxna har tillfredsställande möjligheter att få utbildning på gymnasial nivå och föreslå åtgärder, varvid kommittén bl.a. skall överväga om vuxna skall garanteras rätt till utbildning i vissa av gymnasieskolans kärnämnen.</p>
<p>Slutligen skall kommittén – överväga åtgärder som kan stimulera den pedagogiska utvecklingen inom den samhällsstödda vuxenutbildningen.</p>
<h2>Nya förutsättningar</h2>
<p>Kraven på en hög nivå på befolkningens utbildning är i dag större än någonsin tidigare. Det hänger naturligtvis ihop med det moderna samhällets föränderlighet och komplexitet. Utbildning är inte längre någonting som en människa slutför en gång för alla i ungdomsåren. Det behövs omfattande satsningar på ett livslångt lärande som ger alla människor reella möjligheter att vidareutveckla sig. En snabbt växande informationsmängd, ökande kontakter och samarbete med omvärlden och förändrade villkor i såväl samhällsliv som arbetsliv ställer delvis nya krav på människan. Näringslivet konkurrerar allt mer med hjälp av produktionssystem, snarare än med produktion. Därigenom blir de anställdas kunskapsnivå allt viktigare – vi går från ett arbets- och kapitalintensivt till ett alltmer kunskapsintensivt arbetsliv.</p>
<p>Kunskap för ett uvecklat medborgarskap</p>
<p>Det livslånga lärandet är en demokratifråga. Människor måste ha mera att säga till om i sin vardag så att de tillsammans med andra kan forma framtiden. För att som individ bli stark nog att erövra vardagsmakten är en hög utbildningsnivå viktig. Med utbildning växer självförtroende, självtillit och identitet, och därmed ökar de reella möjligheterna att utöva inflytande över sin situation i arbetet och på fritiden. Den utveckling vi sett de senaste åren där makt har överförts från centrala myndigheter och organisationer till inidivider och lokala organ, bär på möjligheter till ökat inflytande och ansvar för den enskilda människan. Samtidigt finns risker att de nya möjligheterna till stor del kommer att utnyttjas av en välutbildad och etablerad elit.</p>
<p>Utbildning är ett av de viktigaste instrumenten för att skapa rättvisa, jämlikhet och jämställdhet mellan enskilda människor och mellan olika grupper av människor. Utan de omfattande insatser som gjorts under årtionden skulle vi haft ett långt mer segregerat samhälle än vi har. För många kvinnor med kort utbildning har vuxenstudier vart början till ett nytt liv. För många invandrare utgör svenskundervisning och annan kompletterande utbildning en förmedlande länk in i det svenska samhälls- och arbetslivet. För arbetslösa utgör den samhällstödda vuxenutbildningen en viktig chans att stärka sina möjligheter att på nytt få fotfäste på arbetsmarknaden.</p>
<p>Utvecklingen in i ett samhälle med en ökande informationsmängd bär på en rad möjligheter men medför också nya problem. Hur människor förhåller sig till all den information som finns att tillgå i det moderna samhället är en jämlikhetsfråga. När stora grupper av människor inte har tillgång till information och inte kompetens att omforma information till kunskap uppstår nya klasskillnader, där gränsen dras mellan dem som kan och dem som inte kan bearbeta och i sin vardag införliva den information som finns tillgänglig.</p>
<p>Enligt Statskontorets uppskattning finns nära en miljon människor i åldern 20–54 år som i formell mening endast har folkskole- eller grundskoleutbildning. Det råder forfarande stora skillnader i utbildningsnivå mellan män och kvinnor, mellan olika företag och organisationer och mellan befolkning i olika regioner i landet. Om vi inte lyckas jämna ut klyftorna riskerar vi att hamna i ett tvåtredjedelssamhälle, där en tredjedel av befolkningen på grund av bristande utbildning är hänvisad till kortvariga lågavlönade arbeten eller långvarig arbetslöshet, ofta med försämrat självförtroende och dålig självkänsla som följd.</p>
<p>I tider av hög arbetslöshet är det särskilt viktigt med utbildning för framtiden. Det livslånga lärandet får stå som motto för människors strävan att genom utbildning förbättra sin ställning på arbetsmarknaden, öka inflytande över det egna arbetet och vidga perspektiven i den personliga utvecklingen. Det är nödvändigt att vuxna människor tillägnar sig en förmåga både att anpassa sig till och att samtidigt kritiskt granska de nya förhållanden som ständigt uppstår i samhället.</p>
<p>Kunskap för arbetslivet</p>
<p>En god förmåga att anpassa arbetslivet och produktionen till nya och förändrade villkor är avgörande för att ett litet exportberoende land som Sverige skall kunna öka tillväxten och bibehålla välfärd och sysselsättning. Människors kunskaper och arbetsvilja samt deras förmåga att använda och utveckla ny teknik och aktivt medverka i förändring av arbetsorganisation kan ge de framtida konkurrensfördelarna och därmed de nya jobben. Det ställer krav på ökad kompetens på alla nivåer.</p>
<p>Enligt den sysselsättningsstudie som genomförts av OECD tillkommer det varje år ungefär tio procent nya arbetstillfällen med krav på högre kvalifikationer, medan en lika stor andel arbetstillfällen med enklare arbetsinnehåll försvinner. Tillskottet till arbetskraften av personer med ny utbildning utgör varje år endast två till tre procent. Återkommande kompetensutveckling och utbildning får därmed en ökad betydelse. Samspelet mellan formell utbildning och lärande i arbetet och på fritiden, är en god grund för sådan utveckling.</p>
<p>En förutsättning för att kompetenshöjande insatser skall leda till verklig utveckling i arbetslivet är att dessa går hand i hand med arbetsorganisatoriska förändringar som främjar lärarande och kräver ny kompetens. Det handlar om en önskvärd maktförskjutning när framtidens arbetsplats kännetecknas av plattare organisation, mer inflytande och ansvar för dem som arbetar där, ett utvecklat lagarbete, bredare arbetsuppgifter osv. Än så länge utförs bara en del av alla arbeten på arbetsplatser med en arbetsorganisation som möjliggör en kompetensutveckling i arbetet. Visionen om det goda arbetet är ännu inte förverkligad.</p>
<p>Där den lärande organisationen praktiseras visar den sig vara mycket framgångsrik både för den anställde och för arbetsgivaren, såväl i offentlig som i privat sektor. Den ger ett naturligt och kontinuerligt intresse för kompetensutveckling och den skiljer inte deltagarna i processen från produktionen på det sätt som sker vid traditionell personalutbildning. Erfarenheter och kunskaper kring dessa frågor finns dokumenterade genom bl.a. det arbete som bedrivits av Arbetsmarknadsverket, Arbetslivsfonden och Arbetsmiljöfonden.</p>
<p>För utbildning i arbetslivet ansvarar i första hand arbetsgivarna. Det finns emellertid brister i rådande system. Man kan bl.a. peka på att den nuvarande internutbildningen alltför ofta är begränsad och snävt funktionsinriktad samtidigt som den ofta gynnar dem som redan har en god utbildning. De som inte får del av utbildning och utveckling fastnar i mindre kvalificerade arbetsuppgifter eller riskerar arbetslöshet. Den ojämlika utbildningsnivån riskerar därigenom att förstärkas i det framtida arbetslivet.</p>
<p>Kunskap för vidare studier</p>
<p>Alla ungdomar erbjuds nu en treårig gymnasieutbildning, där alla nationella gymnasieprogram innehåller en kärna av studieförberedande ämnen som ger allmän behörighet till högskolan. Under lång tid framöver utgör gymnasial vuxenutbildning en nödvändig grund för att möjliggöra för flera vuxna att studera vid universitet och högskolor.</p>
<p>Den enskilda människans möjligheter och resurser skall vara utgångspunkten för all vuxenutbildning. Vuxenutbildningen skall svara mot mycket skilda behov och erbjudas på de studerandes villkor.</p>
<p>Särskilda ansträngningar behöver göras för att förbättra yrkesverksammas möjligheter till all utbildning inte minst till högre utbildning. Det är i detta sammanhang viktigt att utbudet av kurser och organisationen av utbildning är sådan att den motsvarar efterfrågan och stimulerar till vidareutbildning. Möjligheterna till deltidsstudier bör därvid beaktas liksom utbildningens placering i tid och rum så att yrkesverksammas deltagande underlättas. Det är också ett sätt att tydliggöra för de studerande i vuxenutbildningen att det på olika sätt är utvecklande att läsa vidare och att olika vägar står öppna till högre utbildning.</p>
<p>Samtidigt är det viktigt att undvika oönskade inlåsningseffekter som innebär att lediga platser står tomma i näringslivet medan de som kan fylla dessa vakanser befinner sig i utbildning. Därför krävs mångfald och flexibilitet. Vi har nu, och behöver också i framtiden, utbildning av skiftande slag. Det är önskvärt med en ökad tillgänglighet till utbildning för den vuxna befolkningen. I syfte att överbrygga avstånd och tid kan distansutbildning vara ett viktigt komplement till andra metoder.</p>
<p>All erfarenhet visar att kortutbildade och andra som är eftersatta i utbildningsväsendet är svårare att rekrytera till vidare utbildning. En strategi för livslång lärande måste fokusera de erfarenheter som finns och de förutsättningar som krävs för att dessa grupper skall vilja gå in i utbildning och kompetensutveckling.</p>
<p>Det bör understrykas att även med en ökad tillgänglighet av utbildning för den vuxna befolkningen måste individen ta en betydande del av ansvaret för den egna kunskapsutvecklingen. Ingen utveckling kan äga rum vare sig genom utbildning eller kompetensutveckling i arbetet utan den enskildes engagemang, arbetsvilja och insatser av egen tid och utan ekonomiska uppoffringar för den enskilde.</p>
<h2>Uppdraget</h2>
<p>Mål för ett nationellt kunskapslyft</p>
<p>Vuxenutbildningen har en lång tradition i Sverige och nästan halva befolkningen deltar i vuxenutbildning i någon form.</p>
<p>De allmänna målen för den samhällstödda vuxenutbildningen finns publicerade i 1994 års läroplan för de frivilliga skolformerna (Lpf 94). För de skilda anordnarna av samhällsstödd vuxenutbildning har dessa allmänna mål olika tyngdpunkt. För det offentliga skolväsendet för vuxna gäller enligt skollagen dessutom ett fördelningspolitiskt mål, nämligen att främst de som fått minst utbildning skall få möjlighet att stärka sin ställning i arbetslivet och i det kulturella och politiska livet.</p>
<p>För den utbildning utanför den samhällsstödda vuxenutbildningen som vänder sig till vuxna, har samhället hittills inte formulerat några mål.</p>
<p>Kommittén skall som ett första steg  utifrån befintliga utredningar m.m. av nuvarande utbildning för vuxna föreslå mål för ett nationellt kunskapslyft för vuxna som en del i en strategi för ett livslångt lärande. Kommittén skall därvid bedöma dels om de allmänna målen för den samhällsstödda vuxenutbildningen behöver revideras, dels hur dessa mål skall kompletteras för att omfatta alla former av vuxenutbildning. Arbetet med att formulera målen skall ha sin utgångspunkt i att Sverige skall utvecklas som kunskapssamhälle. En annan viktig utgångspunkt är utbildningens centrala roll för att stimulera den ekonomiska tillväxten och förhindra uppkomsten av ett tvåtredjedelssamhälle.</p>
<p>Arbetet skall avspegla hela vuxenutbildningen. Resultatet av arbetet skall visa om och i så fall vilken kontinuerlig utbildning och fortbildning som vuxna behöver i ett samhälle där kraven på kunskap höjs. Kommittén skall bedöma vilka satsningar det behövs på grundläggande och gymnasiala utbildningar och på andra former av fortbildning och vidareutbildning. Bedömningen skall göras ur såväl den enskildes som samhällets och arbetslivets perspektiv.</p>
<p>Ett flertal utredningar har arbetat med näraliggande frågor inom Arbetsmarknadsdepartementets och Utbildningsdepartementets ansvarsområden. Ytterligare några utredningar avslutas inom kort. En förteckning bifogas direktiven som bilaga. I sitt arbete skall kommittén utgå från statistik, kartläggningar, analyser och statistikbearbetningar som finns tillgängliga från utredningar, myndigheter, organisationer m.fl. Det är av vikt att de resultat som presenterats inom området bedöms i detta nya sammanhang.</p>
<p>Kommittén skall i sitt arbete även beakta erfarenheter från andra länder inom vuxenutbildningsområdet. Särskilt skall erfarenheter från verksamheterna inom EU-program som Sokrates och Leonardo da Vinci samt Adapt beaktas i sammanhanget.</p>
<p>Frågor om ansvarsfördelning och finansiering</p>
<p>I ett andra steg  skall kommittén ta ställning till vilken ansvarsfördelning som skall gälla mellan den offentligt finansierade utbildningen och arbetslivet för olika typer av utbildningsinsatser. Härvid är frågan om ansvaret för utbildningens finansiering central. Kommittén skall också förslå vilket ansvar varje individ bör ta för sin egen kompetensutveckling.</p>
<p>Mångfalden och flexibiliteten betraktas av tradition som positiva och omistliga inslag i svensk vuxenutbildning. Olika slag av vuxenutbildning överlappar delvis varandra och olika huvudmän är aktiva inom närliggande eller samma områden men med något olika syften och med skilda former av finansiering. Vuxna som efterfrågar utbildning eller kompetensutveckling har svårt att överblicka utbildningsutbudet och kan därför få svårt att avgöra vart de skall vända sig för att få tillgång till den utbildning de behöver.</p>
<p>Å andra sidan får en gränsdragning mellan olika utbildningsformer och anordnare inte drivas så långt att utbildningar med likartade mål inte kan erbjudas med väsentligt olika arbetsformer, exempelvis på distans respektive i grupp med mer lärarhandledning eller med olika arbetstakt. Arbetsfördelning och samverkan är viktiga inslag, om samhällets resurser skall kunna användas effektivt. Utvecklingen av kunskapscentra som bygger på samverkan och gemensamt resursutnyttjande mellan olika utbildningsformer är ett bra exempel på detta.</p>
<p>Kommittén skall analysera i vilken utsträckning nuvarande former för vuxenutbildning och organisationen av den samhällsägda vuxenutbildningen tillfredsställer de ökande behoven av återkommande utbildning. Kommittén skall definiera roller och föreslå en ansvarsfördelning som leder till en rationell användning av samhällets resurser och till att så många vuxna som möjligt kan ta del i den utbildning de behöver och önskar.</p>
<p>Kommittén skall, i samverkan med kommittén om arbetsmarknadspolitikens roll, omfattning, inriktning och avgränsning (dir. 1993:132 och 1995:33), analysera samspelet mellan arbetsmarknadsutbildning och den övriga vuxenutbildningen och skolan. Det inbegriper också kommunernas ansvar för ungdomar.</p>
<p>Kommittén skall även utifrån arbetsmarknadspolitiska överväganden pröva möjligheten att påtagligt öka flexibiliteten i utbildningssystemet genom att föreslå ett arbetssätt som ger möjlighet till successiv intagning, mera individualiserad utbildning, etappavgångar som möjliggör avbrott för arbete, en kombination av utbildning och arbete m.m.</p>
<p>Som en tredje del  i sitt arbete skall kommittén fördjupa sig på följande områden.</p>
<p>Vuxnas möjligheter att få utbildning på gymnasial nivå</p>
<p>Den frihet som följer av mål- och resultatstyrningen innebär på den gymnasiala vuxenutbildningens område, till skillnad från grundskolans och gymnasieskolans, en mycket påtaglig frihet att dimensionera utbildningsresurser och utbildningsutbud. Alla kommuner anordnar inte vuxenutbildning på gymnasial nivå i den utsträckning som efterfrågas, och alla kommuner åtar sig inte heller att – i enlighet med systemet med interkommunal ersättning – betala för sådan utbildning i en annan kommun. Frågan är om det lett till ökade klyftor mellan olika kommuner och vilka effekter det haft på utbud och deltagande.</p>
<p>Av arbesmarknadsskäl har staten under ett antal år satsat betydande extra resurser för att öka möjligheterna för vuxna till bl.a. gymnasial vuxenutbildning. Staten har tydligt markerat att detta varit extra satsningar utöver kommunernas planerade vuxenutbildning. Aktuell statistik över elevantalet i komvux tyder på att kommunerna har dragit ner på den reguljära utbildningen. En påtaglig koncentration till dagkurser har också skett under de senaste åren. Detta försvårar fritidsstudier och kan därmed innebära ökade krav på studiestöd. När arbetsmarknadsläget förbättras kommer kommunala neddragningar i den reguljära vuxenutbildningen inte längre att kunna kompenseras med extraordinära statliga resurser.</p>
<p>Kommittén skall bedöma om vuxna med sina varierande förutsättningar har tillfredsställande möjligheter att få utbildning i komvux. Därvid skall kommittén överväga om möjligheterna att få vuxenutbildning på gymnasial nivå är tillräckliga dels ur den enskildes, dels ur arbetslivets synvinkel. Om det inte är fallet skall kommittén föreslå åtgärder för att förbättra förhållandena. Kommittén skall bl.a. överväga om vuxna skall garanteras rätt till utbildning i vissa av gymnasieskolans kärnämnen. Om kommittén finner det motiverat utifrån tidigare bedömningar, kan den även föreslå vissa förändringar beträffande rätten till grundläggande vuxenutbildning.</p>
<p>Pedagogisk utveckling</p>
<p>För det offentliga skolväsendet för vuxna innebär det nya styrsystemet att staten anger mål och riktlinjer samt följer upp och utvärderar, medan driftansvaret ligger på skolhuvudmännen. De nya förutsättningar som förändringarna i samhället och arbetslivet innebär, ställer nya krav på vuxenutbildningen, på dess elever, lärare och rektorer. Eleverna måste aktivt leda och forma sitt eget lärande, skolan måste alltmer bistå med handledningen och inspiration till eleverna i deras eget arbete. Arbetsmetoder, pedagogik och organisation måste utvecklas för att motsvara dagens krav.</p>
<p>Kommittén skall överväga åtgärder för att stimulera den pedagogiska utvecklingen inom den samhällsstödda vuxenutbildningen. Om kommittén konstaterar att det finns hinder i föreskrifter eller styrsystem för en pedagogisk utveckling, skall kommittén lämna förslag på lämpliga förändringar.</p>
<p>Kommittén skall särskilt överväga hur det faktum att vuxenutbildningen rekryterar en hög andel invandrare och en hög andel kvinnor kan tas till vara.</p>
<h2>Samråd</h2>
<p>Kommittén skall samråda med utredningarna inom Arbetsmarknadsdepartementet om arbetsmarknadspolitikens roll, omfattning, inriktning och avgränsning (dir. 1993:132 och 1995:33) och invandrarpolitiken (dir. 1994:130) samt utredningarna inom Utbildningsdepartementet om studiestödssystemet (dir.1994:148), om det inre arbetet i skolan (dir. 1995:19) och om distansmetoder inom vuxenutbildningen (dir. 1995:69) samt den särskilde utredaren med uppdrag att planera och låta genomföra en statlig utvärdering av folkbildningen (dir. 1994:12).</p>
<h2>Ramar för kommitténs arbete</h2>
<p>I den del som gäller förslag till mål för ett nationellt kunskapslyft för vuxna och bedömning av behovet av utbildning för vuxna skall kommittén redovisa sina överväganden senast den 1 mars 1996.</p>
<p>I ett andra steg skall kommittén senast den 1 oktober 1996 lägga fram förslag till ansvarsfördelning mellan den offentligt finansierade utbildningen, arbetslivet och individen och till lämplig arbetsfördelning mellan olika anordnare av samhällsstödd vuxenutbildning.</p>
<p>Uppdraget i sin helhet skall vara slutfört senast den 1 mars 1997. Kommittén skall beakta regeringens direktiv (dir. 1994:23) till samtliga kommittér och särskilda utredare att pröva offentliga åtaganden. Kommittén skall även följa regeringens direktiv till kommittér och särskilda utredare om regionalpolitiska konsekvenser (dir. 1992:50) och jämställdhetspolitiska konsekvenser (dir. 1994:124)</p>
<p>Förslag får inte leda till kostnadsökningar för staten eller kommunerna. Eventuella förslag som medför ökade utgifter skall finansieras genom omprioriteringar inom berörda områden. Kommittén får dock inte i sina förslag till finansiering omfördela medel anvisade av konjunkturskäl till ordinarie verksamhet inom området.</p>
<p>Kommittén skall före den 1 oktober 1995 komma in med en budgetplan över beräknande kostnader för utredningen. (Utbildningsdepartementet)</p>
<p>Bilaga</p>
<h2>Tidigare och pågående utredningsarbete</h2>
<p>Kompetensutredningen har i sitt betänkande Kompetensutveckling – en nationell strategi (SOU 1992:7) lagt förslag om kompetensutvecklingen i arbetslivet. Även Produktivitetsdelegationen (SOU 1991:82) har behandlat dessa frågor.</p>
<p>Den av Utbildningsdepartementet tillkallade Samverkansgruppen (U 1989:D) har presenterat rapporten Samverkan mellan gymnasieskolan och vuxenutbildningen (Ds 1990:59). Utbildningsdepartementet tillsatte därefter 1992 en arbetsgrupp med uppgift att stimulera utvecklingen av kunskapscentra. Arbetsgruppen har redovisat två delrapporter, Utveckling av kunkapscentra delrapport I 1991/92 och II 1992/93. En slutrapport är under utarbetande.</p>
<p>Betänkandet Kunskapens krona (SOU 1993:23) från Utredningen om en effektivare vuxenutbildning behandlar statens roll som beställare av vuxenutbildning och behoven av grundläggande baskunskaper för vuxna samt distansutbildningen som en metod för att tillgodose dessa behov. Kompletterade databearbetning m.m. finns i rapporten Mer om kunskapens krona (Ds 1993:42).</p>
<p>Den analys som gjorts i betänkandet Ursprung och utbildning social snedrekrytering till högre studier (SOU 1993:85) är av stor betydelse för ett fortsatt arbete med att finna former för att motverka den sociala snedrekryteringen till högre utbildning.</p>
<p>I Utbildningsepartementets diskussionsunderlag Agenda 2000 – Kunskap och kompetens för nästa århundrade (Ds 1994:35) uppställs som mål bl.a. att vuxna skall tillförsäkras rätt till kunskapskomplettering i princip motsvarande gymnasieskolans kärnämnen varvid svenska, engelska och matematik nämns som de viktigaste.</p>
<p>Statskontoret har på regeringens uppdrag kartlagt den målgrupp som saknar utbildning i kärnämnena svenska, engelska, matematik och samhällskunskap (Statskontoret, PM 1995:3 Vuxna som saknar kompetens i vissa kärnämnen på gymnasienivå).</p>
<p>Utredningen om kvalificerad eftergymnasial yrkesutbildning har lämnat sitt slutbetänkande Yrkeshögskolan (SOU 1995:38).</p>
<p>På uppdrag av Nordiska Ministerrådet har en nordisk s.k. tänketank övervägt vilka kvalifikationer som framtiden kräver – också i ett europeiskt perspektiv. En slutrapport har presenterats i februari 1995, Guldtavlorna i gräset – Livslångt lärande för alla.</p>
<p>Kommissionen för de eurpeiska gemenskaperna (1994) Europeisk arbetsmarknads – och socialpolitik – en framtidsväg för Unionen.Vitbok, Stockholm: Finansdepartementet.</p>
<p>Kommissionen för de europeiska gemenskaperna (1994) Tillväxt, konkurrenskraft och sysselsättning. Utmaningarna och vägarna in i 2000-talet. Vitbok, Stockholm: Finansdepartementet.</p>
<h2>Kommittédirektiv</h2>
<h2>Dir. 1996:71</h2>
<h2>Tilläggsdirektiv till Kunskapslyftskommittén (U 1995:09)</h2>
<p>Beslut vid regeringssammanträde den 12 september 1996</p>
<h2>Sammanfattning av uppdraget</h2>
<p>Den nyligen beslutade femåriga särskilda vuxenutbildningssatsningen innebär nya förutsättningar för Kunskapslyftskommitténs arbete.</p>
<p>Kommittén får i uppdrag att – som en grund för sina slutsatser och förslag om framtida vuxenutbildning – följa den femåriga vuxenutbildningssatsningen och den verksamhet som kommer till stånd som en följd av satsningen.</p>
<p>Kommittén får ett samordningsansvar för utvärdering av vuxenutbildningssatsningen. Kommittén skall också senast den 28 februari 1997 lägga fram förslag till former för fristående utvärderingar av den särskilda vuxenutbildningssatsningen.</p>
<p>Kommittén skall göra en årlig avrapportering till regeringen senast den 1 april 1998 och 1999 för att möjliggöra en successiv reformering av vuxenutbildningen. I samband därmed kan kommittén föreslå förändringar av regler m.m.</p>
<p>Uppdraget i sin helhet skall vara slutfört senast den 1 mars 2000 för att kunna ligga till grund för överväganden, om de förändringar som behövs för att den femåriga satsningen skall kunna leda till en reformerad vuxenutbildning.</p>
<h2>Bakgrund</h2>
<p>Regeringen redovisade i den ekonomiska vårpropositionen med förslag till riktlinjer för den ekonomiska politiken, utgiftstak, ändrade anslag för budgetåret 1995/96, m.m. (prop. 1995/96:150) sin avsikt att föreslå riksdagen en större varaktig vuxenutbildningssatsning. I propositionen Vissa åtgärder för att halvera arbetslösheten till år 2000, ändrade anslag för budgetåret 1995/96, finansiering m.m. (prop. 1995/96:222) presenterade regeringen närmare sin syn på utformningen av en särskild vuxenutbildningssatsning Den skall genomföras under fem år med start den 1 juli 1997 och omfatta 100 000 helårsplatser per år.</p>
<p>Av propositionen (avsnitt 6.3.1) framgår bl.a. att satsningen skall bidra till att utveckla nya former för att möta vuxnas utbildningsbehov i framtiden och därmed efter femårsperioden kunna avlösas av ett nytt vuxenutbildningssystem.</p>
<p>Riksdagen har bifallit regeringens förslag om en vuxenutbildningssatsning (bet. 1995/96:FiU15, rskr. 307).</p>
<p>Regeringen har den 22 augusti 1996 inrättat en delegation för den särskilda vuxenutbildningssatsningen med uppgift att förbereda och i ett inledningsskede leda den, lämna förslag till regeringen om fördelning av medlen till kommunerna och följa den verksamhet som blir resultatet av satsningen. Delegationen skall samverka med Kunskapslyftskommittén.</p>
<p>I budgetpropositionen för år 1997 beräknar regeringen medel för den särskilda vuxenutbildningssatsningen. Regeringen avser senare att meddela föreskrifter om kriterier för fördelning av medlen under förutsättning att riksdagen anslår medel för satsningen.</p>
<p>Vuxenutbildningssatsningens inriktning</p>
<p>Vuxenutbildningen har en central roll för individen, arbetslivet och samhället. Det är viktigt att vuxenutbildningssatsningen kommer till stånd likvärdigt i hela landet. Den skall bidra till förnyelse och omställning i arbetslivet samt till utveckling av vuxenutbildningen. Satsningen kan få en särskilt betydelsefull roll för kvinnor och män i yrken och branscher som drabbas av konjunktur- och strukturförändringar, t.ex. inom kontor, vård och tillverkningsindustri. Den kan också bidra till att bryta den könsmässiga snedfördelningen på arbetsmarknaden.</p>
<p>Målgruppen är i första hand vuxna arbetslösa som helt eller delvis saknar treårig gymnasiekompetens. Därutöver skall satsningen också vända sig till anställda som helt eller delvis saknar denna kompetens. Övriga vuxna skall få delta i mån av plats.</p>
<p>Kommunerna skall ha huvudansvaret för en stor del av satsningen, folkhögskolorna för 10 000 helårsplatser. För att uppnå nödvändig flexibilitet och anpassning till lokala behov och för att klara den stora uppgiften behöver kommunerna utnyttja även utbildningsanordnare utanför sin egen utbildningsorganisation. För anpassning till arbetslivets behov krävs en nära samverkan mellan kommunen, arbetsförmedlingen, parterna på arbetsmarknaden och flera andra intressenter.</p>
<p>Den femåriga vuxenutbildningssatsningen syftar till förnyelse av vuxenutbildningens organisation, innehåll, arbetsformer och aktörer. Nya former att möta vuxnas utbildningsbehov skall prövas i praktiskt utvecklingsarbete och i konkret tillämpning. Därmed kan en grund läggas för det vuxenutbildningssystem som skall formas in på 2000-talet. Detta innebär nya förutsättningar för Kunskapslyftskommitténs arbete.</p>
<h2>Uppdraget</h2>
<p>Kommittén skall följa utformningen av den särskilda vuxenutbildningssatsningen och den verksamhet som kommer till stånd. Därigenom skall kommittén kunna skaffa sig erfarenheter som kan ligga till grund för kommitténs slutsatser och förslag om en reformering av vuxenutbildningen som avlöser den särskilda vuxenutbildningssatsningen. Kommittén skall därvid samverka med Delegationen för den särskilda vuxenutbildningssatsningen, Folkbildningsrådet, Statens skolverk, Arbetsmarknadsstyrelsen, Svenska kommunförbundet, Distansutbildningskommittén (U 1995:07) och Statens skolor för vuxna.</p>
<p>Kommittén skall årligen 1998 och 1999 avrapportera till regeringen för att vuxenutbildningen successivt skall kunna reformeras, och kommittén har då möjlighet att lämna delförslag till förändringar och justeringar.</p>
<p>Kommittén skall ha ett samordningansvar för utvärdering, eftersom ansvaret för den särskilda vuxenutbildningssatsningen är delat mellan flera aktörer. Utvärdering kommer att initieras av flera av dem, t.ex. Folkbildningsrådet när det gäller den del folkhögskolorna ansvarar för, Statens skolverk när det gäller de delar av satsningen som kommunerna och Statens skolor för vuxna ansvarar för och Arbetsmarknadsstyrelsen när det gäller arbetsmarknadsmyndigheternas insatser i anslutning till satsningen. De deltagande kommunerna ansvarar själva för att den verksamhet utvärderas som de ansvarar för.</p>
<p>Det är viktigt att de olika intressenternas utvärderingar planeras så att de tillsammans ger en allsidig belysning och dubbelarbete undviks. Behovet av samplanering gäller exempelvis tidsplanering, datainsamling och val av vilka områden, geografiskt och innehållsmässigt, som skall utvärderas. Det är viktigt att Kunskapslyftskommittén kan utnyttja resultaten i sitt arbete.</p>
<p>Eftersom så många skilda aktörer kommer att vara engagerade i genomförandet av satsningen, bör flera fristående utvärderingar ske. Utvärderingarna skall göras med avseende på den samhällsekonomiska nyttan av vuxenutbildningssatsningen och på kvaliteten i utbildningen och i de olika utbildningsformerna. Härvid är det viktigt att beakta satsningens utfall för kvinnor och män. Kommittén skall senast den 28 februari 1997 till regeringen lämna förslag angående dels utformning, dels utförare av de utvärderingar som enligt kommittén bör genomföras.</p>
<p>Ramar för kommitténs arbete</p>
<p>Kommitténs åliggande att redan under hösten 1996 lägga fram förslag till ansvarsfördelning mellan den offentligt finansierade utbildningen, arbetslivet och individen och till lämplig arbetsfördelning mellan olika anordnare av samhällsstödd vuxenutbildning, det s.k. andra steget enligt direktiven, skjuts fram tills erfarenheterna av den särskilda vuxenutbildningssatsningen gett underlag för nya ställningstaganden.</p>
<p>Kommittén skall göra en årlig avrapportering senast den 1 april 1998 och den 1 april 1999. I samband därmed kan kommittén lägga fram förslag till de förändringar av regler m.m. som kommitténs iakttagelser och slutsatser kan ge anledning till.</p>
<p>Uppdraget i sin helhet skall vara slutfört senast den 1 mars 2000. (Utbildningsdepartementet)</p>
<h2>Kommittédirektiv</h2>
<h2>Dir. 1997:104</h2>
<h2>Tilläggsdirektiv till Kunskapslyftskommittén (U 1995:09)</h2>
<p>Beslut vid regeringssammanträde den 18 september 1997</p>
<h2>Sammanfattning av uppdraget</h2>
<p>Kunskapslyftskommittén (U 1995:09) skall utreda situationen för studerande med funktionshinder inom alla former av vuxenutbildning. De hinder som föreligger för funktionshindrade att ta del av vuxenutbildning skall kartläggas och analyseras. Kommittén skall analysera omfattningen av de samlade resurser som anvisas för att möjliggöra för funktionshindrade att delta i vuxenutbildning. Kommittén skall analysera vilka åtgärder som kan ge funktionshindrade möjlighet att studera på villkor som är likvärdiga med övriga vuxenstuderandes. Om analysen påvisar ett behov av åtgärder bör kommittén lämna förslag på sådana. Kommittén skall också kartlägga och analysera ansvarsfördelningen mellan stat, kommun, landsting och den enskilde vad gäller utbildning för funktionshindrade vuxenstuderande och omvårdnad i anslutning till utbildningen. Uppdraget skall redovisas senast den 1 april 1999.</p>
<h2>Bakgrund</h2>
<p>I dagens samhälle är kraven på kunskaper och kompetens större än någonsin. Såväl produktionsmetoder som arbetsorganisation, informationsflöden och kunskapskrav förändras snabbt. Personer med låg utbildningsnivå riskerar att få sämre förutsättningar på arbetsmarknaden och i samhällslivet. Att studera och få en relevant utbildning kan förändra en funktionshindrad människas hela livssituation. Många funktionshindrade skulle i dagens samhälle med dess utbud av tjänster inom bl.a. teknik, IT och information kunna finna passande arbeten om de fick en passande utbildning.</p>
<p>Regeringen har genom olika åtgärder, t.ex. Kunskapslyftet, poängterat vikten av att kunskapsnivån höjs för alla och att det livslånga lärandet blir en realitet.</p>
<p>Regeringen framhöll i skrivelsen Utvecklingsplan för förskola, skola och vuxenutbildning – kvalitet och likvärdighet (skr. l996/97:112), att utbildningens kvalitet är ett prioriterat område och att åtgärder måste vidtagas för att höja och säkra kvaliten. Vuxenstuderande med funktionshinder har rätt till en utbildning som är likvärdig med den för övriga studerande.</p>
<p>Mot denna bakgrund är det oroväckande att vuxenstuderande med funktionshinder i dag möter en rad hinder som försvårar eller i praktiken omöjliggör studier. Problemen kan t.ex. gälla skollokaler som inte är handikappanpassade eller brist på tolkar för döva. Läromedelskostnaderna för en synskadad elev, som inte har utbildningsbidrag, kan bli så höga för kommunen att det i praktiken innebär ett hinder för eleven att bedriva studier. För andra grupper kan anpassade läromedel saknas. Det finns också skillnader i möjligheterna att få assistans vid folkhögskolestudier beroende på vilket slags funktionshinder den studerande har. Invandrare med funktionsfunktionshinder har ofta särskilda svårigheter och behöver därför extra stöd och uppmuntran i sina studier.</p>
<p>Folkbildningsrådet beslöt 1994 att genomföra en kartläggning av studieförbundens och folkhögskolornas insatser och tillgänglighet för deltagare med funktionshinder i sex kommuner. Uppdraget lämnades till Institutionen för pedagogik vid Göteborgs universitet, som har lämnat två rapporter (Rapport nr 1995:09 och 1995:10 Institutionen för pedagogik Göteborgs universitet). En ny studie planeras under hösten 1997.</p>
<p>Kunskapslyftskommittén har lämnat ett delbetänkande En strategi för kunskapslyft och livslångt lärande (SOU 1996:27) vilket har remissbehandlats. Flera remissinstanser pekar på funktionshindrades svåra situation inom vuxenutbildningen när det gäller studielokaler, läromedel och studietakt som inte är anpassade till dem.</p>
<p>Riksdagen har ansett att frågan om finansieringen av vuxna funktionshindrades studier vid folkhögskola bör ses över av Kunskapslyftskommittén. Studerande vid folkhögskolor har svårt att få ekonomisk hjälp för åtgärder som är nödvändiga till följd av deras funktionshinder, t.ex. för bostadsanpassning och omvårdnadskostnader. Vid översynen bör, enligt riksdagen, en kartläggning göras av de olika stöd och bidrag som kan ges till studerande med funktionshinder vid folkhögskolor (bet. 1996/97:KrU9, rskr. 1996/97:229).</p>
<p>Regeringen har nyligen gett Statens institut för handikappfrågor i skolan (SIH) i uppgift att bl.a. analysera vilken kompetens lärare behöver inom olika teckenspråksutbildningar och kartlägga behoven av tolkar inom teckenspråksområdet. Uppdraget skall redovisas senast den 1 mars 1998.</p>
<p>Regeringen tillsatte i november 1995 en utredning (U 1995:14) om funktionshindrade elever i skolan (FUNKIS). Utredningen har i uppdrag att utreda hur ansvaret för utbildning och omvårdnad i anslutning till utbildning av funktionshindrade elever skall fördelas mellan stat, kommun och landsting samt vem som skall finansiera verksamheten (dir. 1995:134). Utredningen skall lämna sitt slutbetänkande senast den 15 november 1997. Regeringen har i beslut denna dag förlängt tiden för utredningens arbete till den 15 mars 1998.</p>
<p>Regeringen har i beslut den 19 november 1996 överlämnat frågan om läromedelskostnaderna för synskadade vuxenstuderande till Kunskapslyftskommittén att beaktas i det vidare utredningsarbetet.</p>
<h2>Tilläggsuppdraget</h2>
<p>Kunskapslyftskommittén skall kartlägga och analysera de hinder som finns för funktionshindrade vuxenstuderande inom alla former av vuxenutbildning. Kommittén skall även kartlägga och analysera omfattningen av de samlade resurser som stat, kommun och landsting anvisar för att möjliggöra för studerande med funktionshinder att delta i vuxenutbildning. Kommittén skall analysera vilka åtgärder som kan ge studerande med funktionshinder möjligheter att studera på villkor som är likvärdiga med övriga vuxenstuderandes. Kommittén skall därvid belysa vilka svårigheter studerande med funktionshinder möter när det gäller finansieringen av extrakostnader för bostadsanpassning, omvårdnad m.m. under utbildning på folkhögskola. Om analysen påvisar ett behov av åtgärder bör kommittén lämna förslag på sådana. Inriktningen på kommitténs arbete skall vara att åstadkomma en effektivare användning av de resurser som redan i dag anvisas för funktionshindrade. Kommittén skall också kartlägga och analysera ansvarsfördelningen mellan stat, kommun, landsting och den enskilde vad gäller utbildning för funktionshindrade vuxenstuderande och omvårdnad i anslutning till utbildningen. Kommittén skall även analysera om det finns skillnader ur ett könsperspektiv för studerande med funktionshinder inom vuxenutbildningen.</p>
<p>Kommittén skall ta del av slutsatserna från utredningen om funktionshindrade elever i skolan (FUNKIS) samt vid genomförandet av sitt uppdrag samråda med berörda myndigheter och organisationer.</p>
<p>Förslagen får inte leda till kostnadsökningar för staten eller kommunerna.</p>
<p>Uppdraget skall redovisas i samband med den delrapport som kommittén skall lämna till regeringen senast den 1 april 1999. (Utbildningsdepartementet)</p>
<h2>Bilaga 2. Utbildning och arbetsmarknadsvariabler</h2>
<p>Anm. Jämförelsegruppen är grundskoleutbildade individer som är anställda inom offentlig sektor (=100). Resultaten är standardiserade för kön och arbetslivserfarenhet. Studiestöd ingår inte och inkomsten avser årsinkomst.</p>
<p>Källa: NUTEK, 1999, Svenskt näringsliv på rätt väg?  Bilaga 3 till Långtidsutredningen 1999.</p>
<p>Anm. WEI står för de länder som deltar i programmet World Education Indicators. Till dem hör Argentina, Brasilien, Chile, Filippinerna, Indien, Indonesien, Israel, Jordanien, Kina, Malaysia, Paraguay, Ryssland, Thailand och Uruguay.</p>
<p>Endast 6-7 av dessa länder har beroende på utbildningsvariabel redovisat uppgifter som underlag för denna tabell.</p>
<p>Anm. WEI står för de länder som deltar i programmet World Education Indicators. Till em hör Argentina, Brasilien, Chile, Filippinerna, Indien, Indonesien, Israel, Jordanien, Kina, Malaysia, Paraguay, Ryssland, Thailand och Uruguay. Endast de angivna 10 WEI-länderna har redovisat uppgifter som underlag för denna tabell.</p>
<p>Anm. OECD8 står för följande länder: Australien, Danmark, Finland, Japan, Kanada, Storbritannien, Tyskland och USA.</p>
<p>Källa: NUTEK, 1999, Svenskt näringsliv på rätt väg?  Bilaga 3 till Långtidustredningen 1999.</p>
<h2>Bilaga 3. Uppgifter från SCB:s undersökningar av levnadsförhållanden</h2>
<p>Statistiken i Skolverkets rapport (Skolverket, 1999a) och den statistik som redovisas i tabell 12.4 härrör från SCB:s undersökningar av levnadsförhållanden (ULF-undersökningen). I SCB:s undersökningar av levnadsförhållanden praktiseras personliga besöksintervjuer. De intervjuade i ULF-undersökningen har fått svara på frågan om vilken huvudman som arrangerade de utbildningar de deltagit i under det senaste året. I den redovisade kategorin kommunal vuxenutbildning  ingår även utbildning arrangerad av Statens skola för vuxna, påbyggnadsutbildning, särskild utbildning för vuxna med utländsk bakgrund (sfi) och särvux. I de bearbetningar som gjorts för Skolverkets och Kunskapslyftskommittén har urvalet begränsats till personer mellan 20– 64 år. Totalt består urvalet av 17 852 personer.</p>
<p>I ULF-undersökningen har personer fått svara på frågor om sitt hälsotillstånd och har på så sätt kunnat föras till följande olika grupper av funktionshinder.</p>
<p>A. Svåra besvär av långvarig sjukdom:</p>
<p>Har svarat Ja på frågan om man har svåra besvär av sjukdom; minst då och då, hela tiden eller ofta.</p>
<p>B. I hög grad nedsatt arbetsförmåga på grund av långvarig sjukdom:</p>
<p>Har svarat att man i hög grad har nedsatt arbetsförmåga på grund av långvarig sjukdom.</p>
<p>C. Nedsatt rörlighet:</p>
<p>Har svarat Nej på frågan om man skulle kunna springa en kortare sträcka om man hade bråttom.</p>
<p>C1. Rörelsehinder:</p>
<p>Har svarat att man har nedsatt rörlighet samt att man inte heller kan ta en kortare promenad i någorlunda rask takt och/eller stiga på en buss obehindrat (underkategori till nedsatt rörlighet).</p>
<p>C2. Svårt rörelsehinder:</p>
<p>Har svarat att man har nedsatt rörlighet samt behöver hjälp eller hjälpmedel (käppar, bockar, rollator etc.) för att förflytta sig (underkategori till nedsatt rörlighet och underkategori rörelsehinder).</p>
<p>D. Svårigheter att bära eller gripa:</p>
<p>Har svårigheter att bära 5 kg, t.ex. en tung bärkasse, en kortare sträcka och/eller har svårigheter att gripa, t.ex. vrida på eller av kranar.</p>
<p>E. Nedsatt syn:</p>
<p>Har svarat Nej på frågan om man utan svårighet kan läsa vanlig text i dagstidning med eller utan glasögon.</p>
<p>F. Nedsatt hörsel:</p>
<p>Har svarat Nej på frågan om man utan svårighet kan höra vad som sägs i samtal mellan flera personer med eller utan hörapparat.</p>
<p>G. Allergiker:</p>
<p>Har svåra besvär av eksem, hösnuva eller allergisk astma.</p>
<p>G1. Hösnuva:</p>
<p>Underkategori till svåra besvär av eksem hösnuva eller allergisk astma.</p>
<p>H. Svåra besvär av ängslan , oro eller ångest:</p>
<p>Har svarat Ja på frågan om man har svåra besvär av ängslan, oro eller ångest.</p>
