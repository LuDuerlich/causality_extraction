<h1>Sammanfattning</h1>
<h2></h2>
<p>Mitt uppdrag har varit att kartlägga hur gällande trygghetssystem förhåller sig till konstnärlig verksamhet, om de nuvarande regelverken innebär särskilda problem och analysera och ange orsaken till problemen.</p>
<p>I likhet med en rad tidigare utredare som behandlat trygghetssystemen har jag valt att i trygghetssystemen inkludera, förutom arbetsmarknadspolitiska åtgärder, socialförsäkringar och pensioner också de effekter som uppstår i tillämpningen av skatteregler, på grund av de ofta mycket speciella villkor som gäller konstnärlig yrkesutövning. Enligt min bedömning hör dessa olika politikområden samman i en analys av ”de särskilda problem för konstnärliga yrkesutövare” som direktiven anger. I de mål för den nationella kulturpolitiken som också anges i direktiven framhålls också att</p>
<p>Inriktningen på statens insatser för konstnärerna /…/samt anpassa regelverken på alla politikområden så att rimlig hänsyn tas till konstnärernas speciella förhållanden.</p>
<p>Den analys som görs av de olika politikområdena visar på att de problem regeringen vill ha utredda ofta gäller tillämpningen  av lagar och förordningar. När det gäller t.ex. arbetslöshetsförsäkringen handlar det ofta om den stupstock som dras mellan de som har rätt respektive inte har rätt till försäkringen. Det handlar emellertid här sällan om att problem finns i lagstiftning, utan tillämpning av denna. I socialförsäkringssystemet är det ofta svårt för konstnärer och myndighetspersoner att fastställa, ännu mindre förutse nivån på sjukpenning, föräldraförsäkring etc. Ofta beroende på okunskap om de villkor en frilansande eller egenföretagare lever under.</p>
<p>I bedömningen av konstnärernas deklarationer är den grundläggande ”kulturkrocken” mellan vad som i inkomstskattelagen betecknas som kostnader för inkomstens förvärvande och bibehållande och vad samma lag säger om förbud mot att dra av privata levnadsomkostnader. Även här synes problemet vara okunskap om konstnärernas arbetsvillkor.</p>
<p>Som analysen  i betänkandet visar ligger merparten av de problem konstnärer möter i de olika trygghetssystemen i tillämpningen, mera sällan i lagar och förordningar. Det stora antal rättsfall på området vilka ofta drivs länge och till dryga kostnader för stat och individ är en följd av detta. Orsaken till problemen som efterfrågas i direktivet har enligt min mening att göra med en brist på samsyn och samordning av konstnärernas ärenden i de olika systemen. Denna brist leder till att kunskapen om konstnärernas speciella villkor inte ökar vilket i sin tur leder till svårigheter i tillämpningen.</p>
<h2>Överväganden</h2>
<h2>En samlad myndighetsbedömning</h2>
<p>Min bedömning är att de huvudsakliga problemen som konstnärerna ställs inför i de olika systemen handlar om tillämpningar och i många fall pga. bristande kunskap om konstnärskapets villkor, liksom brister i de enskilda konstnärernas förståelse av komplexa system. Därför borde man från stat och myndigheter på området överväga en mer samlad hantering av konstnärernas ärenden.</p>
<p>Arbetsmarknadsverket har av både konstnärspolitiska och administrativa skäl valt att skapa en särskild hantering av konstnärer inom Af Kultur Media. Skattemyndigheten i Stockholm har återinfört en särskild enhet för handläggning av konstnärernas deklarationer. Skattemyndigheten, som 2004 blir en enda myndighet, bör kunna överväga att inrätta specialenheter för övriga konstnärer i landet, av samma skäl som man gjort det i Stockholm. Försäkringskassan, vars organisation är under utredning, bör kunna överväga något liknande. En förebild i koncentrerad handläggning är den förändring man genomför när det gäller arbetsskadeförsäkringen, där några kassor specialiseras på området, med den uttryckliga motiveringen att det krävs kompetens hos handläggare, samt en mer samstämmig och rättvis bedömning.</p>
<h2>Bevakning av konstnärernas sociala frågor</h2>
<p>En lång rad av konstnärspolitiska utredningar har gjorts under de senaste decennierna. De har återkommit till delvis samma problem som uppmärksammats också i direktiven till denna utredning. Det finns kanske anledning att överväga någon form av permanens i analys och kartläggning av konstnärernas sociala villkor.</p>
<p>Konstnärsnämnden har bl.a. till uppgift att bevaka konstnärernas ekonomiska och sociala villkor. Nämnden har hittills saknat tillräckliga resurser för detta. Istället för att med jämna mellanrum ge i stort sett samma direktiv till nya utredningar vore en lösning att ge Konstnärsnämnden utrymme för ett vidgat uppdrag. I uppdraget skulle ligga, att som idag, fortlöpande följa och analysera konstnärernas ekonomiska och sociala villkor men också innefatta konstnärernas ställning i skattesystemet och de sociala trygghetssystemen.</p>
<p>I förlängningen skulle Konstnärsnämnden kunna få ett större uppdrag, nämligen att på nationell nivå samla tillräcklig kunskap för att vara ett steg mot det som inte minst inom EU eftersträvas, nämligen en instans som underlättar för gränsöverskridande konstnärsutbyte.</p>
<h2>Konstnärerna och deras organisationer</h2>
<p>De enskilda konstnärerna har behov av stöd i form av riktad information för att bättre hantera trygghetssystemen. Här är den kompetens som de olika konstnärsorganisationerna besitter och förmedlar viktig.</p>
<p>Med en samverkande kompetens om konstnärers villkor mellan specialenheter hos myndigheterna, Konstnärsnämnden och konstnärernas organisationer skulle möjligheter skapas för nya problemlösningar och ökad kunskap.</p>
<h2>Alliansmodellen</h2>
<p>Teateralliansen är en unik konstnärspolitisk innovation. I alliansen ryms delvis en lösning av ett konstnärligt dilemma. Den utgör en konstnärlig brygga mellan de låsningar som finns på institutionerna och de frilansande skådespelarna. Såtillvida har den varit mycket framgångsrik.</p>
<p>Utifrån denna utrednings perspektiv innebär alliansmodellen en lösning på en stor del av de problem frilansande konstnärer möter i trygghetssystemen.</p>
<p>De skådespelare, som fått anställning i alliansen anpassas naturligen till de system som gäller för tillsvidareanställda på övrig arbetsmarknad. Man har anpassat konstnärernas anställningsform till trygghetssystemen.</p>
