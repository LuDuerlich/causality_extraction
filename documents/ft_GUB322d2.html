<h1>En sammanhållen diskrimineringslagstiftning</h1>
<h2>Del 2</h2>
<h2>Slutbetänkande av Diskrimineringskommittén</h2>
<h2>Stockholm 2006</h2>
<h2>9 Tillgänglighet för personer med funktionshinder</h2>
<p>Vårt förslag: I den nya lagen om förbud och andra åtgärder mot diskriminering skall följande gälla.</p>
<p>Förbudet för arbetsgivare i 2 kap. 17 § gäller även då arbetsgivaren vid anställning, befordran eller utbildning för befordran genom att vidta stöd- och anpassningsåtgärder kan skapa en situation för en person med funktionshinder som är jämförbar med den för personer utan sådant funktionshinder och det skäligen kan krävas att arbetsgivaren vidtar sådana åtgärder.</p>
<p>Den som omfattas av lagens förbud mot diskriminering som gäller utbildning och andra samhällsområden (3 kap. 10–22 §§) får inte missgynna en person med funktionshinder genom att underlåta att vidta sådana skäliga åtgärder för tillgänglighet som skulle kunna bidra till att den personen kan ta del av den vara, tjänst eller bostad eller verksamhet som avses, på lika villkor med personer utan sådant funktionshinder.</p>
<p>Skyldigheten att vidta åtgärder för tillgänglighet gäller dock inte enskilda personer som tillhandahåller varor, tjänster eller bostäder.</p>
<p>Underlåtenhet att vidta åtgärder för tillgänglighet är att anse som diskriminering.</p>
<h2>9.1 Kommitténs uppdrag</h2>
<p>I den mån vi föreslår att ett skydd mot diskriminering på grund av funktionshinder bör införas på andra samhällsområden än i arbetslivet och högskolan skall vi också överväga förslag som syftar till ett skydd mot missgynnande av funktionshindrade på grund av bristande tillgänglighet. Vi skall även överväga om sådana regler skall införas på de områden som omfattas av arbetslivsdirektivet (2000/78/EG) men inte av lagen (1999:132) om förbud mot diskriminering i arbetslivet på grund av funktionshinder. Vi skall även beakta de förslag om skydd för funktionshindrade elever mot missgynnande på grund av bristande tillgänglighet och användbarhet av skolans lokaler som presenterats av Skolansvarsutredningen (SOU 2004:50).</p>
<p>En utgångspunkt för utredningsarbetet är att det skall finnas utrymme för att i varje enskilt fall göra en bedömning av vad som kan anses skäligt.</p>
<p>Vi skall i utredningsarbetet analysera vilka former av missgynnande på grund av bristande tillgänglighet ett generellt diskrimineringsförbud skall omfatta och överväga vilka typer av åtgärder som skäligen bör kunna krävas för att avhjälpa sådana brister, allt med beaktande av de särskilda omständigheter som råder på olika samhällsområden. Vi skall även analysera vem som i olika situationer skall bära ansvaret för hinder eller brister i tillgänglighet.</p>
<p>Som en bakgrund till vårt uppdrag hänvisas i direktiven till den inriktning på det handikappolitiska arbetet för ökad tillgänglighet och mot diskriminering som framgår av den nationella handlingsplanen för handikappolitiken (prop. 1999/2000:79 Från patient till medborgare – en nationell handlingsplan för handikappolitiken).</p>
<p>Vi skall beakta svenska internationella åtaganden som berör funktionshindrades villkor, främst FN:s standardregler om delaktighet och jämlikhet för människor med funktionsnedsättning men även andra åtaganden inom ramen för arbetet inom FN, EU och Europarådet som har betydelse för utformningen av ett förstärkt diskrimineringsskydd för funktionshindrade.</p>
<p>Av kommittédirektiven framgår att vi bör studera lagstiftningen mot diskriminering av funktionshindrade i länder där frågan om bristande tillgänglighet regleras på olika samhällsområden, t.ex. USA och Storbritannien.</p>
<h2>9.2 Krav och riktlinjer som rör tillgänglighet för personer med funktionshinder</h2>
<p>Inledning</p>
<p>I kap. 2 redovisas internationella åtaganden som tar sikte på mänskliga rättigheter och icke-diskriminering, bl.a. FN:s standardregler om delaktighet och jämlikhet för människor med funktionsnedsättning. Vidare redovisas där EG-rättsliga och nationella bestämmelser som har betydelse för frågan om diskriminering.</p>
<p>I detta avsnitt redovisas regler gällande på olika samhällsområden som uttrycker krav på tillgänglighet för personer med funktionshinder och riktlinjer för hur tillgänglighet kan skapas. Redovisningen omfattar EG-rättsliga bestämmelser samt krav och riktlinjer som gäller i Sverige.</p>
<p>Det måste understrykas att den reglering som på olika sätt har betydelse för frågan om tillgänglighet för personer med funktionshinder är omfattande både internationellt och i Sverige. I detta avsnitt redovisas centrala bestämmelser som har betydelse för våra överväganden om ett skydd mot missgynnande för personer med funktionshinder på grund av bristande tillgänglighet.</p>
<p>EU</p>
<p>Lufttransporter</p>
<p>I syfte bl.a. att fastställa minimirättigheter för flygpassagerare gentemot flygtrafikföretag vid nekad ombordstigning samt vid inställda och försenade flygningar antogs förordningen (EG) 261/2004.</p>
<p>I artikel 11 behandlas flygtrafikföretags skyldigheter mot funktionshindrade. Av artikeln framgår att förtur skall ges till funktionshindrade och personer och godkända hjälphundar som följer med dem. Vidare skall vid nekad ombordstigning, inställd flygning eller försening oberoende av dess längd funktionshindrade och medföljande snarast möjligt under vissa förutsättningar ha rätt till service enligt särskilt angivna bestämmelser (artikel 9). Med sådan kostnadsfri service avses bl.a. måltider, hotellrum, transport till inkvarteringsorten samt tillgång till telefonsamtal. Lufttrafikföretag skall vid tillämpningen av artikeln om serviceskyldigheter ta särskild hänsyn till behoven hos funktionshindrade och medföljande.</p>
<p>I artikel 14 åläggs lufttrafikföretag att använda lämpliga alternativa medel med avseende på synskadade när passagerare informeras om sina rättigheter enligt förordningen.</p>
<p>Järnvägstransporter</p>
<p>I direktivet 2001/16/EG behandlas tekniska standarder i fråga om järnvägssystem inom EU.</p>
<p>I bilaga 2 till direktivet anges väsentliga tekniska krav som järnvägssystem skall uppfylla, varvid hänvisas till rörelsehindrades behov i anslutning till beskrivning av infrastruktur vid stationer (bl.a. i fråga om plattformar).</p>
<p>Kommissionen har framlagt förslag till en förordning om internationella järnvägstransporter inom EU som innehåller skärpta krav på tillgänglighet för funktionshindrade.</p>
<p>Förslaget innehåller bestämmelser om funktionshindrades rätt att få en biljett utfärdad och till assistans på järnvägsstationer och ombord på tåg (artikel 27–31) samt rätt till assistans vid försenad eller inställd trafik (artikel 17), det senare i likhet med vad som gäller vid lufttransporter enligt förordningen 261/2004 (se ovan). I bilaga 4 till förslaget uttalas att assistans till funktionshindrade utgör en miniminorm för tjänstekvalitet.</p>
<p>Vägtransporter</p>
<p>Enligt det s.k. bussdirektivet skall bussar byggda för stadstrafik vara tillgängliga för funktionshindrade. Medlemsländerna får själva bestämma om tillgänglighet i andra typer av bussar (artikel 3).</p>
<p>Bussdirektivet innehåller detaljerade tekniska krav för teknisk utrustning som underlättar tillgänglighet för passagerare med nedsatt rörlighet (bilaga 7).</p>
<p>Bussdirektivet är genomfört i Sverige genom Vägverkets föreskrifter om bilar och släpvagnar som dras av bilar (VVFS 2003:22).</p>
<p>Sjötransporter</p>
<p>År 2003 antogs ett direktiv om skärpta krav på säkerhet för passagerarfartyg (inbegripet färjor) vid inrikes sjötransporter.</p>
<p>I direktivet sägs att medlemsstaterna skall se till att lämpliga åtgärder vidtas för att personer med funktionshinder kan stiga ombord och gå i land på ett enkelt och säkert sätt och kan förflytta sig mellan däcken (artikel 6 b). I direktivet ges riktlinjer för sådana krav (bilaga 3).</p>
<p>Direktivet är såvitt avser tillgänglighetskrav genomfört genom Sjöfartsverkets föreskrifter och allmänna råd om anpassning av passagerarfartyg med hänsyn till personer med funktionshinder (SJÖFS 2004:25).</p>
<p>Direktivet 1999/35/EG avser bl.a. att skärpa säkerhetskraven för vissa typer av passagerarfartyg som går i reguljär trafik till eller ifrån en medlemsstats hamn.</p>
<p>Direktivet innehåller krav att information om de tjänster och den hjälp som finns tillgänglig ombord för rörelsehindrade skall göra tillgänglig i format som är lämpliga för personer med nedsatt syn (bilaga 1).</p>
<p>Byggd miljö</p>
<p>I syfte att öka säkerheten i fråga om nyinstallerade hissar i byggnader och anläggningar antogs det s.k. hissdirektivet.</p>
<p>I direktivet anges att hissar konstruerade för persontransport skall vara utformade så att handikappade personer har tillgång till hissen och kan använda den, samt att det är möjligt att anpassa hissen för dessa personer (bilaga 1).</p>
<p>Hissdirektivet är genomfört i Sverige genom Boverkets föreskrifter om ändring av verkets föreskrifter och allmänna råd om hissar och vissa andra motordrivna anordningar (BFS 1997:1).</p>
<p>Elektronisk kommunikation</p>
<p>Direktivet om samhällsomfattande tjänster avser tillhandahållande av elektroniska tjänster m.m. till slutanvändare.</p>
<p>Av direktivet framgår att medlemsstaterna vid behov skall vidta särskilda åtgärder för slutanvändare med funktionshinder för att säkerställa tillgång till och överkomliga priser på allmänt tillgängliga telefonitjänster i samma utsträckning som för andra. Mot bakgrund av nationella förhållanden får medlemsstaterna vidta särskilda åtgärder för att säkerställa att även slutanvändare med funktionshinder kan dra nytta av det utbud av tjänsteleverantörer m fl. som är tillgängligt för flertalet slutanvändare (artikel 7). Särskilda åtgärder för funktionshindrade kan enligt direktivets ingress inbegripa tillhandahållande av texttelefoner, avgiftsfria tjänster eller räkningar i alternativt format (skäl 13).</p>
<p>I direktivet finns bestämmelser om nationella myndigheters möjligheter att specificera ytterligare kvalitetsnormer för att utvärdera de tjänster som tillhandahålles funktionshindrade (artikel 11) samt om myndigheternas skyldighet att samråda med funktionshindrade i frågor som rör slutanvändares och konsumenters rättigheter (artikel 33).</p>
<p>Direktivet om samhällsomfattande tjänster är i huvudsak genomfört genom införandet av lagen (2003:389) om elektronisk kommunikation.</p>
<p>Nationell reglering</p>
<p>I detta avsnitt redovisas inledningsvis bestämmelser och riktlinjer om tillgänglighet för personer med funktionshinder inom offentlig förvaltning och ifråga om byggd miljö, transporter samt information och kommunikation. Därefter redovisas författningar i fråga om utbildning och andra områden som omfattas av vårt uppdrag. Avsnittet avslutas med en redogörelse för den nationella handlingsplanen för handikappolitiken.</p>
<p>Utöver dessa regler finns en rad bestämmelser, rekommendationer, tekniska och andra standarder m.m. om tillgänglighet som gäller på olika samhällsområden. Sådana normer – som främst har betydelse för utformningen av byggnader, tekniska produkter m.m. – berörs inte närmare här.</p>
<p>I detta avsnitt berörs inte heller regler om personligt stöd och andra insatser, förmåner, bidrag m.m. riktade till personer med funktionshinder som förekommer främst på det sociala området och inom ramen för den arbetsmarknadspolitiska verksamheten.</p>
<p>Offentlig förvaltning</p>
<p>Förvaltningslagen</p>
<p>Förvaltningslagen (1986:223) innehåller bestämmelser bl.a. om förvaltningsmyndigheternas handläggning av ärenden samt viss annan förvaltningsverksamhet hos dessa myndigheter (1 §).</p>
<p>Med sådan annan förvaltningsverksamhet avses bl.a. myndigheternas serviceskyldighet (4–5 §§).</p>
<p>I 4 § stadgas att myndigheterna skall lämna upplysningar, vägledning, råd och annan sådan hjälp till enskilda i frågor som rör myndighetens verksamhetsområde. Hjälpen skall lämnas i den utsträckning som är lämplig med hänsyn till frågans art, den enskildes behov och myndighetens verksamhet.</p>
<p>Enligt 5 § skall myndigheterna se till att det är möjligt för enskilda att kontakta dem med hjälp av telefax och elektronisk post och att svar kan lämnas på samma sätt.</p>
<p>När det gäller handläggning av ärenden där den enskilde är part skall myndigheter sträva efter att utrycka sig på ett lättbegripligt sätt och även på andra sätt underlätta för den enskilde att ha med myndigheten att göra (7 §).</p>
<p>Myndigheten bör vid behov anlita tolk när myndigheten har att göra med bl.a. den som är allvarligt hörsel- eller talskadad (8 §).</p>
<p>Förordningen om statliga myndigheters ansvar för genomförandet av handikappolitiken</p>
<p>Enligt förordningen (2001:526) om de statliga myndigheternas ansvar för genomförandet av handikappolitiken skall myndigheter under regeringen utforma och bedriva sin verksamhet med beaktande av de handikappolitiska målen. Myndigheterna skall verka för att personer med funktionshinder ges full delaktighet i samhällslivet och jämlikhet i levnadsvillkor. Myndigheterna skall särskilt verka för att lokaler, verksamhet och information är tillgängliga för personer med funktionshinder. Därvid skall FN:s standardregler för att tillförsäkra människor med funktionsnedsättning, delaktighet och jämlikhet vara vägledande. I arbetet med att göra myndigheternas lokaler, verksamhet och information mer tillgängliga för personer med funktionshinder skall myndigheterna genomföra inventeringar och utarbeta handlingsplaner. Den skyldigheten gäller dock inte om det är uppenbart att det inte behövs med hänsyn till verksamhetens art.</p>
<p>HO:s riktlinjer för en tillgänglig statsförvaltning</p>
<p>Handikappombudsmannen (HO) har tagit fram riktlinjer i syfte att ge de statliga myndigheterna vägledning för arbetet att skapa en tillgänglig verksamhet.</p>
<p>Riktlinjerna tar sikte bl.a. på kommunikation och information samt myndigheternas lokaler.</p>
<p>Såvitt avser kommunikation och information specificeras vad myndigheterna bör prioritera i fråga om telefonsamtal, korrespondens och meddelanden, skriftlig information, Webb- och e-tjänster, film och video samt konferenser. I denna del hänvisas till riktlinjer och standarder för tillgänglighet avseende bl.a. telekommunikation samt Internet.</p>
<p>I riktlinjer för lokalernas utformning ställs krav på tillgänglighet som går längre än de åtgärder som krävs enligt bygglagstiftningen, bl.a. plan- och bygglagen (1987:10), PBL (se nedan). Riktlinjerna inbegriper möjligheten för funktionshindrade att förflytta sig till och in genom entrén och inom byggnaden samt möjligheten att vistas i och använda byggnaden och uteplats i anslutning till lokalerna. Detaljerade krav ställs på bl.a. orienterbarhet, skyltning, gångvägar, hissar, manöverdon samt inredning och utrustning (telefoner, datorer m.m.).</p>
<p>Byggd miljö</p>
<p>Plan- och bygglagen</p>
<p>Plan- och bygglagen (1987:10, PBL) tar sikte på den kommunala planering som rör användning av mark och vatten samt styrning av bebyggelseutveckling m.m. genom planläggning, tillståndsprövning och tillsyn i övrigt. Det övergripande syftet med PBL är att med beaktande av den enskilda människans frihet främja en samhällsutveckling med jämlika och goda sociala levnadsförhållanden och en god och långsiktigt hållbar livsmiljö för människorna i dagens samhälle och för kommande generationer (1 kap. 1 §).</p>
<p>Vid prövning av frågor enligt PBL skall både allmänna och enskilda intressen beaktas (1 kap. 5 §). Som ett allmänt intresse som skall beaktas vid planläggning m.m. av bebyggelse inom områden med sammanhållen bebyggelse anges i PBL att bebyggelsemiljön skall utformas med hänsyn till möjligheten för personer med nedsatt rörelse- eller orienteringsförmåga att använda området (2 kap. 4 § 6).</p>
<p>Såvitt avser krav på byggnader och andra anläggningar skall dessa uppfylla de krav som framgår av lagen (1994:847) om tekniska egenskapskrav, m.m. (se nedan). I PBL finns regler om utformning och placering av byggnader och anläggningar, bl.a. att hänsyn skall tas vid ändring av byggnader med kulturhistoriska värden (3 kap. 10 och 12 §§).</p>
<p>Enligt PBL skall det tillses att tomter som tas i anspråk för bebyggelse, om det inte är obefogat med hänsyn till terrängen och förhållandena i övrigt, kan användas av personer med nedsatt rörelse- eller orienteringsförmåga (3 kap. 15 § 5).</p>
<p>Vid ändring av bebyggd tomt som kräver bygganmälan skall tomten uppfylla tillgänglighetskraven i 3 kap. 15 § i den utsträckning som efter omständigheterna kan krävas med hänsyn till kostnaderna för arbetet och tomtens särskilda egenskaper (3 kap. 16 §).</p>
<p>Anordningar (t.ex. räcken och ramper av betydelse för tillgängligheten) som tillkommit för att uppfylla tillgänglighetskraven i 3 kap. 15 § skall hållas i stånd i skälig utsträckning (3 kap. 17 §).</p>
<p>Allmänna platser och områden för andra anläggningar än byggnader skall vid nyanläggning eller ändring alltid uppfylla kraven i 3 kap. 15 § i den utsträckning som följer av föreskrifter meddelade med stöd av PBL (3 kap. 18 §).</p>
<p>Tomter, allmänna platser och områden för andra anläggningar än byggnader som är särskilt värdefulla från bl.a. kulturhistorisk synpunkt får inte förvanskas i de avseenden de omfattas av skyddsbestämmelser i detaljplan eller områdesbestämmelser (3 kap. 17 och 18 §§).</p>
<p>I befintliga byggnader som innehåller lokaler dit allmänheten har tillträde och på befintliga allmänna platser skall enkelt avhjälpta hinder mot lokalernas och platsernas tillgänglighet och användbarhet för personer med nedsatt rörelse- eller orienteringsförmåga undanröjas i den utsträckning som följer av föreskrifter meddelade med stöd av PBL (17 kap. 21 a §).</p>
<p>Lagen om tekniska egenskapskrav på byggnadsverk, m.m.</p>
<p>Lagen (1994:847) om tekniska egenskapskrav på byggnadsverk, m.m., BVL, gäller sådana krav på byggnadsverk (byggnader och andra anläggningar) och byggprodukter (1 §).</p>
<p>Byggnadsverk som uppförs eller ändras skall, under förutsättning av normalt underhåll, under en ekonomiskt rimlig livslängd uppfylla väsentliga tekniska egenskapskrav i fråga om bl.a. tillgänglighet och användbarhet för personer med nedsatt rörelse- eller orienteringsförmåga. Kraven skall iakttas med beaktande av varsamhetskraven rörande bl.a. kulturhistorisk värdefulla byggnader i PBL 3 kap. (2 § 8).</p>
<p>Förordningen om tekniska egenskapskrav på byggnadsverk, m.m.</p>
<p>I förordningen (1994:1215) om tekniska egenskapskrav på byggnadsverk (byggnader och andra anläggningar), BVF, förtydligas tillgänglighetskraven i BVL i fråga om nybyggnationer och ändringar av byggnader.</p>
<p>I fråga om nybyggnad gäller att byggnader som innehåller bostäder, arbetsplatser eller lokaler till vilka allmänheten äger tillträde, skall vara projekterade och utförda så att bostäderna och lokalerna är tillgängliga för och kan användas av personer med nedsatt rörelse- eller orienteringsförmåga. Om det är befogat med hänsyn till terrängen behöver dock inte kravet på tillgänglighet till byggnaden uppfyllas när det gäller en- och tvåbostadshus. Kraven gäller under vissa förutsättningar inte arbetslokaler och inte heller fritidshus med högst två bostäder. Det finns även under vissa förutsättningar tillgänglighetskrav avseende hissar eller andra lyftanordningar (12 §).</p>
<p>När en byggnad byggs till eller ändras på annat sätt skall tillgänglighetskraven i 12 § tillämpas. Hänsyn skall därvid tas till ändringens omfattning och byggnadens förutsättningar (14 §).</p>
<p>Vid ändringar som medför en avsevärd förlängning av byggnadens brukstid eller innebär en väsentligt ändrad användning skall tillgänglighetskraven i 12 § uppfyllas även i de delar av byggnaden som inte omfattas men som indirekt berörs av ändringen. En förutsättning är att 12 § tillämpas i den utsträckning det inte är uppenbart oskäligt med hänsyn till ändringens omfattning och byggnadens standard (15 §).</p>
<p>I detaljplan eller områdesbestämmelser får bestämmas lägre krav vid ändring än vad som följer av 14 och 15 §§ under förutsättning att bebyggelsen inom området ändå får långsiktigt godtagbara egenskaper (17 §).</p>
<p>Boverkets föreskrifter och allmänna råd</p>
<p>Boverkets byggregler, BBR, innehåller föreskrifter och allmänna råd till bl.a. tillgänglighetskrav i PBL, BVL och BVF.</p>
<p>BBR gäller när en byggnad uppförs, beträffande tillbyggda delar när en byggnad byggs till, mark- och rivningsarbeten samt för tomter som tas i anspråk för bebyggelse.</p>
<p>I Boverkets handbok med allmänna råd om ändring av byggnad, BÄR, tydliggörs vad kraven på varsamhet enligt bl.a. BVL innebär samt ges ledning för avvägningen mellan krav på tekniska egenskaper och krav på hänsyn till ändringens omfattning och byggnadens förutsättningar.</p>
<p>Utöver BBR och BÄR har Boverket utfärdat föreskrifter och allmänna råd som rör tillgänglighet för personer med nedsatt rörelse- eller orienteringsförmåga i fråga om befintliga lokaler dit allmänheten har tillträde och på befintliga allmänna platser, hissar och vissa andra motordrivna anordningar samt nyanläggning av allmänna platser och av områden för andra anläggningar än byggnader.</p>
<p>Bidrag till handikappanpassning av vissa lokaler</p>
<p>Statligt bidrag kan lämnas för handikappanpassning av museiteater- och konsertlokaler som tillhör annan än staten eller till allmän samlingslokaler enligt förordningen (1990:573) om stöd till vissa icke-statliga kulturlokaler och förordningen (1996:1593) om bidrag till allmänna samlingslokaler.</p>
<p>Transporter</p>
<p>Lagen om handikappanpassad kollektivtrafik</p>
<p>I lagen (1979:558) om handikappanpassad kollektivtrafik avses med kollektivtrafik trafik för personbefordran som tillhandahålls allmänheten mot ersättning (1 §).</p>
<p>Den som har tillsyn över kollektivtrafik och den som utövar sådan trafik skall se till att trafiken anpassas med hänsyn till resenärer med funktionshinder. När kollektivtrafik planeras och genomförs skall funktionshindrades särskilda behov beaktas. De färdmedel som används skall så långt det är möjligt vara lämpade för resenärer med funktionshinder (2 §). fråga om bl.a. nivåskillnader, tunga dörrar och felaktiga manöverdon, bristande skyltning och bristande eller bländande belysning. Avseende allmänna platser skall hinder undanröjas som t.ex. nivåskillnader, ojämn markbeläggning, svårforcerade trottoarkanter och brister såvitt avser parkeringsplatser samt lekplatsers utformning och utrustning. Av de allmänna råden följer att undanröjande av enkelt avhjälpta hinder inte behöver ske omedelbart om prioriteringar angående andra angelägna tillgänglighetsskapande åtgärder måste göras med hänsyn till ekonomiska förutsättningar. Sådana prioriteringar bör grundas på en plan i vilken bör anges när hindret skall undanröjas.</p>
<p>Förordningen om handikappanpassad kollektivtrafik</p>
<p>Enligt förordningen (1980:398) om handikappanpassad kollektivtrafik skall anpassningen av kollektivtrafiken göras i den takt och i den omfattning som bedöms skälig med hänsyn till syftet och till de tekniska och ekonomiska förutsättningarna hos dem som utövar trafiken (2 §).</p>
<p>Vid anpassningen skall hänsyn tas till de särskilda förhållandena för kollektivtrafiken i tätortsområden. Vidare skall särskilt beaktas att kraven på säkerhet för resenärer och övriga berörda tillgodoses (3 §).</p>
<p>De fyra trafikverken, dvs. Vägverket, Banverket, Luftfartsstyrelsen och Sjöfartsverket skall, vart och ett inom sitt område, initiera, planera och följa upp anpassningen. Rikstrafiken skall verka för att anpassningen samordnas. Verken får meddela de föreskrifter som behövs om färdmedlens och terminalernas konstruktion, utrustning och drift. Innan föreskrifter meddelas skall verken samråda med berörda myndigheter och handikapporganisationer samt med företrädare för dem som utövar trafiken (4 §).</p>
<p>Lagen om ansvar för viss kollektiv persontrafik</p>
<p>Av lagen (1997:734) om ansvar för viss kollektiv persontrafik framgår att det för att främja en tillfredsställande trafikförsörjning skall det i varje län finnas länstrafikansvariga som ansvarar för den lokala och regionala linjetrafiken för persontransporter. De länstrafikansvarigas uppgifter skall handhas av en trafikhuvudman. De länstrafikansvariga ansvarar också för persontransporter enligt lagen (1997:736) om färdtjänst eller lagen (1997:735) om riksfärdtjänst i sådana kommuner som överlåtit sina uppgifter enligt någon av dessa lagar till trafikhuvudmannen i länet (1 §).</p>
<p>Trafikhuvudmannen skall verka för att transporter som avses i 1 § första stycket skall vara tillgängliga för funktionshindrade (2 §).</p>
<p>Banverkets råd och rekommendationer</p>
<p>Banverket har såvitt avser befordran med järnvägstrafik inom verkets ansvarsområde utfärdat Råd och rekommendationer för ökad tillgänglighet för personer med funktionshinder till nya motor- och personvagnar i fjärr- och regionaltrafik (Utgåva 1, 2003). Dokumentet innehåller såväl funktionella krav som råd och rekommendationer som tar sikte på allergianpassning, akustik, belysning, in- och utpassering, information, sittplatser m.m.</p>
<p>Sjöfartsverkets föreskrifter och allmänna råd</p>
<p>Sjöfartsverkets kungörelse (SJÖFS 1992:10) innehåller föreskrifter om att vissa passagerarfartyg i inrikes trafik skall handikappanpassas. Kungörelsen är upphävd men gäller fortfarande vissa fartyg genom övergångsbestämmelser.</p>
<p>För svenska passagerarfartyg på inrikes resa och höghastighetsfartyg som används för persontransporter i huvudsak byggda den 1 oktober 2004 eller senare finns numera föreskrifter med längre gående krav på tillgänglighet för personer med funktionshinder (SJÖFS 2004:25).</p>
<p>Det finns föreskrifter som tar sikte på särskilda åtgärder för funktionshindrade vid nödsituationer (SJÖFS 1999:15).</p>
<p>Vägverkets föreskrifter</p>
<p>Vägverkets föreskrifter (VVFS 2003:22) om bilar och släpvagnar som dras av bilar innehåller detaljerade krav på vissa fordon – bl.a. olika typer av bussar i linjetrafik – om tillgänglighet för passagerare med nedsatt förflyttningsförmåga (40 kap.).</p>
<p>Information och kommunikation</p>
<p>Syftet med lagen (2003:389) om elektronisk kommunikation är att enskilda och myndigheter skall få tillgång till säkra och effektiva elektroniska kommunikationer och största möjliga utbyte vad gäller urvalet av elektroniska kommunikationstjänster samt deras pris och kvalitet (1 kap. 1 §).</p>
<p>I fråga om tjänster till slutanvändare föreskrivs att – för det fall det behövs att s.k. samhällsomfattande tjänster finns tillgängliga till överkomliga priser – den som bedöms lämplig får förpliktas att till ett överkomligt pris tillhandahålla funktionshindrade tillgång till sådana tjänster i samma utsträckning och på likvärdiga villkor som för andra slutanvändare och tillgodose funktionshindrades behov av särskilda sådana tjänster (5 kap. 1 §).</p>
<p>Bestämmelser om användbarhet av litterära verk m.m.</p>
<p>Ifråga om möjligheten för personer med funktionshinder att ta del av litterära verk finns regler i lagen (1960:729) om upphovsrätt till litterära och konstnärliga verk som innebär inskränkningar i upphovsmannens rätt att förfoga över verket. Sådana inskränkningar innebär bl.a. att det är möjligt att framställa versioner av verk så att människor med funktionshinder (till exempel synskadade) kan ta del av dem (17 §).</p>
<p>Ett annat exempel på tillgänglighet till information är att folk- och skolbiblioteken enligt bibliotekslagen (1996:1596) skall ägna särskild uppmärksamhet åt personer med funktionshinder genom att bl.a. erbjuda litteratur i former särskilt anpassade till funktionshindrades behov. Av förordningen (1988:341) med instruktion för Talboks- och punktskriftsbiblioteket framgår att denna myndighet (Biblioteket) har till uppgift att i samverkan med andra bibliotek i landet arbeta för att synskadade och andra personer med funktionshinder får tillgång till litteratur. Biblioteket skall framställa och låna ut talböcker och punktskriftsböcker samt tillhandahålla punktskriftsböcker för försäljning. Biblioteket skall inom sitt verksamhetsområde lämna information och råd till folkbibliotek och andra. För dövblinda skall biblioteket ha en central utskrivningstjänst som gäller punktskrift (1 §).</p>
<p>Vissa rekommendationer m.m.</p>
<p>Nämnden för elektronisk förvaltning, e-nämnden, har gett ut en vägledning 24-timmarswebben 2.0, 04:01 som tagits fram av Statskontoret. Vägledningen skall ge stöd vid utveckling av webbplatser inom den offentliga sektorn.</p>
<p>Det finns internationella riktlinjer som tar sikte på att Internet skall göras tillgängligt. Riktlinjerna har tagits fram av WAI (Web Accessibility Initiative) som är en arbetsgrupp inom W3C (World Wide Web Consortium). Inom EU har enats om att offentliga webbplatser skall följa riktlinjerna. Enligt Statskontorets Rekommendationer och råd för 24-timmarsmyndigheten bör WAI:s riktlinjer följas.</p>
<p>Utbildning</p>
<p>Skollagen</p>
<p>Enligt de allmänna bestämmelserna i skollagen (1985:1100) skall alla barn och ungdomar, oberoende av kön, geografisk hemvist samt sociala och ekonomiska förhållanden, ha lika tillgång till utbildning i det offentliga skolväsendet. Det fastslås att det i utbildningen skall tas hänsyn till elever med behov av särskilt stöd. (1 kap. 2 §).</p>
<p>Hänsyn skall tas till barn med behov av särskilt stöd i fråga om anvisning till förskola eller fritidshem (2 a kap. 9 §). Sådan hänsyn skall tas till elever med särskilda behov i förskoleklassen (2 b kap. 1 §) och i grundskolan (4 kap. 1 §).</p>
<p>Hemkommunen är skyldig att sörja för att det för elever i grundskolan anordnas kostnadsfri skolskjuts, om sådan behövs med hänsyn till bl.a. funktionshinder hos en elev (4 kap. 7 §).</p>
<p>Grundskoleförordningen</p>
<p>Enligt grundskoleförordningen (1994:1194) skall grundskolan ha ändamålsenliga lokaler. Den skall också ha utrustning som behövs för en tidsenlig utbildning (1 kap. 4 §).</p>
<p>En rad särskilda stödinsatser kan ges till elever i grundskolan i form av t.ex. stödundervisning eller särskilt stöd till elever med behov av specialpedagogiska insatser (5 kap. 4–5 §§).</p>
<p>Särskoleförordningen</p>
<p>Enligt särskoleförordningen (1995:206) skall särskolan ha ändamålsenliga lokaler. Den skall också ha utrustning som behövs för en tidsenlig utbildning (1 kap. 4 §).</p>
<p>Arbetsmiljölagen</p>
<p>Bestämmelserna i arbetsmiljölagen (1977:1160) om arbetsmiljöns beskaffenhet, tillsyn över sådana frågor m.m. omfattar även den som genomgår utbildning (1 kap. 3 §). Elever från och med förskoleklassen jämställs således med arbetstagare i många avseenden när det gäller arbetet med att uppnå en god arbetsmiljö. I arbetsmiljölagens mening utgör skolan en arbetsplats i likhet med andra.</p>
<p>Arbetsmiljön skall vara tillfredsställande med hänsyn till arbetets natur och den sociala och tekniska utvecklingen i samhället. Arbetsförhållandena skall anpassas till människors olika förutsättningar i fysiskt och psykiskt avseende (2 kap. 1 §). Arbetslokal skall vara utformad och inredd så att den är lämplig från arbetsmiljösynpunkt (2 kap. 3 §).</p>
<p>Arbetsmiljöverket (tidigare Arbetarskyddsstyrelsen) har meddelat föreskrifter om bl.a. arbetsplatsers utformning. I föreskrifterna anges att arbetslokaler, dusch- och toalettutrymmen och andra gemensamma utrymmen vid behov skall vara tillgängliga för och kunna användas även av arbetstagare med nedsatt rörelsesyn- eller hörselförmåga.</p>
<p>Totalförsvarsplikten</p>
<p>Totalförsvarspliktiga som fullgör värn- eller civilplikt omfattas av arbetsmiljölagen och de föreskrifter som utfärdas med stöd av lagen. Bestämmelserna om skapa en god arbetsmiljö gäller således även t.ex. Försvarsmakten i förhållande till totalförsvarspliktiga. Av 14 och 14 a §§ arbetsmiljöförordningen (1977:1166) framgår att avsteg från arbetsmiljölagens krav får göras bl.a. vid övning som leds av Försvarsmakten.</p>
<p>Tillhandahållande av varor och tjänster</p>
<p>Postlagen</p>
<p>Enligt 4 § postlagen (1993:1684) krävs tillstånd enligt lagen för rätten att bedriva postverksamhet. Sådant tillstånd får förenas med villkor om skyldighet för tillståndshavare att ta hänsyn till behov av särskilda posttjänster för personer med funktionshinder (5 b § 3).</p>
<p>Lagen om grundläggande kassaservice</p>
<p>Enligt lagen (2001:1276) om grundläggande kassaservice skall det finnas en kassaservice i hela landet som innebär att alla har möjlighet att verkställa och ta emot betalningar till enhetliga priser (1 §).</p>
<p>Den nationella handlingsplanen för handikappolitiken</p>
<p>År 2000 antogs propositionen Från patient till medborgare – en nationell handlingsplan för handikappolitiken.</p>
<p>I handlingsplanen anförs att personer med funktionshinder är medborgare med lika rättigheter och skyldigheter som andra och att detta är ett perspektiv som FN:s standardregler utgår från. Regeringen anför att handlingsplanen är en del i utvecklingen mot uppfyllandet av dessa mål.</p>
<p>I handlingsplanen fastläggs övergripande mål, arbetets inriktning och prioriterade arbetsområden.</p>
<p>De övergripande nationella målen för handikappolitiken är</p>
<p>• en samhällsgemenskap med mångfald som grund</p>
<p>• att samhället utformas så att människor med funktionshinder i alla åldrar blir fullt delaktiga i samhällslivet</p>
<p>• jämlikhet i levnadsvillkor för flickor och pojkar, kvinnor och män med funktionshinder.</p>
<p>Det handikappolitiska arbetet skall särskilt inriktas på</p>
<p>• att identifiera och undanröja hinder för full delaktighet i samhället för människor med funktionshinder</p>
<p>• att förebygga och bekämpa diskriminering av personer med funktionshinder</p>
<p>• att ge barn, ungdomar och vuxna med funktionshinder förutsättningar för självständighet och självbestämmande.</p>
<p>Regeringens prioriteringar är att</p>
<p>• se till att handikapperspektivet genomsyrar alla samhällssektorer</p>
<p>• skapa ett tillgängligt samhälle</p>
<p>• förbättra bemötandet.</p>
<p>I handlingsplanen framhålls de statliga myndigheternas ansvar att se till att lokaler, verksamhet och information är tillgängliga för personer med funktionshinder och att de s.k. sektorsmyndigheterna har ett särskilt ansvar för handikappfrågorna.</p>
<p>Avseende arbetet med att skapa ett tillgängligare Sverige pekas i handlingsplanen på åtgärder som bör vidtas i fråga om bl.a. byggd miljö, kommunikationer, bilstöd, alternativ telefoni och bostadsanpassning.</p>
<p>För att förbättra bemötandet av personer med funktionshinder pekas på åtgärder för att förverkliga svenska åtaganden avseende mänskliga rättigheter (bl.a. principen om icke-diskriminering) för funktionshindrade och föreslås åtgärder mot s.k. domstolstrots. Det bedöms att myndigheter bör se till att deras information blir tillgänglig för personer med funktionshinder.</p>
<p>I handlingsplanen bedöms att statens insatser för ökad tillgänglighet till kultursektorn bör förstärkas.</p>
<p>I fråga om utbildning görs bedömningen att elever med funktionshinder bör, på samma sätt som övriga barn och ungdomar, ha möjlighet att bo med sina föräldrar eller i deras närhet och gå i en skola i närheten av hemmet. Förutsättningarna för vuxna studerande med funktionshinder och deltagare med behov av särskilt stöd bör stärkas. Bland annat bör hjälpmedelsförsörjningen för studerande med funktionshinder inom hela utbildningsområdet utredas. Assistansinsatser för samtliga studerande inom folkhögskola bör stärkas.</p>
<p>Regeringen har följt upp handlingsplanen och redovisat i en skrivelse till riksdagen dels planerade åtgärder som genomförts, dels insatser som pågår för att personer med funktionshinder skall nå full delaktighet i samhällslivet (skr. 2002/03:25). I skrivelsen uttalas att regeringen kommer att överväga att införa diskrimineringsförbud när det gäller bristande tillgänglighet om ett sådant förbud kan bidra till att människor med funktionshinder kan bli fullt delaktiga i samhällslivet.</p>
<h2>9.3 Frågans tidigare behandling</h2>
<p>Frågan om skydd för personer med funktionshinder mot missgynnande på grund av bristande tillgänglighet har övervägts av 1989 års handikapputredning och inom ramen för de följande lagstiftningsarbeten som föregick diskrimineringslagstiftningen i arbetslivet och på högskoleområdet. Behovet av och formerna för ett generellt förbud mot diskriminering av funktionshindrade i fråga om näringsverksamhet m.m. har övervägts av 1999 års diskrimineringsutredning. Förbud mot diskriminering på grund av bristande tillgänglighet till skolans lokaler har övervägts av Skolansvarsutredningen. Diskriminering av funktionshindrade och åtgärder mot bristande tillgänglighet har därutöver behandlats vid flera tillfällen av socialutskottet. Handikappombudsmannen (HO) har i rapporter till regeringen framfört att ett diskrimineringsskydd för funktionshindrade måste inbegripa frågan om tillgänglighet.</p>
<p>Vid det nämnda lagstiftningsarbetet har behandlats frågor främst om bristande tillgänglighet i arbetslivet samt i fråga om näringsverksamhet och viss utbildning. Det utredningsarbete som lett fram till lagstiftning med förbud mot diskriminering på grund av funktionshinder i arbetslivet och på högskoleområdet berörs dock inte i detta avsnitt.</p>
<p>Här kan även nämnas det lagstiftningsarbete som låg till grund för 2002 års komplettering av det s.k. program- och målsättningsstadgandet i 1 kap. 2 § regeringsformen (RF). Frågan om ett på så sätt förstärkt grundlagsskydd för funktionshindrade var föremål för överväganden av bl.a. Utredningen om bemötande av personer med funktionshinder och 1999 års författningsutredning. Bestämmelsen anger efter ändringen som viktiga principer för den samhälleliga verksamheten att det allmänna skall dels verka för att alla människor skall kunna uppnå delaktighet och jämlikhet i samhället, dels motverka diskriminering på grund av bl.a. funktionshinder. Detta grundlagsstadgande redovisas i kap. 3. 1989 års handikapputredning 1989 års handikapputredning (Handikapputredningen) föreslog i sitt slutbetänkande att bestämmelsen om olaga diskriminering i 16 kap. 9 § brottsbalken (BrB) skulle utvidgas till att omfatta även personer med funktionshinder.</p>
<p>Enligt handikapputredningen torde det vara klart att funktionshindrade diskrimineras i näringsverksamhet. Utredningen hänvisade till erfarenheter från enskilda och till uppgifter i media och från handikapporganisationer.</p>
<p>Handikapputredningen anförde att bestämmelsen skulle täcka såväl bemötandet av den funktionshindrade som tillgänglighet till lokaler och specialutrustning som allmänheten kan utnyttja (bankomater, telefonautomater m.m.). Som exempel när bestämmelsen kunde bli tillämplig i fråga om bristande tillgänglighet anfördes att en funktionshindrad inte ges möjlighet att använda ett allmänt färdmedel på samma villkor som andra eller att handla i en butik på grund av att butikslokalen inte anpassats för funktionshindrade. Som ytterligare exempel på olaga diskriminering angavs en bankomat som inte kan användas av en rörelsehindrad, en telefonkiosk som inte kan användas av en hörselskadad eller prismärkning i en affär som inte är utformad så att den är tillgänglig för en synskadad.</p>
<p>Handikapputredningens förslag fick kritik av vissa remissinstanser som anförde att kriminalisering inte lämpar sig för handlingar som grundas på faktisk svårighet att betjäna en person. Dessa remissinstanser anförde att om ekonomiska eller resursmässiga förhållanden har orsakat underlåtenhet att handikappanpassa t.ex. ett färdmedel kan detta inte anses liktydigt med att någon haft uppsåt att diskriminera.</p>
<p>Handikapputredningens förslag i här angiven del kom inte att leda till lagstiftning. 1999 års diskrimineringsutredning 1999 års diskrimineringsutredning hade i uppdrag att utreda behovet av och formerna för en reglering av ett generellt förbud mot diskriminering av personer med funktionshinder i näringsverksamhet, motsvarande det som gäller enligt bestämmelsen om olaga diskriminering i 16 kap. 9 § brottsbalken (BrB). Utredaren skulle lämna underlag för arbetet med en bredare översyn av diskrimineringsfrågorna och lämna förslag till inriktningen på detta fortsatta arbete.</p>
<p>Utgångspunkten för 1999 års utredning var att ett diskrimineringsförbud bara får träffa sådana hänsynstaganden till funktionshinder som i det aktuella sammanhanget är otillbörliga och att ett sådant förbud i första hand bör gälla i näringsverksamhet, men att analysen även skulle gälla ett motsvarande förbud som riktar sig till övriga subjekt som omfattas av straffbestämmelsen. Utredaren skulle ta ställning till vilka förfaranden eller underlåtenheter som skall vara förbjudna och analysera vad skyldigheten att gå en person tillhanda på samma villkor som tillämpas i förhållande till andra bör innebära när det gäller funktionshindrade.</p>
<p>Utredaren anförde att det finns behov att införa ett skydd som bör omfatta (minst) området som täcks av 16 kap. 9 § BrB. Förbudet bör omfatta även frågan om tillgänglighet. En förutsättning för det senare är att förbudet regleras inom ramen för civilrättslig lagstiftning.</p>
<p>I betänkandet framhölls att det finns principiella skillnader mellan särbehandling som grundas på en persons egenskaper och fall som avser en faktisk svårighet eller omöjlighet att gå en person till handa. I det senare fallet är det sannolikt även ofta okunnighet eller ekonomiska eller andra resursmässiga förhållanden som orsakar brister i tillgängligheten. Ansvaret för sådana brister måste med nödvändighet begränsas. Enligt utredaren är denna fråga ytterst komplex och kommer i det fortsatta arbetet att kräva noggranna konsekvensanalyser och ingående överväganden i fråga om vilka brister i tillgänglighet som skall föranleda ansvar och vem som skall bära ansvaret för sådana brister.</p>
<p>I betänkandet anfördes bl.a. följande om formerna för ett diskrimineringsförbud som inbegriper missgynnande på grund av bristande tillgänglighet.</p>
<p>I flertalet situationer när funktionshindrade missgynnas kan detta ha grund i brister i den omgivande miljön. Frågan om i vilken utsträckning en näringsidkare är skyldig att vidta åtgärder för att sådant missgynnande inte skall uppkomma bör utredas förutsättningslöst. Utgångspunkten bör vara att ett förbud bör omfatta diskriminering som har grund i bristande tillgänglighet.</p>
<p>En sådan lagstiftning måste uppfylla krav på rättssäkerhet och tydlighet, bl.a. på så sätt att det med någon form av säkerhet skall kunna förutses vad som kan krävas av den enskilde för att undgå ansvar. Det är uppenbart att ansvaret för näringsidkare m.fl. för anpassningsåtgärder måste begränsas. Lagstiftning som inbegriper frågan om tillgänglighet kan självfallet inte göras undantagslös.</p>
<p>En naturlig ståndpunkt kan vara att endast den som brutit mot en förpliktelse i annan lagstiftning att vidta åtgärder för tillgänglighet kan åläggas ansvar, exempelvis skyldigheten att undanröja enkelt avhjälpta hinder i enlighet med plan- och bygglagen (PBL). Detta skulle dock motverka att hänsyn kan tas till omständigheterna i det enskilda fallet, vilket är en förutsättning för en fungerande diskrimineringslagstiftning. Dessutom finns en rad områden som är oreglerade såvitt avser tillgänglighet. Däremot bör det i underlaget för diskrimineringsbedömningen ingå sådan lagstiftning. Det bör övervägas om det bör utarbetas föreskrifter som uppställer minimikrav på tillgänglighet som kan vara vägledande vid denna bedömning.</p>
<p>Vad gäller formerna för en skälighetsbedömning anfördes följande.</p>
<p>För att en tillgänglighetsåtgärd kan begäras måste en förutsättning vara att den leder till att t.ex. tjänsten kan tillhandhållas en funktionshindrad på samma eller liknande villkor som sker i förhållande till andra. Därutöver bör krävas att det är rimligt att åtgärden vidtas med hänsyn till faktisk möjlighet att genomföra åtgärden, kostnaderna för åtgärden och möjligheten att bära dessa kostnader. Sådana kostnader bör täckas inom ramen för den ordinarie verksamheten. Detta innebär att det torde komma att ställas olika krav på olika näringsidkare beroende av omfattningen av rörelsen. Även förekomsten av stöd- och hjälpåtgärder genom samhällets försorg bör beaktas vid en skälighetsbedömning.</p>
<p>Det bör enligt utredaren övervägas om lagstiftningen bör träda i kraft successivt då näringsidkare m.fl. bör få rimlig tid på sig att vidta aktuella åtgärder.</p>
<p>Skolansvarsutredningen</p>
<p>Skolansvarsutredningens uppdrag omfattade bl.a. att utreda hur ett skydd mot diskriminering av personer med funktionshinder på grund av bristande tillgänglighet och användbarhet av lokaler kan utformas inom det offentliga skolväsendet, offentligt bedriven förskoleverksamhet och skolbarnomsorg, fristående skolor, enskilt bedriven förskoleverksamhet, förskoleklass, skolbarnomsorg och viss annan verksamhet av utbildningskaraktär.</p>
<p>Utredningen föreslog i betänkandet Skolans ansvar för kränkningar av elever (SOU 2004:50) ett diskrimineringsförbud med följande lydelse.</p>
<p>En skola får inte missgynna elever med funktionshinder genom att underlåta åtgärder som skäligen kan krävas för att göra skolans lokaler lika tillgängliga och användbara för dem som för andra elever.</p>
<p>I betänkandet konstateras att underlåtenhet att vidta tillgänglighetsåtgärder utgör direkt diskriminering i enlighet med det synsätt som framgår av lagen (2001:1286) om likabehandling av studenter i högskolan (10 §). I många fall blir det dock enligt utredaren fråga om mer generella regler eller riktlinjer för inrättningen av skolans lokaler, alltså indirekt diskriminering. Utredaren ansåg att det inte finns skäl att placera bestämmelsen under någondera rubrik och anförde – med hänvisning till att förfarandet specialregleras – att man kan lämna öppet vilken form av diskriminering det är fråga om.</p>
<p>Skolansvarutredningen förslag i denna del kom inte att leda till lagstiftning.</p>
<p>HO har framhållit att frågan om bristande tillgänglighet måste regleras inom ramen för diskrimineringslagstiftningen på alla samhällsområden.</p>
<p>HO har konstaterat att bristande tillgänglighet är en av de största orsakerna till att funktionshindrade diskrimineras. HO har anfört att ett diskrimineringsförbud som inbegriper bristande tillgänglighet är en förutsättning för att funktionshindrade skall kunna bli fullt delaktiga i samhället, att diskrimineringsförbudet bör kopplas till kraven på tillgänglighet och användbarhet som ställs i plan- och bygglagstiftningen, att diskrimineringsbestämmelserna kan träda i kraft successivt, att utredning behövs för att utpeka områden där det behövs utveckling av eller nya standarder och riktlinjer som grund för diskrimineringsförbud och att sådana förbud bör ge möjlighet till skälighetsbedömningar.</p>
<h2>9.4 Behovet av åtgärder</h2>
<p>Hinder i den omgivande miljön som begränsar funktionshindrades delaktighet i samhällslivet har påtalats av FN:s särskilde rapportör som följer ländernas arbete med att leva upp till FN:s standardregler och konstaterats inom ramen för övervakning av Barnkonventionens efterlevnad. Inom EU har uppmärksammats att bristande tillgänglighet i medlemsstaterna innebär att funktionshindrade kan utestängas från såväl arbetsliv och utbildning som andra centrala delar av samhällslivet.</p>
<p>I Sverige har 1989 års handikapputredning i en kartläggning av funktionshindrades villkor påvisat brister i tillgänglighet hos myndigheter och i näringsverksamhet. Det har i en rad lagstiftningsärenden konstaterats att personer med funktionshinder kan utestängas från samhället på grund av bristande tillgänglighet till t.ex. den byggda miljön och i fråga om transporter. Såväl 1989 års handikapputredning som 1999 års diskrimineringsutredning har framfört att det förekommer diskriminering av funktionshindrade i form av bristande tillgänglighet i näringsverksamhet. Handikappombudsmannen (HO) har i rapporter till regeringen – mot bakgrund av anmälningar från enskilda och genomförda enkätundersökningar – pekat på olika samhällsområden (bl.a. offentlig förvaltning och skolväsendet) där funktionshindrade har mindre delaktighet på grund av den omgivande miljöns utformning. Barnombudsmannen (BO) har uppmärksammat situationen för funktionshindrade barn och ungdomar i skolan och på fritiden i fråga om bl.a. otillgängliga lokaler i skolan.</p>
<p>Vi kan konstatera att det finns omfattande dokumentation både internationellt och i Sverige som visar att människor med funktionshinder i varierande utsträckning – beroende av funktionshindrets art och omfattning – kan missgynnas genom att helt eller delvis utestängas från att använda kollektivtrafik eller att ta del av information från myndigheter och organisationer, kultur- och idrottsevenemang, utbildning m.m. på samma villkor som andra på grund av den omgivande miljöns utformning.</p>
<p>Det skall framhållas att det vidtagits åtgärder på olika samhällsområden som syftar till att förbättra tillgängligheten för personer med funktionshinder.</p>
<p>Vad avser byggd miljö vill vi främst peka på ändringen i plan- och bygglagen (1987:10, PBL) som innebär att enkelt avhjälpta hinder mot tillgänglighet och användbarhet i publika lokaler och på allmänna platser skall undanröjas. Det pågår arbete både inom EU och nationellt för att förbättra tillgängligheten avseende t.ex. passagerartransporter med flyg och tåg. Det har vidtagits åtgärder för att förbättra tillgängligheten avseende telekommunikationer. Krav har införts på statliga myndigheter att göra verksamheten tillgänglig. Det finns sociala insatser som har stor betydelse för att förbättra funktionshindrades villkor, bl.a. har införandet av rätten till personlig assistans enligt lagen (1993:387) om stöd och service till vissa funktionshindrade (LSS) inneburit att människor med omfattande fysiska och psykiska funktionshinder har getts utökade möjligheter till delaktighet.</p>
<p>Diskrimineringsskydd som inbegriper missgynnade på grund av bristande tillgänglighet har införts i arbetslivet och på högskoleområdet.</p>
<p>De regelverk som i dag syftar eller leder till förbättrad tillgänglighet uppvisar dock en splittrad bild. Många åtgärder riktar sig endast mot särskilt utpekade grupper funktionshindrade (t.ex. tillgänglighetskraven enligt PBL). Det får anses finnas begränsade möjligheter för den enskilde att påtala bristande tillgänglighet inom ramen för befintlig lagstiftning utöver situationer inom arbetslivet och i fråga om viss utbildning som idag omfattas av diskrimineringsskydd. Det har framförts att gällande bestämmelser inte alltid följs eftersom de kontrollsystem som skall säkerställa åtgärdernas genomförande är otydliga. Det finns dessutom områden som är helt oreglerade såvitt avser tillgänglighet för funktionshindrade.</p>
<p>Vår mening är att lagstiftningsåtgärder nu bör vidtas för att förstärka skyddet för funktionshindrade som missgynnas på grund av hinder i den omgivande miljön. Ett sådant skydd bör utformas med utgångspunkt i principen om likabehandling som utvecklats inom ramen för de mänskliga rättigheterna. Denna inriktning på lagstiftning följer intentionerna i den nationella handlingsplanen för handikappolitiken och ligger i linje med svenska internationella åtaganden i fråga om likabehandling och tillgänglighet för funktionshindrade.</p>
<h2>9.5 Utgångspunkter för en lagreglering</h2>
<p>Ett skydd mot diskriminering</p>
<p>Vi skall överväga förslag som syftar till ett skydd mot missgynnande av funktionshindrade på grund av bristande tillgänglighet. En central fråga för kommittén är om detta skydd bör utformas som ett diskrimineringsskydd eller någon annan form av reglering som kan anses ge skydd mot sådant missgynnande.</p>
<p>Det kan konstateras att våra direktiv lämnar utrymme för olika tolkningar i nu angivet avseende. Vår mening är att det förslag som skall övervägas i första hand bör ta sikte på ett skydd mot diskriminering på grund av bristande tillgänglighet.</p>
<p>Under senare år har uppmärksammats att tillgänglighet för funktionshindrade kan ses som en fråga om mänskliga rättigheter. Att bristande tillgänglighet kan utgöra en kränkning av de mänskliga rättigheterna uttrycks i FN:s standardregler och har bekräftats inom FN:s system för övervakning av dessa rättigheter. Här bör även nämnas att det pågår arbete med att utarbeta en FNkonvention som tar sikte på rättigheter för personer med funktionshinder, bl.a. i fråga om tillgänglighet och icke-diskriminering.</p>
<p>Den numera rättighetsbaserade synen inom EU på funktionshindrades villkor ges uttryck genom artikel 13 i EG-fördraget. Såvitt avser förhållanden i arbetslivet har genom arbetslivsdirektivet (2000/78/EG) fastslagits att underlåtenhet att vidta rimliga anpassningsåtgärder på en arbetsplats – för att bereda en funktionshindrad möjlighet att delta i arbetslivet – är att betrakta som diskriminering.</p>
<p>I Sverige framhålls i den nationella handlingsplanen för handikappolitiken (prop. 1999/2000:79) att åtgärder bör vidtas inom alla samhällssektorer för att ge funktionshindrade full delaktighet i samhället och för att stärka skyddet mot diskriminering.</p>
<p>I arbetslivet och på högskoleområdet finns redan bestämmelser som kopplar samman bristande tillgänglighet och diskriminering. Funktionshindrade ges enligt denna lagstiftning möjlighet till domstolsprövning och kompensation i form av skadestånd om inte skäliga åtgärder vidtas för att förbättra tillgängligheten på en arbetsplats eller i en utbildningslokal.</p>
<p>Mot bakgrund av det anförda är vår mening att det skydd som i första hand bör övervägas innebär att det missgynnande som kan uppkomma för en funktionshindrad på grund av hinder i den omgivande miljön bör kunna bedömas utgöra diskriminering. En annan lösning får anses främmande mot bakgrund av vårt uppdrag som innebär en strävan att uppnå ett skydd mot diskriminering som är så likartat som möjligt mellan olika diskrimineringsgrunder och samhällsområden (jfr kap. 3).</p>
<p>Vår bedömning är att ett effektivt skydd för den enskilde inte kan uppnås genom förslag som i stället innebär en förstärkning av gällande bestämmelser i t.ex. plan- och bygglagen (PBL) som tar sikte på förbättrad tillgänglighet och användbarhet. Det bör betonas att frågor om att ge den enskilde utökade möjligheter till insyn i t.ex. plan- och byggprocessen och att utöka rätten att överklaga beslut inom ramen för de regelverk som innehåller krav om tillgänglighet vid flera tillfällen har varit föremål för översyn i andra lagstiftningsarbeten. Det har i sådana fall rört sig om övergripande frågor om t.ex. planläggning av bebyggelse, utformningen av kollektivtrafik samt åtgärder för att förbättra tillgängligheten till telekommunikationer.</p>
<p>Det bör klargöras att vi ser det förstärkta skyddet för funktionshindrade som en vidareutveckling av likabehandlingsprincipen och inte som en form av aktiva åtgärder som kan uppfattas som undantag från ett diskrimineringsförbud.</p>
<p>Avslutningsvis vill vi anföra att ett diskrimineringsskydd får ses som ett av flera verktyg för att förbättra funktionshindrades villkor. Tyngdpunkten på arbetet för att skapa ett samhälle som alla är delaktiga i ligger alltjämt på generella åtgärder i fråga om arbetsliv, byggd miljö, utbildning, kollektivtrafik m.m. som syftar till att ge funktionshindrade ökad tillgänglighet i vardagslivet. Det finns även såväl individuella som generella åtgärder för funktionshindrade inom olika politikområden, t.ex. arbetsmarknads- och socialpolitiken.</p>
<p>Det skydd som vi har i uppdrag att överväga bör ses som komplement till dessa insatser och åtgärder. Diskrimineringslagstiftningen kan verka pådrivande på arbetet med att genomföra de generella åtgärderna och medföra att hinder för funktionshindrade elimineras i enskilda fall. Ytterst innebär diskrimineringsskyddet att den enskilde kan hävda en rätt till tillgänglighet inför domstol.</p>
<p>Skälighetsbedömning</p>
<p>I kommittédirektiven framhålls att en utgångspunkt för vårt arbete är att det skall finnas utrymme för att i varje enskilt fall göra en bedömning av vad som kan anses skäligt. Detta innebär att kravet på tillgänglighet inte kan vara absolut med stöd av en bestämmelse som vi skall överväga. Den angivna utgångspunkten medför att det vid våra överväganden skall beaktas att det kan finnas motstående legitima intressen till en funktionshindrads krav på tillgänglighet. Lagregeln skall alltså bygga på att det i varje enskilt fall skall kunna göras en avvägning mellan sådana motstridiga intressen. Kan det vid denna prövning anses att tillgänglighetskraven som ställs inte är skäliga med hänsyn till t.ex. kostnaden för eller nyttan av att vidta en sådan åtgärd finns ingen skyldighet att vidta åtgärden.</p>
<p>Denna begränsning av ansvaret för att vidta åtgärder för tillgänglighet är ingen ny konstruktion. Inom EG-rätten motsvaras detta synsätt av de hänsyn till motstående intressen som ansetts nödvändiga såvitt avser arbetsgivares ansvar för att skapa tillgänglighet för en funktionshindrad till en arbetsplats.</p>
<p>Begränsningar av ansvaret för tillgänglighetsåtgärder med utgångspunkt i skälighetsbedömningar förekommer i lagstiftning i andra länder, t.ex. i Storbritannien.</p>
<p>I Sverige har det ansetts nödvändigt att i gällande diskrimineringslagstiftning begränsa ansvaret för arbetsgivare samt utbildningsanordnare på högskoleområdet att vidta tillgänglighetsåtgärder genom en skälighetsbedömning. När frågan om ansvar för tillgänglighet i näringsverksamhet m.m. tidigare övervägts har understrukits att hänsyn till vad som kan anses skäligt är en förutsättning för att diskrimineringsförbud skall kunna införas (se avsnitt 9.3 för de synpunkter som lämnades av 1999 års diskrimineringsutredning).</p>
<p>Vi är medvetna om att sådana hänsyn i praktiken kan begränsa diskrimineringsskyddet för en funktionshindrad i ett enskilt fall. En sådan begränsning av ansvaret krävs dock för att kunna motivera de förpliktelser med följande kostnader för näringsidkare m.fl. som med nödvändighet är en konsekvens av en bestämmelse av här angivet slag. Vi vill framhålla att utrymmet för en intresseavvägning torde vara av avgörande betydelse för att tillämpningen av en sådan bestämmelse inte skall befaras leda till ekonomiska och andra konsekvenser för det allmänna och enskilda som är så betydande att de i förlängningen anses utgöra hinder för lagreglering.</p>
<p>Den skyddade personkretsen</p>
<p>Det ingår inte i vårt uppdrag att överväga förändringar i definitionen av diskrimineringsgrunden funktionshinder. Vi utgår vid våra överväganden ifrån att den personkrets som skall kunna åberopa skyddet mot missgynnande på grund av bristande tillgänglighet är densamma som i gällande diskrimineringslagstiftning med skydd för funktionshinder (angående definitionen av diskrimineringsgrunden funktionshinder, prop. 1997/98:179, bet. 1998/99:AU4).</p>
<p>Tillämpningsområden för ett förstärkt diskrimineringsskydd</p>
<p>Enligt kommittédirektiven skall en bestämmelse som tar sikte på bristande tillgänglighet övervägas på områden – utanför arbetslivet – som omfattas av skydd för funktionshindrade mot diskriminering och där sådant skydd föreslås av kommittén.</p>
<p>Med detta avses i första hand områden som i dag omfattas av lagen (2003:307) om förbud mot diskriminering (5–13 §§). Dessa förbud avser verksamheter som har anknytning till arbetslivet i vid mening, tillhandahållande av varor, tjänster och bostäder samt det sociala området.</p>
<p>I den mån vi föreslår skydd för diskrimineringsgrunden funktionshinder på andra områden skall vi överväga tillgänglighetsfrågan även där. Vi skall beakta de förslag som lämnats av Skolansvarsutredningen som rör diskriminering av elever med funktionshinder på grund av bristande tillgänglighet och användbarhet av skolans lokaler (SOU 2004:50).</p>
<p>Våra överväganden omfattar således inte frågan om tillgänglighet i vid bemärkelse. Detta innebär att det finns delar av samhällslivet som inte kommer att täckas av vårt förslag i denna del. Det missgynnande som kan uppkomma för funktionshindrade på grund av bristande tillgänglighet i fråga om föreningsliv, massmedia, telekommunikationer m.m. kommer att omfattas av bestämmelsen i den utsträckning sådan otillgänglighet kan hänföras till de områden som inbegrips av diskrimineringslagstiftningen.</p>
<p>Ansvars- och finansieringsprincipen</p>
<p>Som en bakgrund till våra överväganden bör den för handikappolitiken centrala ansvars- och finansieringsprincipen beröras. Den innebär att alla sektorer i samhället skall utforma och bedriva sin verksamhet så att den blir tillgänglig för alla, inklusive funktionshindrade. Kostnaderna för tillgänglighet skall finansieras inom ramen för den ordinarie verksamheten. Principen är inte lagstadgad men tillämpas i plan- och bygglagstiftningen på så sätt att kostnaderna för tillgänglighetsåtgärder som följer av ny- eller ombyggnation skall finansieras på samma sätt som andra kostnader för byggnationen. Det finns även exempel inom statligt finansierad verksamhet där principen ges betydelse.</p>
<p>För vårt vidkommande kan konstateras att kommittédirektiven inte ger uttryck för annat än att den angivna principen skall gälla fullt ut i förhållande till förslagen som rör tillgänglighet för funktionshindrade. Vid våra överväganden får därmed utgås ifrån att de kostnader som förslagen kan föranleda skall finansieras inom ramen för de offentliga och enskilda verksamheter som en här skisserad bestämmelse tar sikte på.</p>
<p>Vi återkommer till frågan hur kostnader för tillgänglighetsåtgärder bör beaktas i vårt förslag, bl.a. i avsnitt 9.6.5 där vi diskuterar innebörden av skälighetsbedömningen i den del den tar sikte på möjligheten för näringsidkare, utbildningsanordnare m.fl. att bära sådana kostnader. Kostnader och intäkter samt andra konsekvenser för det allmänna och enskilda som kan följa av vårt förslag belyses i den konsekvensanalys som skall genomföras i enlighet med kommittéförordningen (1998:1474).</p>
<h2>9.6 Utformningen av ett skydd mot missgynnande på grund av bristande tillgänglighet</h2>
<p>9.6.1 Ett nytt förbud mot diskriminering</p>
<p>I detta avsnitt berörs inledningsvis befintliga krav på stöd- och anpassningsåtgärder i arbetslivet och på högskoleområdet.</p>
<p>Vi redogör därefter för innebörden av det föreslagna diskrimineringsförbudet och redovisar våra överväganden om tillämpningsområden för förbudet och dess räckvidd inom dessa områden.</p>
<p>I avsnitt 9.6.1 belyses även de brister i tillgänglighet och det missgynnande för funktionshindrade som bestämmelsen generellt bör ta sikte på och pekas på åtgärder för tillgänglighet som kan bli aktuella vid tillämpning av bestämmelsen. Vi behandlar avslutningsvis den skälighetsbedömning som i enskilda fall kan avgöra om det varit fråga om diskriminering.</p>
<p>Befintliga krav på stöd- och anpassningsåtgärder i arbetslivet och på högskoleområdet</p>
<p>I lagen (1999:132) om förbud mot diskriminering i arbetslivet på grund av funktionshinder och lagen (2001:1286) om likabehandling av studenter i högskolan anknyts skyldigheten för arbetsgivare respektive högskolor att vidta skäliga stöd- och anpassningsåtgärder till lagarnas förbud mot direkt diskriminering.</p>
<p>Ansvaret uttrycks på så sätt att förbuden mot direkt diskriminering gäller även då arbetsgivaren respektive högskolan vid olika uppräknade situationer genom att vidta stöd- och anpassningsåtgärder kan skapa en situation för en person med funktionshinder som är jämförbar med den för personer utan sådant funktionshinder och det skäligen kan krävas att sådana åtgärder vidtas (6 § respektive 10 §).</p>
<p>I lagarnas förarbeten (prop. 1997/98:179 och prop. 2001/2002:27) konstateras att förekomsten av ett funktionshinder kan medföra att den funktionshindrade saknar de sakliga förutsättningarna för att utföra ett arbete eller genomföra en utbildning. Detta kan leda till att en jämförbar situation inte föreligger jämfört med en person utan sådant funktionshinder.</p>
<p>Enligt motiven till bestämmelserna är det dock ofta möjligt att kompensera för den begränsning som funktionshindret innebär för förmågan att utföra arbetet eller genomföra studierna genom att vidta stöd- och anpassningsåtgärder. På så sätt kan en jämförbar situation skapas och det kan vara fråga om förbjuden diskriminering att beakta de begränsningar funktionshindret innebär t.ex. vid anställning eller antagning till utbildning. Det understryks av regeringen att förbudet inte innebär en skyldighet för arbetsgivare eller utbildningsanordnare att välja den funktionshindrade efter att skäliga åtgärder vidtagits och de som sökt arbetet eller utbildningen på så sätt blivit likvärdiga vid diskrimineringsbedömningen.</p>
<p>Inledande om bristande tillgänglighet och diskriminering</p>
<p>En utgångspunkt bör enligt vår mening vara att skyddet mot missgynnande på grund av bristande tillgänglighet så långt det är möjligt betraktas som andra fall av diskriminering. Det kan mot denna bakgrund te sig naturligt att anknyta denna fråga till tillämpningen av de befintliga diskrimineringsförbuden. Vi är dock medvetna om att den särskilda karaktär som skyldigheten att skapa tillgänglighet har kan motivera avsteg från en sådan metod. Det bör därför tas särskilda hänsyn när en bestämmelse av detta slag övervägs.</p>
<p>Vi återkommer i den fortsatta framställningen med vår syn på hur detta skydd på lämpligt sätt kan utformas och infogas i en gemensam diskrimineringslagstiftning. Det finns dock skäl att redan här beröra en fråga som gör sig gällande vid våra överväganden i denna del.</p>
<p>Vi vill här peka på att missgynnande av funktionshindrade som kan följa av hinder i den omgivande miljön sällan kan antas ha grund i att någon har avsikt att diskriminera. Sådana brister beror sannolikt ofta på okunskap om villkoren för personer med olika funktionshinder eller att det anses praktiskt omöjligt att tillgodose krav på tillgänglighet. Det kan även antas att ekonomiska hänsyn eller brist på resurser i hög grad medför att miljön hos myndigheter, näringsidkare, utbildningsanordnare m.fl. kan innehålla hinder för en funktionshindrad.</p>
<p>Avgörande för diskriminering är dock om en diskriminerande effekt uppkommit. Detta bör gälla även vid tillämpningen av den bestämmelse vi nu föreslår. Att någon inte anser sig ha de ekonomiska förutsättningarna eller de resurser i övrigt som krävs för att vidta åtgärder för att skapa tillgänglighet kan alltså inte i sig innebära befrielse från ansvar för diskriminering.</p>
<p>Det sagda innebär att det med nödvändighet måste finnas utrymme för att ta hänsyn till förutsättningarna för den som bedriver en verksamhet att agera i enlighet med lagens krav. Detta framgår av våra direktiv där det understryks att det i varje enskilt fall skall finnas utrymme för att göra en bedömning av vad som kan anses skäligt. Som framgår av den fortsatta framställningen innebär vårt förslag att invändningar av ovan angivet slag kan få avgörande betydelse när det vid en sådan prövning mot diskrimineringsförbudet skall bedömas om en viss åtgärd skall vidtas eller ej.</p>
<p>Även frågan om vilket handlingssätt som bör föranleda ansvar för missgynnande på grund av bristande tillgänglighet kan inledningsvis uppmärksammas. Många gånger torde ett aktivt handlande – till exempel bemötandet av den enskilde – vara orsaken till att någon missgynnas på ett diskriminerande sätt. När det gäller bristande tillgänglighet är det missgynnande som kan uppkomma i regel en följd av att den ansvarige i stället avstår från att agera för att göra förändringar som kan leda till tillgänglighet. Vårt förslag bör därför ta sikte på att ansvar för diskriminering kan komma i fråga vid underlåtenhet att handla på visst sätt (att vidta skäliga åtgärder för att skapa tillgänglighet). Detta skiljer sig inte från ansvaret som följer av de befintliga diskrimineringsförbuden. Även underlåtenhet att agera kan medföra en diskriminerande effekt. Som ett exempel kan anföras att en kund inte betjänas i en butik av skäl som har samband med en diskrimineringsgrund.</p>
<p>Den lagtekniska utformningen</p>
<p>Hur bör ett skydd mot diskriminering på grund av bristande tillgänglighet på lämpligt sätt utformas och infogas i en gemensam diskrimineringslagstiftning?</p>
<p>Vårt förslag innebär att en särskild bestämmelse införs i den föreslagna lagen om förbud och andra åtgärder mot diskriminering. Bestämmelsen innebär att det är förbjuden diskriminering att missgynna en person med funktionshinder på grund av bristande tillgänglighet. Av bestämmelsen framgår att ansvar för diskriminering kan komma ifråga när någon som omfattas av den föreslagna lagen underlåter att vidta sådana skäliga åtgärder för tillgänglighet som skulle kunna bidra till att en person med funktionshinder kan ta del av en vara, tjänst eller bostad eller verksamhet som avses, på lika villkor med personer utan sådant funktionshinder. Bestämmelsen tar sikte på det enskilda fallet där en funktionshindrad kan anses missgynnad.</p>
<p>Enligt vår mening medför den särskilda karaktären av de föreslagna skyldigheterna att det inte är lämpligt att i detalj följa den traditionella synen på diskrimineringsbegreppet. Ett skäl är att den typ av åtgärder som kan komma i fråga för att skapa tillgänglighet saknar motsvarighet i andra fall av diskriminering. Behovet av jämförelser mellan den som missgynnats och en annan person gör sig dessutom inte gällande på samma sätt i här aktuella fall. Vi kan också konstatera att det innebär svårigheter att skilja mellan vilka situationer som bör betraktas som direkt respektive indirekt diskriminering. Den föreslagna bestämmelsen bör därför utformas som en särskild form av diskriminering (jfr avsnitt 9.3 angående Skolansvarutredningens förslag).</p>
<p>Vi redovisar i nästföljande avsnitt den närmare innebörden av den föreslagna bestämmelsen. Redan här kan dock översiktligt redogöras för regelns utformning.</p>
<p>Ansvar för diskriminering bör här som i andra fall bör utgå ifrån att en enskild person missgynnats. Ett sådant missgynnande kan uppkomma på grund av att en funktionshindrad möter byggnadsmässiga eller andra hinder i en verksamhet.</p>
<p>Vi menar att det normalt bör vara tillräckligt att konstatera att en funktionshindrad missgynnats på så sätt och att någon jämförelse med en annan person inte är nödvändig. Prövningen bör därefter ta sikte på i vilken utsträckning det kan anses skäligt att det vidtas en viss åtgärd för att skapa tillgänglighet. I och med skälighetsbedömningen – som kan förutses utgöra tyngdpunkten vid prövningen enligt bestämmelsen – torde i regel kunna avgöras om det förekommit diskriminering eller ej.</p>
<p>I vissa situationer t.ex. vid antagning till en utbildning bör inledningsvis prövas om den funktionshindrade uppfyller de formella krav som ställs för deltagande. I de fall den funktionshindrade uppfyller sådana krav på t.ex. behörighet för viss utbildning får bedömningen därefter inriktas på frågan om skäliga åtgärder för tillgänglighet kan bidra till att den funktionshindrade kan ta del av den aktuella verksamheten trots de begränsningar i t.ex. fysisk förmåga som ett funktionshinder kan innebära. Det kan i andra fall redan i detta inledande skede av prövningen konstateras att den funktionshindrade inte uppfyller formella krav eller att arten eller omfattningen av ett funktionshinder innebär hinder mot deltagande oavsett vilken typ av åtgärder som kan vidtas. Det kan då omedelbart konstateras att det inte är fråga om diskriminering. Frågan om skälighet har inte någon praktisk betydelse i dessa fall.</p>
<p>En förutsättning för att diskriminering skall komma i fråga i enlighet med vårt förslag är att den som missgynnas är funktionshindrad. Härvid hänvisas till den nya lagens definition av denna diskrimineringsgrund.</p>
<p>Vi anser följaktligen att det finns skäl att frångå det synsätt som framgår av 1999 års arbetsrättsliga lag och lagen om likabehandling av studenter i högskolan (lagarna har berörts ovan). Anknytningen till förbuden mot direkt diskriminering som görs i dessa lagar kan inte anses lämplig när ett här aktuellt skydd övervägs på en rad samhällsområden utanför arbetslivet.</p>
<p>Det kan konstateras att det finns olika sätt att betrakta det missgynnande som kan uppkomma på grund av bristande tillgänglighet. Många gånger synes vara avgörande hur man väljer att beskriva den aktuella situationen. Vi vill peka på att en uppfattning är att de situationer där sådant missgynnande kan uppkomma är en följd av att funktionshindrade behandlas lika med andra, dvs. att det i regel är fråga om indirekt diskriminering. Detta synsätt kan förklaras av att det ofta handlar om generella riktlinjer för hur byggnader, färdmedel, tekniska anordningar m.m. är utformade som i grunden leder till att personer med funktionshinder kan missgynnas.</p>
<p>Vår mening är att detta sätt att betrakta diskriminering är mindre lämpligt när ett diskrimineringsskydd skall utformas. Mot en sådan metod kan främst anföras att det får anses osäkert hur långt ansvaret för diskriminering kan sträcka sig i förhållande till de subjekt – utöver den som driver verksamheten – som t.ex. medverkar i olika skeden i en byggprocess eller vid utformningen av tekniska produkter (byggherrar, konstruktörer m.fl.).</p>
<p>Missgynnandet</p>
<p>En första förutsättning för att diskriminering skall kunna konstateras är att någon missgynnats.</p>
<p>Att någon förorsakas skada eller nackdel eller att någon försätts i ett sämre läge eller går miste om en förmån, en serviceåtgärd eller liknande innebär att denne missgynnas. Det som typiskt sett är förenat med faktisk förlust, obehag eller liknande är missgynnande (prop. 2002/03:65).</p>
<p>En person med rörelsehinder kan missgynnas om han eller hon inte kan ta sig in en butik eller in i lokalerna hos en myndighet på grund av hinder i den byggda miljön. Missgynnande kan även uppkomma om den funktionshindrade endast med stor svårighet kan ta sig in i butiken eller myndighetens lokaler. Sådana hinder kan uppkomma på flera sätt, t.ex. på grund av att den funktionshindrade inte kan ta sig upp för en entrétrappa eller att en rullstol inte kan passera en entrédörr. Ett annat exempel på missgynnande är om en person på grund av synskada inte kan ta del av skriftlig information från myndigheten eller erbjudanden från näringsidkaren. Den funktionshindrade kan i sådana fall sägas bli utestängd från möjligheten att ta del av samhällsinformation eller varor eller tjänster som tillhandahålls allmänheten.</p>
<p>Som ett annat exempel på missgynnande kan anföras en elev med hörselskada som inte kan tillgodogöra sig undervisningen på grund av bristande akustisk i skolans lokaler. Ett ytterligare exempel är en person med allergi som inte kan vistas i en lokal på grund av brister i byggnadens ventilation.</p>
<p>Missgynnandet behöver inte vara en följd av ”fysiska” förhållanden i en verksamhet. Även organisatoriska frågor som t.ex. planering av raster och måltider vid en utbildning kan ha betydelse för att en person med visst funktionshinder skall kunna delta på samma villkor som andra. Detta sätt att betrakta bristande tillgänglighet ligger i linje med vad som redan gäller i arbetslivet. Hänsyn till t.ex. arbetstider skall således tas av arbetsgivare i de fall frågan om stöd- och anpassningsåtgärder aktualiseras (prop. 1997/98:179).</p>
<p>Missgynnande kan även uppkomma i situationer där en funktionshindrad visserligen får ta del av t.ex. begärd information i anpassat format från en myndighet men att detta inte sker inom rimlig tid eller i övrigt på likvärdiga villkor som erbjuds andra.</p>
<p>Missgynnandet är alltså en följd av hinder i den omgivande miljön för en person med visst funktionshinder i en given situation. Sådana hinder – som här beskrivs som brister i tillgänglighet – behöver inte uppkomma för andra i en motsvarande situation.</p>
<p>Tillämpning av vissa bestämmelser eller rutiner</p>
<p>De situationer som beskrivits i föregående avsnitt utgår ifrån att en funktionshindrad många gånger ”rent fysiskt” kan ställas inför hinder, t.ex. på grund av utformningen av en entré i en byggnad. Som framgår av den fortsatta framställningen kan ombyggnader, installation av teknisk utrustning, erbjudande om service m.m. komma i fråga för att skapa tillgänglighet i sådana situationer.</p>
<p>Hur bör man då betrakta situationer där det tillämpas bestämmelser eller rutiner i en verksamhet som kan anses medföra att personer med vissa funktionshinder utestängs och därmed missgynnas? Sådana bestämmelser etc. kan vara generella i den meningen att de gäller alla besökare, kunder etc. oavsett om de är funktionshindrade eller ej. Saken har aktualiserats vid vårt utredningsarbete då det har uppkommit fråga om vilken betydelse som bör ges förbud mot indirekt diskriminering vad avser bristande tillgänglighet.</p>
<p>Som exempel på bestämmelser etc. som på så sätt kan missgynna personer med vissa funktionshinder kan anföras krav på personligt besök hos en myndighet för att erhålla en ersättning. Ett sådant krav är till sin karaktär neutralt och synes kunna uppfyllas av alla. Kravet kan dock innebära att personer med vissa rörelsehinder eller synskador inte har möjlighet att erhålla ersättningen om myndighetens lokaler är otillgängliga för dem. En mening kan vara att personer med sådana funktionshinder missgynnas typiskt sett på grund av den omgivande miljöns utformning.</p>
<p>Ett annat exempel på sådant missgynnande kan vara att det hos en myndighet tillämpas regler som innebär att information endast ges muntligen per telefon. För det fall det inte tillhandahålles alternativa möjligheter för personer med vissa hörselskador att ta del av informationen kan dessa anses typiskt sett missgynnas på grund av bristande tillgänglighet.</p>
<p>Ett ytterligare exempel kan vara den tidigare berörda situationen att en person med visst funktionshinder kan anses missgynnad på grund av att det vid en utbildning följs vissa riktlinjer såvitt avser möjligheten till raster, måltidspauser etc.</p>
<p>Vi menar att det vid tillämpningen av den föreslagna bestämmelsen inte finns anledning att se sådana situationer på annat sätt än de fall som beskrivits i föregående avsnitt som behandlar missgynnandet. Det faktum att det kan vara en utrycklig bestämmelse som kan sägas ligga till grund för att någon utestängs behöver alltså inte ges självständig betydelse vid en prövning mot det föreslagna diskrimineringsförbudet. En funktionshindrad som utestängs från möjligheten att t.ex. bedriva utbildning på grund av bristande tillgänglighet i skolans lokaler kan anses missgynnad på ett sätt som avses i den föreslagna bestämmelsen, detta oavsett vilka regler eller överväganden som ligger bakom utformningen av den byggda miljön etc. Om saken ställs på sin spets så kan anses att alla hinder i den omgivande miljön för funktionshindrade har grund i mer eller mindre konkreta bestämmelser, riktlinjer, rutiner etc. Som tidigare anförts menar vi att det inte är ett lämpligt sätt att hantera frågan om tillgänglighet i diskrimineringslagstiftningen.</p>
<p>Vi kan dock se att det finns situationer där det kan finnas skäl att hänvisa till att det i grunden handlar om att det tillämpas bestämmelser eller rutiner som leder till otillgänglighet. I sådana fall kan det vara lämpligt att man – om inte exempelvis ombyggnadsåtgärder är genomförbara – överväger om det är möjligt att ändra en rutin som missgynnar funktionshindrade. Som exempel kan anges det ovan berörda kravet på personligt besök hos en myndighet. Ett annat exempel där förändringar av rutiner kan skapa tillgänglighet är för det fall det är organisatoriska förhållanden som kan anses missgynna en funktionshindrad. Att inbegripa den här berörda frågan kan alltså ses som ett sätt att motivera även andra metoder för att i skälig utsträckning skapa tillgänglighet.</p>
<p>Vi menar alltså att frågan huruvida tillämpning av vissa normer – generella eller ej – i sig kan innebära otillgänglighet inte bör ges självständig betydelse vid en prövning mot det föreslagna diskrimineringsförbudet. Följaktligen behöver den omdiskuterade frågan om indirekt diskriminering i här aktuella fall inte föranleda någon särskild reglering. Det avgörande bör vara om en person med funktionshinder utestängts från en verksamhet och därmed missgynnats. Frågan om direkt eller indirekt orsakssamband mellan missgynnandet och diskrimineringsgrunden har enligt vårt förslag inte någon betydelse vid prövning mot diskrimineringsförbudet.</p>
<p>Genom att se saken på detta sätt finns inte behov att överväga den prövning av indirekt diskriminering som inbegriper en jämförelse mellan de grupper som kan respektive inte kan uppfylla ett visst kriterium och den intresseavvägning som kan innebära en prövning av verksamhetsbehovet hos utbildningsanordnare m.fl. (jfr redovisningen av dessa frågor i kap. 5). Bedömningar av detta slag framstår som komplicerade och rentav främmande i situationer där bristande tillgänglighet aktualiseras.</p>
<p>Prövning av sakliga förutsättningar m.m.</p>
<p>Kriteriet jämförbar situation är centralt vid tillämpningen av de befintliga diskrimineringsförbuden och när behovet av stöd- och anpassningsåtgärder aktualiseras i arbetslivet och på högskoleområdet.</p>
<p>I de senare fallen tar prövningen sikte på situationer där tillgänglighetsfrågan primärt avser en funktionshindrads möjlighet att utföra ett arbete eller genomföra en utbildning, situationer där krav på personliga kvalifikationer i regel är avgörande. Flera av de verksamheter som omfattas av vårt förslag är dock väsensskilda från arbetslivet och vad som gäller vid högskoleutbildningar. I situationer där det föreslagna diskrimineringsförbudet kan aktualiseras torde kriteriet jämförbar situation enligt vår mening ofta sakna praktisk betydelse (jfr prop. 2002/03:65).</p>
<p>För att återkomma till de tidigare anförda exemplen kan en funktionshindrad som inte kan ta sig in i en byggnad i vilken en myndighet bedriver verksamhet således anses missgynnad. Detsamma kan gälla en person med hörselskada inte kan använda en telefon som är avsedd för allmänheten i en sådan byggnad. Ett ytterligare exempel är en elev med astma eller allergi som missgynnas på grund av att han eller hon inte kan vistas i en lokal i skolan på grund av bristfällig ventilation.</p>
<p>I sådana och liknande situationer bör det vara tillräckligt att konstatera att en funktionshindrad i förekommande fall missgynnats och därefter pröva vilka möjligheter som finns för myndigheten etc. att i skälig utsträckning skapa tillgänglighet för den funktionshindrade utan att det vare sig är naturligt eller nödvändigt att tala om sakliga krav för deltagande och att jämföra denne med en annan person. Den som har möjlighet att vidta sådana skäliga åtgärder men förhåller sig passiv har med en sådan utgångspunkt brutit mot diskrimineringsförbudet.</p>
<p>I denna del av prövningen får alltså kravet på skälighet avgörande betydelse. För det fall det anses oskäligt att en viss åtgärd vidtas kan det inte vara fråga om diskriminering. Det bör således enligt vår mening i många fall vara fråga om en prövning som utgår ifrån att missgynnande skall kunna konstateras och därefter har sin tyngdpunkt i skälighetsbedömningen.</p>
<p>I vissa fall bör dock diskrimineringsbedömningen utgå ifrån att den som anser sig ha blivit missgynnad har de formella förutsättningarna för att t.ex. delta i en utbildning. Den inledande prövningen kan i sådana fall ta sikte på den enskildes kvalifikationer eller andra icke-diskriminerande villkor (jfr prop. 2002/03:65).</p>
<p>Redan i denna inledande del av prövningen kan i vissa fall konstateras att de formella eller i övrigt sakliga kraven som ställs i verksamheten lägger hinder i vägen för personer med vissa funktionshinder oavsett vilka åtgärder för tillgänglighet som kan vidtas. Skälighetsbedömningen saknar i dessa fall praktisk betydelse. Ett exempel på sådana krav är de fysiska befattningskraven vid mönstring eller annan antagning till värn- eller civilplikt som i regel torde utesluta personer med t.ex. rörelsehinder samt hörsel- och synskador. Det skall understrykas att det kan förekomma situationer där det kan ifrågasättas om de krav som ställs är befogade med hänsyn till den aktuella verksamhetens innehåll. I den mån sådana krav kan anses missgynna personer med visst funktionshinder kan det bli fråga om prövning mot förbudet mot indirekt diskriminering.</p>
<p>Prövningen med stöd av den här föreslagna bestämmelsen får i andra fall ta sikte på i vilken utsträckning skäliga tillgänglighetsåtgärder kan kompensera för t.ex. de brister i fysisk förmåga att delta i en utbildning som ett funktionshinder kan innebära. Den som inte beaktar möjligheten att vidta sådana lämpliga åtgärder vid t.ex. ett beslut om antagning till en utbildning har brutit mot diskrimineringsförbudet. Denna del av prövningen bör i tillämpliga delar ha förebild i de nu gällande diskrimineringsförbuden som avser stöd- och anpassningsåtgärder (jfr prop. 2001/02:27 såvitt avser situationer inom utbildningsväsendet).</p>
<p>Ett skydd för diskrimineringsgrunden funktionshinder</p>
<p>Diskrimineringsförbudet avses ge skydd mot missgynnande av personer med funktionshinder. Det innebär att den person som möter byggnadsmässiga eller andra hinder i en verksamhet skall tillhöra den personkrets som avses i de befintliga förbuden mot diskriminering på grund av funktionshinder.</p>
<p>Bestämmelsen omfattar således personer med varaktig fysisk, psykisk eller begåvningsmässig begränsning av funktionsförmågan som är en följd av skada eller sjukdom, se 1 kap. 4 § i den föreslagna lagen om diskriminering (angående definitionen av diskrimineringsgrunden funktionshinder, prop. 1997/98:179, bet. 1998/99:AU4). I likhet med de befintliga förbuden mot diskriminering på grund av funktionshinder krävs inte att en person har viss omfattning av funktionshinder, det är funktionsnedsättningen i sig som är avgörande. Den som har endast en övergående nedsättning av t.ex. den fysiska funktionsförmågan på grund av ett armbrott m.m. omfattas inte av den skyddade personkretsen. Inte heller omfattas personer som på grund av missbruk eller andra faktorer som inte kan anses ha samband med skada eller sjukdom har nedsatt fysisk eller annan funktionsförmåga.</p>
<p>Det bör påpekas att det är en långtifrån homogen grupp människor som omfattas av de befintliga diskrimineringsförbuden. Under definitionen av funktionshinder faller allt ifrån lindriga funktionsnedsättningar som vissa allergier, mindre hörseltal- eller synnedsättningar, begränsade rörelsehinder m.m. till och med omfattande psykiska och fysiska funktionshinder som kan innebära att den enskilde behöver ständig hjälp med sin livsföring. Även funktionshinder som kan vara för omgivningen ”dolda” som t.ex. dyslexi och överkänslighet mot vissa födoämnen omfattas. Dessa olikheter hos personer med funktionshinder får naturligt nog betydelse vid tillämpningen av den föreslagna bestämmelsen när det gäller valet av lämpliga åtgärder i ett enskilt fall.</p>
<p>Instruktioner att diskriminera</p>
<p>Skyldigheten att skapa tillgänglighet knyts i vårt förslag till förbudet mot instruktioner att diskriminera. Detta avser situationer där någon ger order eller instruktioner som innebär att någon i ett lydnadsberoende- eller uppdragsförhållande åläggs att agera på ett sätt som innebär diskriminering enligt den bestämmelse vi här föreslår.</p>
<p>Gränsdragningen mot befintliga diskrimineringsförbud</p>
<p>Det föreslagna förbudet är avsett att tillämpas på områden där det redan finns förbud mot diskriminering på grund av funktionshinder och där vi föreslår sådana förbud. Vad är då skillnaden mellan de befintliga diskrimineringsförbuden och den bestämmelse vi nu föreslår?</p>
<p>De förra förbuden tar sikte på att ge skydd mot missgynnande (skada, obehag etc.) som har grund i bemötande, beslutsfattande, faktiska åtgärder m.m. Som exempel kan anföras att en funktionshindrad elev missgynnas vid betygssättning eller bemöts på ett trakasserande sätt i skolan.</p>
<p>Som vi redovisat avses det nya diskrimineringsförbudet uteslutande ge skydd mot missgynnande som har grund i att en funktionshindrad utestängs från att genomföra t.ex. en utbildning på grund av det finns hinder som kan anknytas till utformningen av byggnader, tekniska anordningar, informationsmaterial m.m. eller till organisatoriska frågor. I dessa fall är missgynnandet inte följden av att någon handlat på visst sätt. Skada, obehag etc. kan uppkomma på grund av att den ansvarige inte avlägsnat dessa hinder eller erbjudit andra alternativ för att i ett enskilt fall ge en funktionshindrad möjlighet att delta. Den som har möjlighet att vidta lämpliga åtgärder men underlåter detta har gjort sig skyldig till diskriminering.</p>
<p>Den här föreslagna bestämmelsen kan sägas komplettera de befintliga diskrimineringsförbuden. Vår mening är att en situation där en person med funktionshinder anser sig missgynnad t.ex. inom utbildningsväsendet först lämpligen bör prövas mot det ”grundläggande” diskrimineringsförbudet (i detta exempel 3 kap. 10 § i lagförslaget). Är det fråga om ett beslut eller en faktisk åtgärd som påstås medföra missgynnandet och som omfattas av detta förbud finns det naturligt nog inte skäl att aktualisera frågan om tillgänglighet. Anses det däremot vara en fråga som handlar om bristande tillgänglighet och därmed inte omfattas av t.ex. 3 kap. 10 § får prövningen ta sikte på den här föreslagna bestämmelsen (3 kap. 24 § i lagförslaget), varvid behovet av åtgärder för tillgänglighet och frågan om skälighet får betydelse. Som ett exempel på en situation av det senare slaget kan anföras att en elev som redan genomför en utbildning möter byggnadsmässiga och andra hinder i skolan som medför missgynnande. Sådana hinder kan utgöras av bristande ventilation i en byggnad eller inget utbud av särskild kost för en allergiker, dålig ljudmiljö för en hörselskadad eller uteblivet personligt stöd för en elev med dyslexi. Det bör påpekas att lagens bestämmelser om påföljder och bevisning avses vara desamma oavsett vilket av förbuden som en situation kan inordnas under. 9.6.2 Tillämpningsområden för diskrimineringsförbudet</p>
<p>Vårt förslag innebär att diskrimineringsförbudet gäller i fråga om</p>
<p>• utbildning,</p>
<p>• arbetsmarknadspolitisk verksamhet,</p>
<p>• start eller bedrivande av näringsverksamhet,</p>
<p>• yrkesutövning,</p>
<p>• medlemskap m.m. i organisationer,</p>
<p>• varor, tjänster och bostäder m.m.,</p>
<p>• socialtjänsten m.m.,</p>
<p>• socialförsäkringssystemet,</p>
<p>• arbetslöshetsförsäkringen,</p>
<p>• hälso- och sjukvården,</p>
<p>• studiestöd,</p>
<p>• värn- och civilplikt, samt</p>
<p>• offentlig anställning och offentligt uppdrag.</p>
<p>Anknytningen till dessa samhällsområden framgår av den föreslagna bestämmelsen i vilken sägs att den som omfattas av diskrimineringsförbuden i 3 kap. 10–22 §§ i den föreslagna lagen om diskriminering omfattas av skyldigheten att vidta skäliga åtgärder för tillgänglighet .</p>
<p>Våra ställningstaganden</p>
<p>Tillgänglighet till byggd miljö, information m.m. kan vara lika viktig för en funktionshindrad oavsett om det rör sig om situationer som kan hänföras till arbetslivet, studier, handel med varor eller tjänster, hälso- och sjukvården, myndighetskontakter m.m. Som utvecklas i avsnitt 9.6.4 kan åtgärder för att skapa tillgänglighet aktualiseras på ett i huvudsak likartat sätt inom flera samhällsområden. Det har i linje med detta synsätt framförts till kommittén att det förstärkta skydd mot diskriminering som föreslås inte bör begränsas till vissa utpekade samhällsområden utan gälla i alla situationer där funktionshindrade kan möta otillgänglighet i samhället.</p>
<p>Vårt uppdrag i denna del är dock begränsat till att gälla områden – utöver vad som avses i den arbetsrättsliga diskrimineringslagstiftningen – som redan omfattas av förbud mot diskriminering på grund av funktionshinder eller där det föreslås att sådant förbud skall införas (dir. 2002:11).</p>
<p>Det bör understrykas att detta innebär att centrala delar av samhällslivet omfattas av våra överväganden om ett förstärkt diskrimineringsskydd. Sålunda inbegrips en rad områden som har anknytning till arbetslivet i vid mening (utöver anställningsförhållanden), utbildningsväsendet, det sociala området, tillhandahållande av varor, tjänster och bostäder och den huvudsakliga delen av totalförsvarsplikten av våra överväganden i denna del. Dessutom föreslås att diskriminering förbjuds för den som är anställd i offentlig tjänst eller innehar allmänt uppdrag. Skydd mot diskriminering gäller redan vid anställningsförhållanden och på högskoleområdet.</p>
<p>Att låta diskrimineringsskyddet mot bristande tillgänglighet gälla på ytterligare områden kräver utredning av de rättsliga och praktiska förutsättningarna för att där över huvud taget införa diskrimineringsförbud som ger skydd för diskrimineringsgrunden funktionshinder. Sådana överväganden har inte varit möjliga att göra inom ramen för vårt utredningsarbete. 9.6.3 Diskrimineringsförbudets räckvidd</p>
<p>Diskrimineringsförbudet bör rikta sig mot de myndigheter, näringsidkare, organisationer, föreningar, utbildningsanordnare m.fl. som bär ansvar för att diskriminering inte förekommer på samhällsområden – utanför arbetslivet – som omfattas av diskrimineringslagstiftningen. I avsnitt 9.7 redovisas vår principiella syn på vem som bör bära ansvaret för missgynnande av funktionshindrade på grund av bristande tillgänglighet.</p>
<p>En begränsning är att förbudet inte avses gälla privatpersoner som i och för sig kan omfattas av diskrimineringslagstiftningen (angående vårt förslag att även privatpersoner under vissa förutsättningar skall omfattas av diskrimineringsförbudet vid tillhandahållande av varor, tjänster eller bostäder, se avsnitt 6.9). Vi utvecklar skälen för denna ståndpunkt i den fortsatta framställningen.</p>
<p>Diskrimineringsförbudet avses gälla när någon underlåter att agera för att i ett enskilt fall ge en person med funktionshinder tillgänglighet till verksamheten med följd att denne kan anses missgynnad.</p>
<p>I avsnitt 9.4 pekas på åtgärder för tillgänglighet som kan komma i fråga. Sådana åtgärder kan innebära att det genomförs en om- eller tillbyggnad på en fastighet, installation av anpassad teknisk utrustning eller någon liknande åtgärd. Dessutom kan åtgärder som innebär ”personligt” stöd eller service komma i fråga. Tillgänglighet kan också skapas genom att det genomförs förändringar i rutiner som visar sig missgynnande mot funktionshindrade.</p>
<p>Förbudet gäller under förutsättning att den verksamhetsansvarige uppmärksammats på eller bort inse att en person med funktionshinder utestängs från verksamheten på grund av hinder i den omgivande miljön. Det skall även i övrigt anses skäligt att kräva en åtgärd för tillgänglighet i det enskilda fallet. Grundläggande krav för regelns tillämpning är bl.a. att det är rättsligt och praktiskt möjligt att vidta en viss åtgärd och att den verksamhetsansvarige i skälig utsträckning har haft möjlighet att planera vilka åtgärder som kan vara lämpliga.</p>
<p>Med underlåtenhet avses främst att över huvud taget inte agera i en sådan situation. Bestämmelsen bör även träffa situationer där det visserligen vidtas åtgärder men dessa är otillräckliga för att den funktionshindrade skall få tillgänglighet till verksamheten eller att det tar obefogat lång tid att genomföra de förändringar som kan anses lämpliga.</p>
<p>Ett aktivt handlande i form av bemötande av en enskild kan alltså inte i sig ge upphov till sådant missgynnande som avses i den föreslagna bestämmelsen.</p>
<p>Det bör påpekas att för det fall missgynnandet inte kan anknytas till en situation som omfattas av tillämpningsområdena för de befintliga diskrimineringsförbuden finns det inte heller några skyldigheter att agera för att skapa tillgänglighet enligt vårt förslag.</p>
<p>De befintliga diskrimineringsförbudens räckvidd på de samhällsområden som omfattas av 2003 års lag framgår närmare av prop. 2002/03:65. Såvitt avser diskrimineringsförbudens räckvidd inom utbildningsväsendet hänvisas till prop. 2005/06:38 och avsnitt 6.4. Våra överväganden rörande omfattningen av diskrimineringsförbudet i fråga om värn- och civilplikten respektive offentlig anställning och offentligt uppdrag redovisas i avsnitt 6.15 – 6.16.</p>
<p>Vi har när räckvidden av diskrimineringsförbudet övervägts uppmärksammats på vissa situationer i fråga om tillhandahållande av varor och bostäder som bör kommenteras särskilt.</p>
<p>Fråga har uppkommit om en funktionshindrad som anser sig missgynnad på grund av att han eller hon inte kan använda en vara som utbjudes till försäljning i en butik på grund av varans utformning eller innehåll bör kunna åberopa det här föreslagna diskrimineringsförbudet. Som exempel kan anföras att böcker eller tidskrifter inte erbjuds i anpassat format till synskadade i en bokhandel. Ett annat exempel är att det i en matvarubutik tillhandahålles varor som en allergiker inte kan bruka.</p>
<p>Det bör fastslås att denna form av missgynnande inte kan omfattas av diskrimineringsförbudet som vi föreslår. Skälet är att situationer av detta och liknande slag inte omfattas av det materiella tillämpningsområdet för det befintliga diskrimineringsförbudet som gäller vid tillhandahållande av varor, tjänster och bostäder. Diskrimineringsförbudet på detta område tar inte sikte på en vara som sådan utan på förutsättningarna för butiksinnehavare m.fl. att ge funktionshindrade personer möjlighet att på samma villkor som andra ta del av de aktuella varor som utbjudes till allmänheten i butiken genom att skapa tillgänglighet t.ex. i den byggda miljön eller genom att erbjuda service. En annan ordning skulle bryta mot systematiken i diskrimineringslagstiftningen och kunna innebära svåröverskådliga konsekvenser och långtgående ansvar för dem som tillhandahåller varor.</p>
<p>Samma utgångspunkt bör gälla vid tillhandahållande av bostäder, dvs. att det här föreslagna förbudet inte innebär en skyldighet att anpassa en bostad som sådan t.ex. vid överlåtelse av en lägenhet med bostadsrätt.</p>
<p>Här bör även på förekommen anledning understrykas att diskrimineringsförbudet inte kan åberopas med framgång i situationer som avser planläggning av bebyggelse eller produktion av bostäder.</p>
<p>Det skydd vi föreslår avser som anförts själva överlåtelsen av en bostad. Frågor om planering av den byggda miljön och andra frågor av detta övergripande slag – som har stor betydelse för det skall skapas en tillgänglig miljö – behandlas inom ramen för andra regelverk, t.ex. plan- och bygglagstiftningen (avsnitt 9.2).</p>
<p>Bör skyddet mot diskriminering begränsas på vissa samhällsområden?</p>
<p>Vårt förslag tar sikte på myndigheter, näringsidkare, utbildningsanordnare m.fl. som bedriver verksamheter av vitt skilda slag inom en rad samhällsområden. I vilken utsträckning bör hänsyn till kostnaderna för åtgärder för tillgänglighet eller förhållanden av praktisk eller formell art på ett område motivera att skyddet mot diskriminering där bör begränsas till att avses endast vissa angivna former av tillgänglighet?</p>
<p>Den här berörda frågan gäller utformningen av det generella diskrimineringsskyddet som enligt vårt förslag tar sikte på bristande tillgänglighet i fråga om byggd miljö, information och kommunikation etc. (se nästföljande avsnitt). Det bör understrykas att detta skydd i praktiken kan begränsas i enskilda fall med hänsyn till t.ex. en näringsidkares eller utbildningsanordnares förutsättningar att bära kostnaderna för tillgänglighet. Sådana individuella hänsyn kan få avgörande betydelse vid den skälighetsbedömning som skall ske om det finns motstående intressen till funktionshindrades krav på tillgänglighet.</p>
<p>Som en bakgrund till frågan om behovet av en generell begränsning av diskrimineringsskyddet kan anföras att det i gällande lagstiftning görs en sådan begränsning av de stöd- och anpassningsåtgärder som kan krävas såvitt avser utbildning på högskoleområdet. Enligt lagen om likabehandling av studenter i högskolan (10 §) gäller en högskolas ansvar att vidta sådana skäliga åtgärder brister endast avseende högskolans lokaler (vår kurs.). Vi kan också konstatera att det i våra direktiv (dir. 2005:8) hänvisas till det förslag som lämnades av Skolansvarsutredningen om skyldighet för skolan i fråga om utbildning enligt skollagen och viss annan utbildning att vidta åtgärder för tillgänglighet och användbarhet av skolans lokaler (SOU 2004:55).</p>
<p>Åtgärder som tar sikte på t.ex. litteratur i alternativt format, pedagogiska hjälpmedel (s.k. IT – hjälpmedel m.m.) eller personligt stöd för att förbättra tillgängligheten till en utbildning ligger alltså utanför det område som i dag skyddas av diskrimineringslagstiftningen.</p>
<p>Vilka skäl är det som kan motivera att det görs begränsningar i diskrimineringsskyddet på detta sätt?</p>
<p>Det finns ingen ledning för sådana överväganden i de lagstiftningsarbeten där förbud mot diskriminering vid olika former av utbildning övervägts. I förarbetena till den aktuella bestämmelsen i lagen om likabehandling av studenter i högskolan berörs sålunda inte skälen till att diskrimineringsförbudet avgränsats till att gälla endast högskolans lokaler (prop. 2001/02:27). Inte heller i direktiven till skolansvarsutredningen (dir. 2003:114) motiveras varför en sådan avgränsning är lämplig inom utbildningsväsendet.</p>
<p>Det bör här noteras att det av motiven till bestämmelsen om krav på skäliga stöd- och anpassningsåtgärder i arbetslivet (6 § i 1999 års lag) inte kan utläsas att det avsetts några begränsningar endast till lokaler av vilka åtgärder som kan komma i fråga för en arbetsgivare att skapa tillgänglighet. I motiven sägs att det kan vara fråga om att anskaffa redskap och tekniska hjälpmedel samt förändringar i den fysiska miljön som t.ex. förstärkt belysning, god ventilation, datorstöd m.m. Bristande tillgänglighet kan enligt motiven även hänföras till arbetsuppgifter, arbetstider eller arbetsmetoder (prop. 1997/98:179).</p>
<p>När det så gäller våra överväganden kan konstateras att det synes vara osäkerheten om kostnaderna för att skapa tillgänglighet som främst anförs till stöd för begränsningar av ett diskrimineringsskydd. Frågan är i vilken utsträckning sådana hänsyn bör påverka utformningen av den aktuella bestämmelsen.</p>
<p>I Skolansvarsutredningens betänkande anfördes att det vore önskvärt att utöver skolans lokaler även inbegripa andra anordningar i skyddet mot diskriminering för funktionshindrade barn och elever. Utredaren stannade dock vid ett förslag som inbegrep endast skolans lokaler med hänvisning till osäkerheten om vilka kostnader som kan uppkomma för ytterligare reglering. Utredaren framhöll dock att på sikt bör även andra anordningar för elever omfattas av diskrimineringsskyddet (SOU 2004:50).</p>
<p>Att det kan råda osäkerhet om de kostnader som med nödvändighet är en följd av krav på tillgänglighet gäller även områden utanför utbildningsväsendet. I fråga om tillhandahållande av varor, tjänster och bostäder har till oss framförts att särskilda sådana hänsyn måste tas till näringsidkare som bedriver rörelse av liten omfattning. Också inom andra områden finns enskilda subjekt som kan ha begränsade ekonomiska möjligheter att vidta åtgärder av visst slag.</p>
<p>När frågan om kostnader för tillgänglighet aktualiseras bör erinras om vår ambition att skapa ett förstärkt diskrimineringsskydd för funktionshindrade som har grund i likabehandlingsprincipen. Mot bakgrund av vår ståndpunkt att tillgänglighet ytterst bör betraktas som en fråga om mänskliga rättigheter kan anföras att kostnaderna för att tillförsäkra dessa rättigheter inte bör föranleda inskränkningar i skyddet som följer diskrimineringsförbuden.</p>
<p>Vi kan samtidigt konstatera att det understryks i kommittédirektiven att det skall finnas utrymme för vad som kan anses skäligt i varje enskilt fall. Hänsyn skall således tas till den ansvariges möjlighet att bära kostnader för tillgänglighet. En sådan avvägning kan i det enskilda fallet föranleda att en funktionshindrad inte erhåller ett fullständigt skydd mot missgynnande på grund av bristande tillgänglighet. Utrymmet för en skälighetsbedömning medför att alla individuella hänsyn som gör sig gällande avgör vilken form och omfattning av tillgänglighetsåtgärder som är lämpliga i varje enskilt fall. Sådana hänsyn kan – förutom till förmågan att bära kostnader för tillgänglighet – innebära att praktiska eller formella hinder mot vissa åtgärder för tillgänglighet, åtgärder som påverkar en verksamhet, en bedömning av nyttan av en viss åtgärd osv. kan medföra att ansvar för diskriminering inte kan komma i fråga.</p>
<p>Det är enligt vår mening svårt att anföra skäl för att det därutöver kan anses föreligga behov av att precisera vilken form av åtgärder som generellt sett bör komma i fråga för att skapa tillgänglighet på ett visst samhällsområde.</p>
<p>Vi vill tillägga att för det fall det kan anses finnas sådant behov på något eller några samhällsområden innebär det svårigheter att göra de avgränsningar som då skulle kunna motiveras.</p>
<p>Exempelvis kan anföras att det enligt vår mening får anses oklart vad som i praktiken omfattas av uttrycket ”lokaler” i lagen om likabehandling av studenter i högskolan. Ett annat exempel som talar emot inskränkningar till vissa särskilt angivna brister i tillgänglighet är de oklarheter kring omfattningen av anpassningsåtgärder som visat sig vid tillämpningen av plan- och bygglagstiftningen såvitt avser s.k. fasta installationer i byggnader.</p>
<p>En ytterligare svårighet är att bestämma vilka kriterier som skall kunna åberopas som stöd för att det krävs särskilda hänsyn på vissa samhällsområden. Vi har vid utredningsarbetet uppfattat saken så att det snarare är vissa subjekt – till exempel småföretagare – som i förekommande fall kan anses vara i behov av särreglering. De subjekt som kan komma i fråga för sådana hänsyn kan dock verka inom ramen för olika samhällsområden. Lagtekniskt förefaller sådana avgränsningar mindre lämpliga.</p>
<p>Vi menar sammanfattningsvis att det inte framkommit att praktiska hänsyn skulle omöjliggöra att vissa brister åtgärdas eller att en verksamhet som sådan inte medger att vissa former av brister i den omgivande miljön beaktas generellt sett.</p>
<p>Som vi framfört bör dessutom en principiell utgångspunkt vara att kostnaderna för tillgänglighet inte bör påverka våra överväganden utöver de individuella hänsyn som tas inom ramen för skälighetsbedömningen. Vi har således inte funnit tillräckliga skäl för att föreslå att diskrimineringsskyddet begränsas till att avse t.ex. de lokaler där verksamheten bedrivs på något eller några av de områden som omfattas av diskrimineringsförbudet.</p>
<p>Det anförda gäller även utbildningsväsendet. Här i likhet med vad som gäller på andra områden kommer förhållanden av praktisk eller organisatorisk art, hänsyn till kostnader, de särskilda resurserna m.m. hos en utbildningsanordnare att beaktas när fråga är om diskriminering förekommit. Det bör erinras att det redan finns krav på stöd för funktionshindrade elever och studenter, t.ex. i grundskoleförordningen. Stöd av sådan art kan innebära t.ex. stödundervisning och vissa pedagogiska hjälpmedel som utbildningsanordnaren skall stå för. I praktiken förekommer det att även andra tekniska och organisatoriska anpassningar görs för att möjliggöra för funktionshindrade elever och studenter att genomföra en utbildning. Krav av denna art som kan aktualiseras med stöd av diskrimineringslagstiftningen kan sägas understryka vad som i viss utsträckning redan gäller i utbildningsväsendet.</p>
<p>Vår bedömning är således att begränsningen till högskolans lokaler inte bör bibehållas i den nya lagen om diskriminering. Vårt förslag innebär att det i fråga om utbildningsväsendet utöver åtgärder avseende lokaler även i skälig utsträckning bör kunna krävas personligt stöd, litteratur i anpassat format, pedagogiska hjälpmedel m.m.</p>
<p>Ett annat samhällsområde som uppmärksammats vid våra överväganden i denna del är värn- och civilplikten. Det har till oss framförts att en bestämmelse om åtgärder för tillgänglighet inte kan få någon praktisk betydelse på detta område med tanke på de höga fysiska och psykiska krav som ställs för att någon över huvud taget skall bli aktuell för sådan tjänstgöring.</p>
<p>Det bör här hänvisas till våra överväganden i avsnitt 6.15 om skydd för diskrimineringsgrunden funktionshinder i fråga om värn- och civilplikt. Vi anför där att ett skydd för diskrimineringsgrunden funktionshinder kan få betydelse i vissa situationer i fråga om totalförsvarspliktiga som har en funktionsnedsättning som är av så lindrig art att denna nedsättning i sig inte innebär hinder mot tjänstgöring. Det kan röra sig om t.ex. olika former av allergier. I konsekvens härmed bör även finnas möjlighet att i skälig utsträckning underlätta för dessa personer att genomföra tjänstgöringen. Sådana åtgärder kan ta sikte på t.ex. ventilationen eller andra åtgärder för att anpassa lokaler där totalförsvarspliktiga vistas. Det kan därtill erinras att t.ex. Försvarsmakten är en statlig myndighet och därmed redan omfattas av de i avsnitt 9.2 redovisade kraven för det allmänna att skapa en tillgänglig verksamhet och att tillgänglighetskraven enligt plan- och bygglagstiftningen gäller även byggnader som används inom totalförsvaret.</p>
<p>Avslutningsvis bör här även beröras hur skyldigheter att skapa tillgänglighet bör betraktas i förhållande till vissa näringsidkare som träffas av diskrimineringsförbudet som avser varor, tjänster och bostäder. Vad som avses är t.ex. enskilda näringsidkare som bedriver rörelse av blygsam omfattning utan anställda eller med endast ett fåtal anställda.</p>
<p>Det har framförts till kommittén att särskilda hänsyn måste tas till dessa näringsidkare vid utformningen av en nu aktuell bestämmelse, bl.a. mot bakgrund av de kostnader som kan uppkomma för att skapa en tillgänglig verksamhet.</p>
<p>Som framgår ovan anser vi att det så långt det är möjligt inte bör göras några begränsningar av det generella skyddet för funktionshindrade. Sett ur den enskildes synvinkel kan det framstå som godtyckligt att tillgänglighet generellt kan krävas i t.ex. vissa butiker men inte i andra. Vi kan också se svårigheter att i lagen urskilja de näringsidkare som i så fall skulle undantas från diskrimineringsförbudet. Det förstärkta skyddet mot missgynnande av funktionshindrade skulle dessutom riskera att bli urholkat då en rad företag som i sin verksamhet tillhandahåller t.ex. matvaror, i praktiken inte skulle beröras av bestämmelsen.</p>
<p>Å andra sidan är vi medvetna om att små företag kan ha begränsade möjligheter både ekonomiskt och praktiskt att leva upp till lagens krav. De skäl som anförs nedan för att undanta privatpersoner från skyldigheten att vidta åtgärder för tillgänglighet kan enligt vår mening i viss utsträckning ha relevans även när det gäller t.ex. enskilda näringsidkare.</p>
<p>Vår bedömning är dock att det i verksamhet där man yrkesmässigt vänder sig till allmänheten bör kunna krävas att det i möjlig mån skapas förutsättningar för att en funktionshindrad t.ex. skall kunna ta sig in i en butik och ta del av de varor som erbjuds där. De särskilda hänsyn som vi menar bör tas i vissa fall bör beaktas inom ramen för skälighetsbedömningen. Som exempel kan anföras att serviceåtgärder – som alternativ till inköp av teknisk utrustning m.m. – bör kunna krävas även av en mindre närbutik där en enskild näringsidkare utan anställda bedriver rörelse, detta med beaktande av samtliga relevanta omständigheter i det enskilda fallet.</p>
<p>Undantag för privatpersoner som tillhandahåller varor, tjänster eller bostäder</p>
<p>I avsnitt 6.9 föreslår vi att även privatpersoner som tillhandahåller varor, tjänster och bostäder till allmänheten skall omfattas av diskrimineringsförbudet som avser varor, tjänster och bostäder.</p>
<p>En konsekvens av ett sådant förslag är att även en privatperson som utbjuder t.ex. en vara till försäljning genom en tidningsannons kommer att omfattas av skyldigheten att vidta åtgärder för tillgänglighet. Finns det då skäl att behandla privatpersoner annorlunda än näringsidkare m.fl. när en skyldighet att vidta sådana åtgärder kan aktualiseras?</p>
<p>Vår bedömning är att det inte kan anses lämpligt att privatpersoner skall kunna åläggas att vidta åtgärder för att skapa tillgänglighet för personer med funktionshinder.</p>
<p>Som en allmän utgångspunkt kan anföras att diskrimineringsförbudet som avser bristande tillgänglighet i grunden utgår ifrån att det är en verksamhet som sådan – till exempel försäljning av livsmedel i en butik – som avses vara föremål för de skyldigheter avseende tillgänglighet som kan komma i fråga. När överväganden om skäligheten av sådana åtgärder aktualiseras får göras en bedömning bl.a. av verksamhetens möjlighet att bära kostnader för tillgänglighet och dess personella resurser, i vilken mån åtgärder för tillgänglighet kan påverka verksamhetens funktion eller karaktär och nyttan för personer med vissa funktionshinder av att åtgärder vidtas. Detta är ställningstaganden som typiskt sett tar sikte på näringsverksamhet.</p>
<p>Det kan dessutom anföras praktiska invändningar mot att privatpersoner skall kunna åläggas att vidta åtgärder för tillgänglighet i form av ombyggnadsåtgärder eller tekniska installationer, inte minst med tanke på att en privatperson kan antas i många fall tillhandahålla en vara etc. från sin bostad. Det kan också ifrågasättas om det är rimligt att ålägga en privatperson att – vid skadeståndsansvar – göra de rättsliga bedömningar som kan krävas om tillåtligheten att vidta vissa åtgärder i förhållande till t.ex. plan- och bygglagstiftningen.</p>
<p>När det gäller kostnader för åtgärder för tillgänglighet kan invändas att inte kan anses rimligt att begära av privatpersoner att vid en enstaka försäljning bekosta åtgärder för att skapa tillgänglighet för spekulanter med olika funktionshinder.</p>
<p>Det finns således praktiska invändningar mot att kravet på åtgärder för tillgänglighet skall kunna riktas även mot privatpersoner. Vi bedömer att en sådan ordning skulle kräva långt gående undantag och därmed riskera att brista i effektivitet och även innebära tillämpningsproblem. En sådan reglering kan dessutom uppfattas som alltför långtgående.</p>
<p>Vår mening är att situationer där en privatperson träffas av diskrimineringsförbudet som avser varor, tjänster och bostäder inte bör omfattas av skyldigheten att vidta åtgärder för tillgänglighet. Vi föreslår att ett undantag för privatpersoner från skyldigheten att vidta sådana åtgärder införs. 9.6.4 Tillgänglighet</p>
<p>Inledning</p>
<p>Tillgänglighet och användbarhet är två begrepp som ofta används när funktionshindrades möjlighet att delta i samhällslivet behandlas i olika sammanhang. Det finns ingen övergripande fastställd definition av dessa begrepp, vilka ofta ges olika innebörd i skiftande situationer.</p>
<p>En förenklad förklaring av dessa uttryck är att tillgänglighet avser möjligheten för en person med funktionshinder att exempelvis ta sig fram till och in i en byggnad. Användbarhet tar i detta exempel sikte på möjligheten för den funktionshindrade att ta sig fram inne i byggnaden och att använda gemensamma utrymmen och inventarier (telefoner, datorer m.m.), ta del av information m.m. på lika villkor som andra. Ett annat förekommande sätt att uttrycka saken är att tillgänglighet till byggnaden, information m.m. omfattar båda dessa aspekter på delaktighet för funktionshindrade.</p>
<p>I detta avsnitt redovisas vår syn på dessa begrepp mot bakgrund av det förstärkta diskrimineringsskydd för funktionshindrade som vi skall överväga. Syftet med framställningen är att peka på brister i tillgänglighet – som i enskilda fall kan leda till att en person med visst funktionshinder missgynnas – som ett sådant skydd bör ta sikte på och vilka åtgärder som generellt sett kan komma i fråga för att undanröja sådana brister. Sådana åtgärder bör betecknas som åtgärder för tillgänglighet i den föreslagna bestämmelsen.</p>
<p>Inledningsvis berörs hur begreppen tillgänglighet och användbarhet betraktas i internationella sammanhang och i lagstiftning i USA och Storbritannien. Därefter belyses omfattningen av gällande diskrimineringsskydd i Sverige och pekas på exempel som visar hur dessa begrepp i övrigt betraktas nationellt.</p>
<p>Vi belyser därefter de former av missgynnade på grund av bristande tillgänglighet som bör omfattas av den föreslagna bestämmelsen och de åtgärder som kan aktualiseras.</p>
<p>FN:s standardregler</p>
<p>Tillgänglighet anges i FN:s standardregler som ett huvudområde för utvecklingen mot delaktighet på lika villkor för funktionshindrade (regel 5). Tillgänglighet anges som tillgång dels till den fysiska miljön, dels till information och möjlighet till kommunikation.</p>
<p>Den yttre miljön exemplifieras som bostäder och andra byggnader, kollektivtransporter och andra kommunikationsmedel, gator och andra miljöer utomhus. Både skriven och muntlig information bör enligt standardreglerna vara tillgänglig. Som exempel anges att tjänster avseende television, radio och tidningar bör vara tillgängliga. Datoriserade informations- och servicesystem som erbjuds allmänheten bör vara anpassade för tillgänglighet. Som exempel på åtgärder för tillgänglighet anges användande av punktskrift eller annan anpassad teknik för synskadade och att teckenspråkstolkar bör finnas till hands för hörselskadade.</p>
<p>EU</p>
<p>Av arbetslivsdirektivet (2000/78/EG) framgår att bristande tillgänglighet på en arbetsplats bör undanröjas genom effektiva och praktiska åtgärder som kan hänföras till t.ex. inredning av lokaler eller anpassning av utrustning, arbetstakt, arbetsfördelning, utbildningsmöjligheter eller arbetsledning (skäl 20).</p>
<p>I avsnitt 9.2 redovisas andra rättsakter inom EU som tar sikte på tillgänglighet för funktionshindrade på olika samhällsområden. Dessa rättsakter avser i huvudsak transportsektorn och anger krav på tillgänglighet i form av t.ex. erbjudande av service eller assistans av reseföretag och anpassad information kring resor och möjligheter till telekommunikation för resenärer med syn- eller hörselskada. Det finns även krav på åtgärder kring utformningen av den byggda miljön i anslutning till aktuella transporter och på utformningen av själva transportmedlet. Det finns även EG-rättsliga krav på tillgänglighet avseende byggnader (anpassade hissar), elektronisk kommunikation (texttelefoner m.m.) och i fråga om skriftlig information (t.ex. förmedling av litterära verk i punktskrift).</p>
<p>Några exempel ur diskrimineringslagstiftning i andra länder</p>
<p>USA</p>
<p>I Americans with Disabilities Act (ADA) ges funktionshindrade skydd mot diskriminering på en rad samhällsområden såsom arbetsmarknad, viss offentlig verksamhet, privat tillhandahållande av lokaler, varor och tjänster samt i fråga om telekommunikationer. ADA:s skydd mot diskriminering inbegriper krav på att det i viss utsträckning vidtas rimliga anpassningsåtgärder.</p>
<p>I fråga om arbetslivet kan enligt ADA rimliga anpassningsåtgärder ta sikte på arbetsuppgifter, arbetstider och arbetsutrustning.</p>
<p>Statliga och lokala myndigheter måste enligt ADA erbjuda bl.a. service eller verksamhet på jämlika villkor åt funktionshindrade. I lagen uttrycks kravet att en verksamhet (byggnader m.m.) i sin helhet är fysiskt tillgänglig. Otillgänglighet kan även hänföras till möjligheten till kommunikation med myndigheten. Det kan krävas alternativa metoder som innebär erbjudande om stöd och service. Anpassningsåtgärder kan krävas avseende transportmedel och vänthallar samt i form av ersättningstrafik till otillgänglig linjetrafik med buss. Tillhandahållande av lokaler etc. omfattar verksamhet som bedrivs på t.ex. restauranger, hotell och biografer. ADA tar i denna del sikte på bristande tillgänglighet till följd av riktlinjer och praxis som tillämpas i verksamheten samt i fråga om byggnader, information och möjlighet till kommunikation. Även i denna del krävs erbjudande av alternativ service genom att t.ex. personalen i en affär tar fram varor åt kunden. I ADA behandlas även hinder för funktionshindrade att ta del av telekommunikationer och annonser i TV-utsändningar.</p>
<p>Storbritannien</p>
<p>Disability Discrimination Act (DDA) ger skydd för funktionshindrade mot diskriminering vid anställning och i fråga om tillhandahållande av bl.a. varor och tjänster, förvaltning av fastigheter samt utbildning. Det kan enligt DDA utgöra diskriminering att underlåta att vidta skäliga anpassningsåtgärder.</p>
<p>Enligt DDA kan skäliga anpassningsåtgärder i fråga om anställning gälla lokalernas utformning, ändring av rutiner eller arbetstider, införskaffande eller anpassning av utrustning eller tillhandhållande av hjälpmedel eller tolk. Skäliga anpassningsåtgärder avseende tillhandahållande av varor etc. kan gälla förändringar av rutiner och förfaranden i verksamheten, tillhandahållande av hjälpmedel eller service samt undanröjande av fysiska hinder.</p>
<p>Svensk diskrimineringslagstiftning</p>
<p>Arbetslivet</p>
<p>Enligt motiven till lagen (1999:132) om förbud mot diskriminering i arbetslivet på grund av funktionshinder kan åtgärder som kan komma i fråga för att göra en arbetsplast tillgänglig vara sådana som avser att förbättra den fysiska tillgängligheten till arbetsplatsen och tillhörande lokaler liksom att i möjligaste mån göra lokalerna användbara för den funktionshindrade. Som exempel anges att det kan vara fråga om att anskaffa redskap och tekniska hjälpmedel samt förändringar i den fysiska miljön som förstärkt belysning, god ventilation, datorstöd m.m. Bristande tillgänglighet kan enligt förarbetena även hänföras till arbetsuppgifter, arbetstider eller arbetsmetoder (prop. 1997/98:179).</p>
<p>Högskoleområdet</p>
<p>På högskoleområdet kan aktualiseras åtgärder för att förbättra den fysiska tillgängligheten till högskolan och tillhörande lokaler och att i möjligaste mån göra lokalerna användbara för funktionshindrade. Som exempel anges i förarbetena till lagen (2001:1286) om likabehandling av studenter i högskolan att det kan vara fråga om förändringar avseende lokalernas utformning, såsom höga trösklar, heltäckningsmattor, avsaknad av hiss, placering av dörröppnare, utformning av toalettutrymmen och liknande. Åtgärder kan även ta sikte på ventilation, teleslingor och god akustik, kontrast och förstärkt belysning m.m. (prop. 2001/02:27).</p>
<p>Nationell reglering m.m. i övrigt</p>
<p>En utgångspunkt även i Sverige när krav på tillgänglighet och användbarhet aktualiseras på olika samhällsområden är att åtgärder för att undanröja brister i den omgivande miljön i regel tar sikte på den byggda inom- och utomhusmiljön (byggnader inklusive inventarier, allmänna platser, vägar m.m.), kollektivtrafik och privata transporter (tåg och andra färdmedel, vänthallar, perronger, bokningssystem, tidtabeller m.m.), olika former av skriftlig och muntlig information (t.ex. via Internet och olika massmedia) samt möjligheten till kommunikation (telefonsamtal, telefax, E-post m.m.).</p>
<p>Bristande tillgänglighet hänförs även ibland till en verksamhet i sig (t.ex. utbildning och tillhandahållande av varor och tjänster), med vilket avses att det finns hinder i möjligheten att ta del av verksamheten som sådan för en funktionshindrad utan att detta kan hänföras till brister i den byggda miljön, information etc. Brister i detta avseende brukar beskrivas som t.ex. utebliven tillgång till särskilt stöd i skolan för en elev eller till service i en butik till en kund.</p>
<p>Även brister i bemötande av funktionshindrade betraktas ibland som en form av hinder för en funktionshindrad. Hindren kan i sådana fall anses vara en följd av förhållningssätt gentemot funktionshindrade hos t.ex. en handläggare vid en myndighet.</p>
<p>Användbarhet för funktionshindrade ges betydelse även vid utformningen av produkter och den byggda miljön. I dessa sammanhang talas ofta om Design för alla eller Universell design. Dessa begrepp kan användas för att beskriva strategier för att finna lösningar vid konstruktion och planläggning som innebär att produkter och byggda miljöer kan användas av så många som möjligt utan att t.ex. funktionshindrade skall behöva hjälpmedel eller andra särskilda lösningar.</p>
<p>Våra ställningstaganden</p>
<p>Vi vill inledningsvis anföra att begreppet tillgänglighet bör användas som ett samlande begrepp vid tillämpningen av den föreslagna bestämmelsen. Vår mening är att tillgänglighet och användbarhet – som många gånger får anses ge uttryck för i grunden samma krav – inte behöver preciseras var för sig i diskrimineringslagstiftningen. Skiljelinjen mellan begreppen får för övrigt anses vara oklar vilket medför att svårigheter på detta sätt undviks vid en gränsdragning mellan begreppen som annars får ske. Vårt förslag innebär inte hinder mot att använda dessa uttryck på andra områden enligt den betydelse de har där, t.ex. i plan- och bygglagstiftningen.</p>
<p>Vi utgår i den fortsatta framställningen ifrån den allmänt förekommande metoden att beskriva bristande tillgänglighet för funktionshindrade. Det innebär att sådana brister och därav följande missgynnande som bör omfattas av diskrimineringsförbudet lämpligen kan hänföras till byggd miljö, information, kommunikation, transporter samt stöd eller service.</p>
<p>Uttrycken byggd miljö etc. avses inte ha någon självständig lagteknisk betydelse vid utformningen av vårt förslag. Begreppen ges här en betydelse som kan anses lämplig för att ge en samlad bild av det skydd som bör följa av diskrimineringsförbudet och tjäna som vägledning vid tillämpningen av bestämmelsen. En ambition är att de uttryck som används i högsta möjliga grad skall överensstämma med vad som gäller på andra områden.</p>
<p>Det kan medföra svårigheter att på detta sätt ”klassificera” varje tänkbar situation där en funktionshindrad kan missgynnas. Det kan förutses situationer som kan sägas höra under flera av de angivna rubrikerna. Att bristande tillgänglighet i förekommande fall kan sägas ha samband med såväl t.ex. byggd miljö som information avses dock inte ha betydelse för regelns tillämpning.</p>
<p>Ett exempel som kan illustrera svårigheten att systematiskt inordna en tillgänglighetsåtgärd kan vara att det uppmärksammas att det finns behov av att installera en s.k. display för att ge hörselskadade möjlighet att ta del av fortlöpande trafikinformation i en vänthall. En sådan åtgärd kan hänföras till den tekniska utrustningen som sådan (som enligt redogörelsen nedan innefattas i den byggda miljön). Ett annat sätt att se saken är att en sådan åtgärd bör anknytas till tillgänglig information. En ytterligare mening kan vara att detta är en fråga om erbjudande av service i verksamheten.</p>
<p>Redogörelsen för de åtgärder som kan komma i fråga under respektive rubrik är inte uttömmande. Det bör enligt vår mening inte finnas några begränsningar – utöver vad som kan anses praktiskt eller rättsligt möjligt att genomföra – av vilka former av åtgärder som generellt sett kan krävas med stöd av lagen för att undanröja hinder i den omgivande miljön. Inte minst i fråga om erbjudande om stöd eller service torde det finnas en rad möjligheter att genom alternativ till en otillgänglig verksamhet möjliggöra deltagande för en funktionshindrad. När det gäller situationer där missgynnandet kan ses som en följd av tillämpningen av vissa bestämmelser kan det vara fråga om att införa nya riktlinjer i verksamheten för att skapa tillgänglighet. Vilka åtgärder som kan anses lämpliga är till stor del beroende av arten och graden av funktionshinder som den enskilde har och av innehållet i och omfattningen av den aktuella verksamheten.</p>
<p>Det bör erinras att det missgynnande som kan följa bemötande av funktionshindrade redan omfattas av de befintliga diskrimineringsförbuden. Det kan även noteras att åtgärder vid planläggning av bebyggelse, utformning av produkter m.m. inom ramen för vad som avses med begreppen Design för alla eller Universell design torde få begränsad betydelse vid tillämpningen av det föreslagna diskrimineringsförbudet. Härvid hänvisas till avsnitt 9.6.3 där bestämmelsens närmare innebörd redovisas såvitt avser tillhandahållande av varor, tjänster och bostäder.</p>
<p>Byggd miljö</p>
<p>Skyddet mot missgynnade i den byggda miljön kan lämpligen ha utgångspunkt i det regelverk som reglerar planläggningen av mark och bebyggelsemiljö; plan- och bygglagen (1987:10, PBL) och lagen (1994:847) om tekniska egenskapskrav på byggnadsverk, m.m. (BVL) samt tillhörande tillämpningsföreskrifter. Regler av detta slag framstår som lämpliga att utgöra riktlinjer för en här föreslagen bestämmelse och får därmed direkt betydelse för tillämpningen av diskrimineringslagstiftningen.</p>
<p>Med utgångspunkt i plan- och bygglagstiftningen kan krav på en verksamhet ta sikte på tillgänglighet till och i byggnader (bl.a. lokaler dit allmänheten har tillträde) och i de avseenden verksamheten kan hänföras till utomhusmiljön i form av vägar, järnvägar, plattformar, parker och andra grönområden, gångvägar, parkeringsplatser, idrotts– och fritidsanläggningar m.m.</p>
<p>När det gäller byggnader bör påpekas att plan- och bygglagstiftningen avser byggnader som sådana inklusive fasta installationer som dörrar, hissar m.m. Vidare omfattas s.k. manöverdon, dvs. handtag, lås, strömbrytare, tryckknappar m.m. som har anknytning till byggnadens fasta installationer. Utanför tillämpningsområdet för dessa regler ligger inredning, utrustning och manöverdon som inte kan knytas till fasta installationer i en byggnad.</p>
<p>Vi anser att tillämpningsområdet för en bestämmelse om diskriminering inte bör begränsas på detta sätt. Det skydd som övervägs bör omfatta bristande tillgänglighet som kan hänföras till all inredning inklusive manöverdon och utrustning som datorer, telefoner, kopieringsmaskiner, serverings- och receptionsdiskar, biljettautomater, uttagsautomater, skyltar, s.k. displayer m.m. som finns i eller utanför en byggnad och som kan anknytas till den aktuella verksamheten.</p>
<p>Begreppet byggd miljö få således i vårt förslag en vidare betydelse än vad som gäller i plan- och bygglagstiftningen. Det får därför framhållas att detta synsätt motsvarar vad som får anses gälla för tillgänglighetskrav i den arbetsrättsliga diskrimineringslagstiftningen och ligger i linje med HO:s riktlinjer för tillgängliga lokaler i verksamheten hos statliga myndigheter. Det finns enligt vår mening inga bärande skäl att utesluta dessa aspekter på tillgänglighet från diskrimineringsskyddet som föreslås gälla utanför arbetslivet. Att inte omfatta dessa frågor skulle innebära ett omotiverat svagare diskrimineringsskydd för funktionshindrade. Genom att byggd miljö här ges denna innebörd undviks dessutom gränsdragningsproblem vid tillämpningen av diskrimineringsbestämmelserna. Att sådana problem kan uppstå visar praxis kring frågan om vad som kan anses utgöra fasta installationer m.m. vid tillämpningen av plan- och bygglagstiftningen.</p>
<p>Det bör förtydligas att de krav på tillgänglighet som kan ställas enligt vårt förslag avses gälla alla funktionshindrade som kan åberopa diskrimineringsförbudet och inte endast personer med nedsatt rörelse- och orienteringsförmåga som avses i plan- och bygglagstiftningen.</p>
<p>Såvitt avser utomhusmiljön kan åtgärder för att utjämna ytförhållandena på en gångväg eller för att anpassa en parkeringsplats vara lämpliga. Tillgänglighet till en byggnad kan förutsätta installation av ramper, automatiska dörröppnare och teleslingor, anpassning av porttelefoner, manöverdon av olika slag och receptions- och serveringsdiskar m.m., åtgärder för att bredda dörrar och andra passager, kontrastmarkering i trappor samt införskaffande av texttelefoner och andra tekniska hjälpmedel.</p>
<p>Det finns omfattande dokumentation som tar sikte på åtgärder för att förbättra tillgängligheten till byggd miljö. Ledning kan hämtas bl.a. i Boverkets föreskrifter och allmänna råd som avser tillämpningen av reglerna om enkelt avhjälpta hinder.</p>
<p>Information och kommunikation</p>
<p>Med tillgänglig information avses att funktionshindrade skall kunna ta del av skriftliga meddelanden, beslut från myndigheter, erbjudanden från näringsidkare, tidtabeller, information på Internet m.m.</p>
<p>Tillgänglig kommunikation avser möjligheten för funktionshindrade att meddela sig med andra genom att använda telefon, E-post, telefax, skriftliga meddelanden m.m.</p>
<p>Det är varken görligt eller nödvändigt att vid våra överväganden dra några skiljelinjer mellan dessa begrepp, som i hög grad berör alla verksamheter som omfattas av vårt förslag.</p>
<p>Riktlinjer för tillgänglig information och kommunikation kan inhämtas i lagen (2003:389) om elektronisk kommunikation, HO:s riktlinjer för en tillgänglig statsförvaltning och Statskontorets rekommendationer och råd för 24-timmarsmyndighetens webbplats (se avsnitt 9.2). På detta område finns dessutom en rad internationella standardiseringar och riktlinjer.</p>
<p>Åtgärder kan i fråga om kommunikation röra sig om att använda tjänster som Taltjänst och Teletal vid telefonkontakter med hörsel- eller talskadade. Om talsvarssystem används i verksamheten kan detta system anpassas på olika sätt med tanke på personer med vissa funktionshinder, t.ex. genom att det alltid skall finnas möjlighet till kontakt med en telefonist. Detsamma kan gälla utformningen av ett bokningssystem hos ett reseföretag.</p>
<p>Andra åtgärder som kan underlätta kommunikation med en myndighet eller ett företag är att möjliggöra kontakter via E-post och SMS-meddelanden.</p>
<p>Layout av skriftliga handlingar kan anpassas avseende kontrast och färger. Det finns dessutom alternativa format som möjliggör eller underlättar för personer med vissa funktionshinder att ta del av skriftliga handlingar, t.ex. lättläst svenska, punktskrift, s.k. Daisy-talbok och talkassett.</p>
<p>Undervisning, medlemsmöten m.m. kan göras tillgänglig genom att det tillhandahålles syn- eller teckentolk.</p>
<p>Särskild programvara kan införskaffas för att möjliggöra för synskadade att använda datorer. Åtgärder kan vidtas för att anpassa en Webbsida som används i verksamheten.</p>
<p>Transporter</p>
<p>Som framgår ovan avses med byggd miljö all mark och byggnation, inbegripet vänthallar, perronger m.m. Åtgärder för tillgänglig information och kommunikation i samband med bl.a. transporter belyses i föregående avsnitt. Såvitt avser tillgänglighet till transporter får därför här avses de tekniska förutsättningar som kan ge en funktionshindrad möjlighet att ta sig ombord på och färdas med en buss eller annat transportmedel som sådant.</p>
<p>Transportmedel som kan aktualiseras vid tillhandahållande av tjänster är t.ex. lokal- och fjärrtåg, bussar i kollektiv- och linjetrafik, spårvagnar, tunnelbanetåg, passagerarfartyg i sjöfart och fordon i taxitrafik.</p>
<p>I verksamhet inom socialtjänsten m.m. kan förutses att frågor om tillgängliga fordon som används inom färdtjänsten och riksfärdtjänsten kan bli föremål för prövning.</p>
<p>Hinder för en rörelsehindrad kan bestå i nivåskillnader mellan plattform och en tågvagn som omöjliggör påstigning. Andra exempel på hinder för funktionshindrade kan vara om ett fordon saknar utrymmen att placera en rullstol eller annat hjälpmedel. Ett ytterligare exempel är om toalettutrymmen på ett färdmedel inte är anpassade för personer med vissa funktionshinder.</p>
<p>Vägledning för tillgänglighetsfrågan kan hittas i EG-rätten och i de regler som nationellt styr kraven på handikappanpassning av kollektivtrafiken. Regler om handikappanpassning vid persontransporter har utfärdats hos de s.k. trafikverken (Banverket, Vägverket, Luftfartsstyrelsen och Sjöfartsverket). Det pågår arbete både inom EU och i Sverige för att ytterligare förbättra tillgängligheten i fråga om alla transportslag.</p>
<p>Åtgärder för tillgänglighet kan avse tekniska lösningar för att underlätta på- och avstigning, möjliggöra att hjälpmedel kan tas med på resan och anpassning av sittplatser och olika utrymmen (t.ex. toalettutrymmen) i ett transportmedel.</p>
<p>Stöd eller service</p>
<p>Vi föreslår att åtgärder som innebär stöd eller service skall kunna komma i fråga för att göra en verksamhet tillgänglig. Sådana åtgärder för tillgänglighet torde i praktiken ha stor betydelse för funktionshindrade och berör alla områden som omfattas av våra överväganden. Det har till oss framförts av handikapporganisationer att i takt med den tekniska utvecklingen inom handeln och tjänstesektorn så ökar behovet av personlig service och att sådant stöd kan vara avgörande för att t.ex. synskadade skall kunna göra inköp i en butik.</p>
<p>Stöd eller service bör främst ses som alternativ till teknisk anpassning av utrustning eller ombyggnadsåtgärder som annars kunnat krävas.</p>
<p>Vägledning för hur skyldigheten att vidta åtgärder av detta slag skall förstås kan inhämtas i EG-rätten som innehåller krav riktade mot bl.a. flygtrafikföretag att i vissa situationer ge särskild service till synskadade. Såvitt avser den offentliga förvaltningen kan ledning inhämtas i förvaltningslagens regler om myndigheters serviceskyldighet och handläggning av ärenden. I tillämpliga delar kan HO:s riktlinjer för statsförvaltningen tjäna som tolkningsunderlag för bestämmelsen i denna del. I många fall kan det förutses vara fråga om att individuellt anpassa den service som är ett naturligt inslag i viss näringsverksamhet. Det finns dock inte några konkreta riktlinjer för sådan service i dagligvaruhandeln eller för restauranger, hotell m.m.</p>
<p>Som ett vanligt exempel på åtgärder av detta slag brukar anges att personalen på en restaurang – som alternativ till menyer som normalt inte finns i punktskrift – läser upp menyn för en synskadad. Andra tänkbara situationer är att personalen hjälper en rörelsehindrad att bära matbrickan till bordet på en lunchrestaurang eller att personal hos ett reseföretag läser upp en turlista för en synskadad, ger särskild hjälp att boka en biljett eller ledsagar denne inom stationsområdet. Ytterligare exempel kan vara att man i en butik plockar ihop och packar matvaror åt en rörelsehindrad kund eller att en myndighet tillhandahåller ledsagning för en synskadad inom byggnaden där myndigheten bedriver verksamhet eller att personal där läser upp en handling och hjälper den synskadade att fylla i handlingen. Inom utbildningsväsendet kan personligt stöd vid t.ex. läxläsning till elever komma ifråga.</p>
<p>Det sagda visar att det är möjligt att med enkla medel och ofta utan större kostnader skapa tillgänglighet i en verksamhet där kostnaderna för en ombyggnadsåtgärd eller praktiska skäl annars lägger hinder i vägen för att möjliggöra för en funktionshindrad att delta. Inte heller här kan anses finnas några begränsningar av vilka typer av åtgärder som kan komma i fråga under förutsättning att det är praktiskt och formellt möjligt att genomföra. Inom ramen för vad som kan avses med stöd eller service bör exempelvis kunna tas hänsyn till en person med visst funktionshinder vid planering av en konferens eller utbildning på så sätt att behovet av raster och viss förtäring beaktas i skälig utsträckning.</p>
<p>Vid skälighetsbedömningen får det tas individuella hänsyn till personalresurser och andra förhållanden i en verksamhet som kan ha betydelse för möjligheten att skapa tillgänglighet på detta sätt.</p>
<p>Vi vill avslutningsvis anföra att det i här aktuella situationer – i likhet med andra former av tillgänglighetsåtgärder – inte avses åtgärder som inverkar på en verksamhet som sådan. Vårt förslag bygger på att åtgärder för tillgänglighet som i alltför hög grad påverkar förutsättningarna för att bedriva en verksamhet i regel bör anses oskäliga vid diskrimineringsprövningen.</p>
<p>Åtgärder för stöd eller service kan således inte åberopas för att utöka rätten till stöd vid insatser inom det sociala området. Stöd och service kan enligt vårt förslag inte heller leda till att en insats för personer med arbetshandikapp inom den arbetsmarknadspolitiska verksamheten blir sakligt sett en annan än den ursprungliga eller påverka det sakliga innehållet i en utbildning. För det fall en person anser sig missgynnad i situationer där rätten till en insats på t.ex. det sociala området eller dess innehåll skall bedömas får bedömningen utgå ifrån de befintliga förbuden mot diskriminering som gäller inom socialtjänsten eller annat aktuellt område. 9.6.5 Skälighetsbedömningen</p>
<p>I detta avsnitt redovisas vår syn på den skälighetsbedömning som skall göras när det finns motstridiga intressen till en funktionshindrads krav på tillgänglighet eller när andra omständigheter talar emot sådana krav. Skälighetsbedömningen tar sikte på prövning av skyldigheten för ett visst utpekat subjekt att i ett enskilt fall vidta åtgärder för att möjliggöra tillgänglighet till en verksamhet för en funktionshindrad. Anses det vid en prövning av samtliga relevanta omständigheter att denna skyldighet är alltför betungande eller att det på annan grund inte kan anses skäligt att det vidtas åtgärder av visst slag kan krav på tillgänglighet inte med framgång göras gällande med stöd av den bestämmelse som vi föreslår.</p>
<p>Våra ställningstaganden bygger på synen på vilka begränsningar av skyddet avseende bristande tillgänglighet som anses nödvändiga i internationella sammanhang och i diskrimineringslagstiftning i andra länder. En naturlig utgångspunkt för våra överväganden i denna del är dessutom de principer som redan gäller i den svenska diskrimineringslagstiftningen, i arbetslivet och på högskoleområdet.</p>
<p>Vid en studie av olika regler om tillgänglighet kan konstateras att det vid en skälighetsbedömning genomgående läggs betydande vikt vid de kostnader som kan uppkomma för att vidta tillgänglighetsåtgärder för ett subjekt i förhållande till dennes förmåga att bära dessa kostnader. Omständigheter som ofta framhävs vid en skälighetsbedömning är också den aktuella verksamhetens resurser i övrigt, nyttan för den funktionshindrade av en tillgänglighetsåtgärd och i vilken utsträckning åtgärden påverkar en verksamhets karaktär eller funktion. Vidare ges i regel riktlinjer för tillgänglighet i speciallagstiftning betydelse som tolkningsunderlag vid en sådan prövning. Såvitt avser motstridiga lagliga intressen i form av hänsyn till viss bebyggelse eller till krav på säkerhet eller för hälsa kan sådana intressekonflikter medföra att tillgänglighetskrav får vika.</p>
<p>Det kan konstateras att kravet på skälighet kan få avgörande betydelse i situationer där oenighet råder om hur långt ansvaret för näringsidkare m.fl. att skapa tillgänglighet kan sträcka sig. Vi vill därför anföra att innebörden av vad som kan anses skäligt typiskt sett kan bli föremål för vägledande uttalanden i rättspraxis. Genom de bestämmelser och riktlinjer som ger vägledning för vilka åtgärder som kan vara lämpliga på olika samhällsområden (jfr avsnitt 9.2) får diskrimineringsförbudet sitt närmare innehåll.</p>
<p>I detta avsnitt anges de principiella utgångspunkter som bör vara vägledande för en prövning i ett enskilt fall. De omständigheter som kan tala för en viss lösning kan variera avsevärt beroende på förhållanden såväl hos den som kan vara skyldig att vidta åtgärder för tillgänglighet som hos den funktionshindrade som anser sig missgynnad. Det låter sig därför inte göras att här i detalj beskriva de hänsyn av olika art som kan göra sig gällande vid de sammanvägningar av intressen som får göras.</p>
<p>Vi vill redan här framhålla att det för att upprätthålla en effektiv och rättssäker tillämpning av diskrimineringsförbudet bör finnas en så heltäckande reglering som möjligt som på ett konkret sätt beskriver arten och omfattningen av de åtgärder för tillgänglighet som kan aktualiseras på olika områden i förhållande till personer med olika funktionshinder. I avsnitt 9.9 diskuteras betydelsen av sådana regler i förhållande till diskrimineringslagstiftningen och anförs att det får anses nödvändigt att göra en samlad översyn av reglerna som tar sikte på att förbättra tillgängligheten på olika samhällsområden.</p>
<p>Kostnaden för åtgärder för tillgänglighet</p>
<p>I enlighet med den för handikappolitiken centrala s.k. ansvars- och finansieringsprincipen (se avsnitt 9.5) skall som huvudregel kostnaderna för anpassningsåtgärder finansieras inom ramen för ordinarie allmän och enskild verksamhet. De näringsidkare, utbildningsanordnare m.fl. som enligt vårt förslag bär ansvar för att skapa tillgänglighet förutsätts alltså bära sådana kostnader i likhet med andra kostnader i verksamheten. Möjligheten att bära kostnaden för åtgärder för tillgänglighet får följaktligen anses vara av central betydelse vid bedömningen av vilka åtgärder som kan anses skäliga att vidta.</p>
<p>Sådana kostnader kan hänföras till ombyggnadsåtgärder, inköp av teknisk utrustning m.m. Det kan även vara fråga om kostnader för administration och personal.</p>
<p>Möjligheten att bära sådana kostnader i offentlig verksamhet och för större företag eller organisationer kan naturligt nog inte jämföras med en enskild näringsidkares möjlighet att bära motsvarande kostnader. För statliga myndigheter har kraven att förbättra tillgängligheten skärpts vilket innebär att skyldigheten att vidta adekvata tillgänglighetsåtgärder hos dessa myndigheter i allmänhet får anses vara långtgående, dock med beaktande av de ekonomiska förhållandena hos den aktuella myndigheten. I en rörelse av begränsad omfattning kan å andra sidan kostnaden för en mindre teknisk åtgärd eller för personal framstå som alltför betungande för en näringsidkare och att det därmed inte är skäligt att kräva åtgärden.</p>
<p>Det är vare sig möjligt eller lämpligt att i lagen ange ekonomiska gränsvärden eller andra faktorer för att närmare bestämma när det kan anses oskäligt på grund av kostnaden för en åtgärd att kräva av det allmänna eller privata subjekt att vidta åtgärden. Detta är en fråga som vid en helhetsbedömning av den aktuella verksamheten och de framförda tillgänglighetskraven får lösas vid rättstillämpningen.</p>
<p>Frågan om en kostnad är skälig får utöver möjligheten att bära kostnaden ställas i relation till andra omständigheter som kan hänföras till verksamheten, t.ex. vilken nytta en åtgärd kan förväntas ha i det enskilda fallet och vilken inverkan åtgärden kan ha på verksamheten som sådan.</p>
<p>Vid en helhetsbedömning av t.ex. en näringsidkares rörelse bör i möjlig mån beaktas de vinster eller fördelar för rörelsen som rimligen kan förutses genom att en viss åtgärd vidtas. Som ett sådant tydligt exempel kan anföras installation av en automatisk dörröppnare i en matvarubutik. En sådan åtgärd kan vara kostsam för en näringsidkare men får anses vara av nytta för många kunder som handlar i butiken och även vid varuleveranser. Detsamma kan sägas om effekten av att installera en rullstolsramp – som alternativ till trappsteg – i anslutning till butiken.</p>
<p>En fråga är vilka hänsyn som bör tas om det finns flera alternativ som var och ett kan medföra tillgänglighet för en funktionshindrad, men till olika kostnader.</p>
<p>En utgångspunkt skulle kunna vara att den ansvarige alltid skall ha rätt att välja vilka åtgärder som bör vidtas – med hänsyn till t.ex. kostnaderna för åtgärderna – om det finns flera tänkbara alternativ. I fråga om situationer där stöd- och anpassningsåtgärder aktualiseras i arbetslivet anfördes i motiven till gällande reglering att arbetsgivare bör ha denna möjlighet (prop. 1997/98:179).</p>
<p>Det förekommer dock situationer där ett sådant synsätt framstår som betänkligt med tanke på den individuella prövning som diskrimineringslagstiftningen bygger på.</p>
<p>Saken är visserligen oproblematisk för det fall det erbjuds likvärdiga alternativ för åtgärder som kan bereda tillgänglighet till verksamheten. I sådana situationer torde en lägre kostnad för ett alternativ kunna fälla avgörandet utan att saken behöver uppmärksammas närmare.</p>
<p>Den här behandlade frågan kan dock föranleda tveksamheter om den funktionshindrade inte godtar det alternativ som föranleder lägst kostnader. Vår bedömning är att även denna typ av frågor bör hanteras inom ramen för skälighetsbedömningen. En helhetsbedömning får alltså som i andra fall göras av exempelvis en utbildningsanordnares möjlighet att bära kostnaderna för olika alternativ, t.ex. valet mellan att installera viss teknisk utrustning eller erbjuda personligt stöd.</p>
<p>Vi anser att en utgångspunkt vid denna bedömning bör vara att det i första hand bör övervägas åtgärder i form av ombyggnadsåtgärder eller andra ”stadigvarande” åtgärder (till exempel tillbyggnad med en rullstolsramp eller installation av hörselslingor). Sådana åtgärder är enligt vår mening att föredra framför tillfälliga lösningar där en funktionshindrad kan vara beroende av aktuella personalresurser m.m. för att få möjlighet t.ex. att besöka ett varuhus. Stöd eller service bör således inte erbjudas endast av det skälet att det är billigare än t.ex. ombyggnadsåtgärder som skäligen kan krävas.</p>
<p>Vägledning för regelns tillämpning kan inhämtas från motsvarande situationer när möjligheten att bära kostnader för stöd- och anpassningsåtgärder för en arbetsgivare eller högskola skall bedömas. Jämförelser bör även i tillämpliga delar kunna göras med situationer där frågan om skäliga kostnader uppmärksammas i fråga om ansvaret för fastighetsägare m.fl. att vidta tillgänglighetsåtgärder enligt plan- och bygglagstiftningen.</p>
<p>Ett ytterligare sätt att finna hållpunkter för en bedömning av kostnader för åtgärder för tillgänglighet är att betrakta sådana kostnader på liknande sätt som t.ex. kostnader i rörelsen för att uppfylla hälso- och säkerhetsföreskrifter, miljökrav m.m.</p>
<p>Nyttan av åtgärder för tillgänglighet</p>
<p>För att det skall vara meningsfullt att vidta en tillgänglighetsåtgärd bör detta kunna förväntas leda till att den funktionshindrade får nytta av åtgärden på så sätt han eller hon därigenom kan t.ex. genomföra en utbildning. Vid denna bedömning kan förutses att arten och graden av ett funktionshinder får betydelse i förhållande till hindren t.ex. i den byggda miljön för den funktionshindrades deltagande.</p>
<p>I fråga om ansvaret för tillgänglighet i arbetslivet och på högskoleområdet anges som en utgångspunkt att för det fall effekten av en anpassningsåtgärd avsedd för t.ex. en arbetssökande kan antas endast blir marginell bör det typiskt sett, sammantaget med en icke obetydlig kostnad, peka på att det inte skäligen kan krävas av arbetsgivaren att vidta åtgärden. Ett liknande principiellt synsätt bör enligt vår mening kunna anläggas på situationer där nyttan av en åtgärd skall bedömas i fråga om t.ex. tillhandahållande av varor och tjänster eller utbildningsväsendet.</p>
<p>Verksamhetens innehåll</p>
<p>Det kan inte krävas åtgärder för tillgänglighet som påverkar en verksamhets funktion eller karaktär på ett alltför ingripande sätt. Att en åtgärd i och för sig kan påverka verksamheten är många gånger ofrånkomligt och får tålas i viss utsträckning. Gränsen för vad som kan godtas i verksamheten går här som i andra fall till vad som vid en helhetsbedömning kan anses skäligt.</p>
<p>Det bör exempelvis inte kunna komma i fråga att det vidtas ombyggnadsåtgärder som innebär att en näringsidkare får sämre möjligheter att tillhandahålla varor eller tjänster i en rörelse eller åtgärder för service som innebär att näringsidkaren tvingas erbjuda en tjänst som inte är den samma som ursprungligen erbjöds.</p>
<p>Andra exempel är som tidigare anförts att kraven på tillgänglighet i diskrimineringslagstiftningen inte kan påverka den sakliga utformningen av en insats på det sociala området eller inom ett arbetsmarknadspolitiskt program eller det sakliga innehållet i en utbildning.</p>
<p>Praktiska eller organisatoriska hinder mot tillgänglighet</p>
<p>Möjligheten att erbjuda stöd eller service med tanke på den aktuella verksamhetens resurser – utöver vad som tidigare anförts om möjligheten att bära kostnader – är också en omständighet som bör få betydelse vid skälighetsbedömningen, inte minst i fråga om tillgång till personal som kan bistå en person med funktionshinder. Den praktiska möjligheten att tillmötesgå krav på tillgänglighet i detta avseende kan skilja sig avsevärt mellan en större myndighet eller ett varuhus i förhållande till en mindre närbutik. Det kan också förekomma sådana skillnader mellan olika utbildningsanordnare, vårdgivare m.fl.</p>
<p>Det ligger i sakens natur att praktiska svårigheter att vidta en ombyggnadsåtgärd eller en installation av utrustning också kan lägga hinder i vägen för att skapa tillgänglighet. För det fall tekniska eller byggnadsmässiga skäl hindrar genomförandet av en åtgärd kan det inte vara skäligt att kräva åtgärder av sådant slag. Det kan däremot vara befogat att i en sådan situation överväga om åtgärder för stöd eller service kan ges som alternativ till t.ex. en ombyggnadsåtgärd.</p>
<p>Vad avser tillgänglighet ifråga om utbildning kan noteras att det får tas hänsyn till organisatoriska svårigheter vid fördelningen av elever på skolor inom grundskolan. Sålunda skall vårdnadshavares önskemål om att deras barn skall tas emot vid en viss skola beaktas så långt det är möjligt utan att betydande organisatoriska eller ekonomiska svårigheter uppstår för skolhuvudmannen (4 kap. 6 § skollagen [1985:1100]). Detta kan innebära att det vid en avvägning i ett enskilt fall kan anses att det inte är skäligt att en viss skola anpassas på visst sätt om det finns en annan skola inom verksamhetsområdet som uppfyller t.ex. byggnadsmässiga krav på tillgänglighet för elever med aktuella funktionshinder. En situation där en elev med funktionshinder önskar att gå i en skola som ligger närmare hemmet men där eleven hänvisas till en annan skola får alltså ses mot bakgrund av de bestämmelser som följer av skollagen och andra författningar som gäller för skolhuvudmannen.</p>
<p>Möjligheten att förutse behovet av åtgärder för tillgänglighet</p>
<p>Med tanke på arten och omfattningen av olika funktionshinder och de följande hinder av olika slag som kan uppkomma för funktionshindrade vill vi betona betydelsen av att den ansvarige har möjlighet att förutse behovet av åtgärder för tillgänglighet i det enskilda fallet.</p>
<p>Arbetsgivares möjlighet att göra dessa bedömningar uppmärksammades i motiven till lagen (1999:132) om förbud mot diskriminering i arbetslivet på grund av funktionshinder (prop. 1997/98:179).</p>
<p>Enligt propositionen är det en grundläggande förutsättning för att diskriminering skall kunna föreligga att arbetsgivaren haft vetskap om eller bort inse att t.ex. en arbetssökande var funktionshindrad. Enligt regeringen kan information om ett funktionshinder och behovet av anpassningsåtgärder lämnas i en ansökan om anställning. Om arbetsgivaren efter de upplysningar som lämnats alltjämt är osäker på vilka åtgärder som behöver vidtas bör samråd med den arbetssökande ske. Det är inte godtagbart att arbetsgivaren utan att ta en sådan kontakt väljer bort den funktionshindrade för att behovet av åtgärder eller skäligheten av att behöva vidta åtgärder inte kunnat bedömas. En sådan arbetsgivare riskerar enligt regeringen att bryta mot diskrimineringsförbudet. I propositionen anförs att för det fall det i ansökan endast anges att den arbetssökande är funktionshindrad utan att frågan om stöd- och anpassningsåtgärder nämns bör arbetsgivaren kunna utgå från att sådana åtgärder inte behöver vidtas, såvida inte vad som kan anses allmänt veterligt motsäger detta.</p>
<p>Vid införandet av lagen (2001:1286) om likabehandling av studenter i högskolan anfördes att det med tanke på bl.a. svårigheten att förutse de olika hinder för en funktionshindrad som kan uppstå måste högskolans ansvar att vidta stöd– och anpassningsåtgärder begränsas på så sätt att endast de åtgärder som kan anses skäliga kan krävas (prop. 2001/02:27).</p>
<p>Vår mening är att det bör vara en förutsättning för att någon skall kunna åläggas ansvar för diskriminering även enligt den bestämmelse vi föreslår att denne har insett eller borde ha insett att det kunde krävas åtgärder för tillgänglighet av visst slag i det enskilda fallet.</p>
<p>En utgångspunkt för en sådan bedömning bör vara att den som redan är skyldig att vidta åtgärder för tillgänglighet enligt andra bestämmelser normalt bör svara för underlåtenhet att vidta motsvarande åtgärder som kan aktualiseras med stöd av den här föreslagna bestämmelsen. Detta innebär att i situationer där det finns konkreta riktlinjer som kan tillämpas i förhållande till personer med visst funktionshinder det inte kan anses skäligt att hänvisa till att det krävs ytterligare tid för att planera och vidta adekvata åtgärder för tillgänglighet. Det bör i sådana fall kunna krävas att verksamheten är tillgänglig i detta avseende i skälig utsträckning när lagen träder ikraft.</p>
<p>Här kan främst anföras skyldigheten för statliga myndigheter att vidta åtgärder för tillgänglighet till information, kommunikation eller lokaler som följer av den särskilda förordningen om de statliga myndigheternas ansvar för genomförandet av handikappolitiken, vilket ansvar förtydligas i HO:s riktlinjer för en tillgänglig statsförvaltning. Ledning för förvaltningsmyndigheternas skyldigheter att ge service åt bl.a. funktionshindrade följer av förvaltningslagen.</p>
<p>I de delar det allmänna bedriver verksamhet som omfattas av diskrimineringslagstiftningen torde frågan om förutsebarhet i många fall kunna lösas genom att hänvisa till de skyldigheter avseende tillgänglighet som redan följer av annan reglering som gäller verksamheten. Dessa regler kan således tjäna som underlag för att fastställa hur långt skyldigheten att skapa tillgänglighet sträcker sig inom offentlig verksamhet på områden som omfattas av diskrimineringslagstiftningen, t.ex. det sociala området och i fråga om den arbetsmarknadspolitiska verksamheten och start eller bedrivande av näringsverksamhet.</p>
<p>Ett annat exempel där ”underliggande” bestämmelser kan få betydelse på detta sätt tar sikte på den som omfattas av diskrimineringslagstiftningen och som i förekommande fall dessutom är skyldig att vidta åtgärder för tillgänglighet enligt plan- och bygglagstiftningen. Denne bör inte med framgång kunna åberopa att det inte kunnat förutses att det fanns skyldigheter att vidta lämpliga åtgärder för att bereda t.ex. en synskadad tillgänglighet som kan anknytas till den byggda miljön i verksamheten. Ett liknande resonemang kan föras när det gäller ansvaret för tillgängliga färdmedel vid tillhandahållande av tjänster i form av persontransporter med t.ex. bussar i linjetrafik samt vissa tågluft- och sjötransporter. Regler av detta slag kan få central betydelse för förståelsen av vilka åtgärder i fråga om t.ex. byggd miljö som kan komma i fråga med stöd av diskrimineringslagstiftningen.</p>
<p>Det skall understrykas att anknytningen till annan reglering inte ensam kan lösa frågan om förutsebarhet i diskrimineringslagstiftningen. Detta gäller i hög grad i situationer där enskilda subjekt omfattas av skyldigheten att vidta åtgärder för tillgänglighet. Det förekommer nämligen situationer där det över huvud taget inte finns regler som ger vägledning för att göra en verksamhet tillgänglig eller där befintliga regler inte är tillräckliga för att bedöma omfattningen av den verksamhetsansvariges ansvar i förhållande till personer med olika funktionshinder. Vi tänker på situationer där t.ex. näringsidkare bär ansvar för att vidta åtgärder för service eller för tillgänglig information i verksamheten. Det skall därtill påpekas att de skyldigheter att anpassa den byggda miljön som följer av plan- och bygglagstiftningen enligt vår bedömning i många fall inte torde kunna åberopas mot den verksamhetsansvarige (se avsnitt 9.7 avseende frågan om vem som bör bära ansvaret för åtgärder för tillgänglighet ).</p>
<p>Som vi tidigare anfört får det anses klart att det behövs kompletterande och nya riktlinjer som på ett mer konkret sätt beskriver arten och omfattningen av tillgänglighetsåtgärder som kan aktualiseras på olika områden. Vårt uppdrag innefattar dock inte en översyn av detta slag.</p>
<p>Vårt förslag utgår alltså ifrån att det i dag inte finns en heltäckande reglering som kan ligga till grund för tillämpningen av bestämmelserna om tillgänglighet i diskrimineringslagstiftningen. Vid denna tillämpning måste därför finnas utrymme för andra bedömningar.</p>
<p>En naturlig utgångspunkt är att den som bedriver verksamhet i vilken en person med visst funktionshinder anser sig utestängd på grund av t.ex. förhållanden i den byggda miljön bör informeras om att personen i fråga är funktionshindrad på visst sätt och att åtgärder av visst slag kan innebära tillgänglighet.</p>
<p>Vad avser den vanligt förekommande situationen att det aktualiseras behov av service för funktionshindrade i dagligvaruhandeln menar vi att det normalt bör kunna krävas att mindre butiker med endast ett fåtal anställda underrättas om att en person t.ex. med synskada kan göra sina inköp där om särskild service ges. Sådan service kan bestå i att personal samlar ihop varor och bistår vid betalning och inpackning av varorna. Genom sådan information ges butiksinnehavaren möjlighet att planera vid vilken tidpunkt sådan service lämpligast kan ges och vilka åtgärder som bör vidtas för att bistå den funktionshindrade. På samma sätt kan en organisation informeras om vilka åtgärder som krävs för att en medlem med visst funktionshinder på likvärdiga villkor som andra skall kunna delta i möten eller att ta del av skriftliga handlingar. Den som informeras på sådant sätt får enligt vår mening anses ha insett att det fanns en skyldighet att vidta åtgärder på visst sätt.</p>
<p>Å andra sidan bör det kunna krävas av myndigheter, större varuhus, banker och andra större företag att det finns beredskap för att ge adekvat service till t.ex. rörelsehindrade besökare eller kunder.</p>
<p>Att den verksamhetsansvarige ges möjlighet att planera vilka åtgärder för tillgänglighet som kan vara lämpliga i olika fall är viktigt inte minst i situationer där en åtgärd för att främja en funktionshindrads deltagande kan innebära olägenheter för personer med andra funktionshinder. En situation som vi uppmärksammats på är att en synskadad tar med ledarhund på en buss vilket kan innebära att en person med allergi inte kan vistas i bussen. Sådana situationer kan undvikas om den som tillhandahåller en sådan tjänst underrättas om de särskilda önskemålen hos en funktionshindrad som skall göra en resa.</p>
<p>Det går inte att lämna mer detaljerade anvisningar avseende den information som bör ges den verksamhetsansvarige för att denne skall kunna förutse behovet av tillgänglighetsåtgärder. Detta är en fråga som får lösas vid rättstillämpningen med beaktande av omständigheterna i varje enskilt fall.</p>
<p>En fråga som på så sätt får bedömas mot bakgrund av den aktuella situationen är i vilken utsträckning den verksamhetsansvarige – utan att bli uttryckligen informerad om en persons funktionshinder – kan åläggas ansvar för diskriminering på grund av att denne borde inse att tillgänglighetsåtgärder i form av t.ex. särskilt stöd eller service kunde krävas i det enskilda fallet. Ett exempel på en sådan situation kan vara om en person med visst funktionshinder – t.ex. en person med synskada eller rörelsehinder – som på ett sätt som är tydligt för alla och envar är i behov av hjälp för att stiga ombord på en buss eller annat färdmedel. I detta exempel har den funktionshindrade inte stöd eller hjälp på annat sätt.</p>
<p>För det fall den som är ansvarig för att vidta åtgärder för tillgänglighet inte kan anses ha haft möjlighet att förutse denna skyldighet i ett enskilt fall – han eller hon kan t.ex. inte anses ha insett att en person med ett mindre eller ett för omgivningen ”dolt” funktionshinder önskade att göra inköp i en butik – är det enligt vårt förslag inte skäligt att kräva att det skulle ha vidtagits åtgärder för tillgänglighet.</p>
<p>Konflikter mellan tillgänglighetskrav och motstridig reglering eller andra rättsligt skyddade intressen</p>
<p>I föregående avsnitt berör vi regler om tillgänglighet i annan lagstiftning som ligger till grund för en bedömning av behovet och omfattningen av de åtgärder som kan komma i fråga med stöd av diskrimineringsförbudet.</p>
<p>Det kan förutses att det även kan uppkomma konflikter mellan krav på tillgänglighet och regler i annan lagstiftning som å sin sida omöjliggör att åtgärder för tillgänglighet vidtas eller begränsar möjligheten att vidta sådana åtgärder, t.ex. säkerhetsbestämmelser som gäller för byggnader eller vid transporter eller lagstiftning som hindrar ingrepp i kulturhistoriskt värdefull bebyggelse.</p>
<p>Som exempel på lagstiftning som kan prövas mot tillgänglighetskrav hänförliga till den byggda miljön kan anges den reglering som innebär att hänsyn skall tas till kulturhistoriska och liknande värden vid ändring av byggnader enligt plan- och bygglagen (1987:10, PBL), lagen (1994:847) om tekniska egenskapskrav på byggnadsverk, m.m., BVL, och lagen (1988:950) om kulturminnen.</p>
<p>Som andra exempel på reglering som kan hävdas utgöra hinder mot krav på tillgänglighet kan anges regler om brand- och hälsoskydd i en verksamhet och säkerhetsbestämmelser som tillämpas vid t.ex. flygtransporter.</p>
<p>Ett krav att någon skall vidta åtgärder för tillgänglighet kan även antas komma att bemötas av en invändning om att den verksamhetsansvarige är förhindrad att agera eftersom det finns rättigheter oförenliga med detta krav som en ”utomstående” – i förhållande till den aktuella verksamheten – kan hävda till en fastighet eller till viss egendom.</p>
<p>Som exempel på det senare kan anföras att fråga uppkommer om tillgänglighet till en verksamhet som bedrivs i en hyrd lokal i vilken det tillhandahålles livsmedel (en matvaruaffär). I detta fall har den som bedriver rörelsen normalt begränsade möjligheter att utföra ändringar i lokalen. Åtgärder av mindre omfattning såsom t.ex. utbyte av armatur för att förstärka belysningen eller att vidta åtgärder avseende höga trösklar, heltäckningsmattor och liknande kan sannolikt i många fall vidtas av hyresgästen. Vanligt förekommande åtgärder i form av installation av en rullstolsramp eller en automatisk dörröppnare eller mer omfattande ingrepp i en byggnad torde dock inte kunna utföras med mindre fastighetsägaren lämnat sitt medgivande till att åtgärderna vidtas.</p>
<p>Ett annat exempel kan vara att det i lokalen finns utrustning eller inventarier (t.ex. receptionsdiskar eller möbler) som används i verksamheten, men som ägs av en utomstående och hyrs ut till näringsidkaren. I dessa fall kan den som driver verksamheten inte vidta alltför ingripande åtgärder för att anpassa utrustningen eller inventarierna utan medgivande från rättighetsinnehavaren.</p>
<p>Detsamma kan gälla i situationer där en näringsidkare visserligen äger den aktuella egendomen men en utomstående – till exempel en långivare – kan hävda en rättighet anknuten till egendomen som inskränker ägarens möjlighet att vidta åtgärder som kan påverka värdet av denna.</p>
<p>Som ytterligare exempel på när den verksamhetsansvarige normalt inte har befogenhet att vidta vissa åtgärder för tillgänglighet kan anges situationer inom utbildningsväsendet. Det förekommer att undervisning sker i lokaler som annan huvudman förfogar över, t.ex. undervisning i en sjukvårdshuvudmans lokaler eller som sker vid ett hem för särskilt boende, se t.ex. 10 kap. 2 och 3 §§ skollagen (1985:1100). Den som anordnar undervisningen bör enligt vår mening inte med stöd av diskrimineringsförbudet kunna åläggas att vidta åtgärder för att anpassa dessa lokaler. Detsamma gäller när undervisning sker i hemmet eller på annan lämplig plats med stöd av skollagen. Det bör vid sådan verksamhet som omfattas av skollagen däremot kunna framställas krav på pedagogiska hjälpmedel, särskilt stöd m.m. i skälig utsträckning i enlighet med vad som gäller vid annan utbildning.</p>
<p>Motsvarande bör gälla i tillämpliga delar i situationer där den som träffas av diskrimineringslagstiftningen nyttjar lokaler hos andra huvudmän för verksamheten, t.ex. i fråga om insatser inom den arbetsmarknadspolitiska verksamheten.</p>
<p>Vår mening är att även invändningar av ovan angivet slag bör hanteras inom ramen för skälighetsbedömningen. Vid denna bedömning får i tillämplig utsträckning allsidigt prövas de allmänna och enskilda intressen och de regler som i det individuella fallet talar emot intresset av att möjliggöra tillgänglighet för en person med funktionshinder.</p>
<p>Ledning för bedömningen kan inhämtas i de avvägningar mellan allmänna och enskilda intressen som görs i plan- och byggprocessen.</p>
<p>Vid en prövning bör alla relevanta omständigheter beaktas, t.ex. om en näringsidkare har sökt de tillstånd eller försökt erhålla de medgivanden från berörda rättighetsinnehavare som kan krävas för att vidta en viss åtgärd, t.ex. en tillbyggnad i en lokal.</p>
<p>Det ligger i sakens natur att för det fall tillstånd inte ges eller om det framstår som klart att hänsyn till annans äganderätt eller annars lagliga eller formella hinder medför att t.ex. en tillbyggnad inte kan ske det inte med stöd av diskrimineringslagstiftningen kan krävas av näringsidkare, utbildningsanordnare m.fl. att utföra åtgärden. Det bör erinras att sådana åtgärder i stället i många fall kan krävas av fastighetsägaren med stöd av plan- och bygglagstiftningen (jfr avsnitt 9.7 som behandlar ansvaret för tillgänglighetsåtgärder).</p>
<p>Den omständigheten att tillstånd att utföra åtgärden inte söks eller om näringsidkaren m.fl. på annat sätt förhåller sig passiv kan däremot leda till att en invändning om oskälighet inte kan beaktas. Den verksamhetsansvarige kan i sådana fall sägas ha underlåtit att vidta de åtgärder för att skapa tillgänglighet som skäligen kan krävas.</p>
<p>Förekomsten av stöd eller insatser</p>
<p>Förekomsten av stöd eller insatser åt den enskilde från det allmänna bör i skälig utsträckning tillmätas betydelse när skyldigheten för näringsidkare m.fl. att vidta åtgärder för tillgänglighet bedöms. För det fall en funktionshindrad erhåller stöd inom socialtjänsten i form av personlig assistans eller ledsagarservice som inbegriper hjälp med dagliga inköp bör det normalt inte vara skäligt att kräva motsvarande service med stöd av den bestämmelse som vi föreslår.</p>
<p>Det bör påpekas att avsikten inte är att lagen skall ges en generell innebörd i detta avseende på så sätt att en person med funktionshinder som beviljats t.ex. ledsagarservice aldrig kan ha rätt till särskild service vid besök i matvaruaffärer m.m. Diskrimineringsskyddet – som tar sikte på det individuella fallet – bör givetvis kunna åberopas om den beviljade insatsen inte kan genomföras eller annars inte tillgodoser den funktionshindrades behov av stöd i aktuellt avseende.</p>
<p>Detta principiella synsätt – att förekomsten av relevant stöd till en funktionshindrad innebär att den verksamhetsansvarige inte behöver erbjuda motsvarande åtgärder – bör äga giltighet även i situationer där det allmänna bedriver verksamhet.</p>
<p>Med den utgångspunkten är det inte skäligt att kräva att t.ex. skolan skall erbjuda personligt stöd i de fall likvärdigt stöd tillhandahålles av annan. Som exempel kan anföras att en funktionshindrad elev erhåller stöd i form av personlig assistans enligt lagen (1993:387) om stöd och service till vissa funktionshindrade, LSS, eller personliga hjälpmedel som tillhandahålles genom hälso- och sjukvården.</p>
<p>Värdigt genomförande</p>
<p>Det har till oss framhållits från handikapporganisationer att den funktionshindrades egen upplevelse av en situation där åtgärder för tillgänglighet aktualiseras måste ges betydelse vid tillämpningen av en nu aktuell bestämmelse. Som ett exempel på en sådan situation har anförts att en rörelsehindrad kan uppleva att det är ovärdig behandling att bli buren av någon annan t.ex. ombord på en tågvagn. Vi har uppmärksammats på att denna situation även kan innebära obehag eller framkalla rädsla hos den funktionshindrade. Ett annat exempel som framförts på behandling som uppfattats som ovärdig är att en rullstolsburen person som inte kan ta sig in genom entrén till en restaurang erbjuds att ta en alternativ väg – till exempel via en ramp vid en lastbrygga eller en nödutgång – in i lokalen.</p>
<p>Vår mening är att denna typ av situationer på samma sätt som i andra fall får bedömas vid en helhetsbedömning av omständigheterna i det enskilda fallet.</p>
<p>En sådan bedömning får innefatta en avvägning mellan de argument som talar för att välja en viss lösning som den funktionshindrade inte önskar och de betydande hänsyn som måste tas till den enskildes integritet. Denna svåra avvägning kan i ett enskilt fall leda till slutsatsen att det på grund av byggnadstekniska skäl eller brist på resurser inte är praktiskt möjligt att erbjuda en rullstolsramp eller service av visst slag och att alternativa åtgärder följaktligen måste övervägas. Det är därför ofrånkomligt att det kan uppkomma situationer där det måste accepteras att det erbjuds en viss form av åtgärder trots att den funktionshindrade har invändningar mot förfaringssättet. Utgångspunkten måste dock vara att åtgärder av ovan angivet slag endast i undantagsfall bör godtas vid en prövning mot diskrimineringsförbudet.</p>
<h2>9.7 Ansvaret för bristande tillgänglighet</h2>
<p>Vi skall enligt kommittédirektiven analysera vem som i olika situationer skall bära ansvaret för hinder och brister i tillgänglighet.</p>
<p>Som en bakgrund för våra överväganden vill vi peka på att skyddet mot missgynnande på grund av bristande tillgänglighet lämpligen bör utformas som ett diskrimineringsförbud. Ett sådant skydd gäller enligt vårt förslag på de materiella tillämpningsområden för befintliga diskrimineringsförbud som gäller utanför arbetslivet.</p>
<p>Diskrimineringsförbudet tar sikte på möjligheten för en funktionshindrad att på likvärdiga villkor som andra ta del av en i diskrimineringslagstiftningen utpekad verksamhet, t.ex. viss utbildning enligt skollagen, insatser inom socialtjänsten m.m. eller i fråga om tillhandahållande av varor i en butik.</p>
<p>Enligt 2003 års lag om förbud mot diskriminering har det allmänna i fråga om verksamhet inom t.ex. socialtjänsten och socialförsäkringen, näringsidkare som tillhandahåller varor eller tjänster m.fl. ansvar för att diskriminering av funktionshindrade genom beslut eller tillämpning av villkor, bemötande m.m. inte äger rum i sådan verksamhet. Den som behandlar en funktionshindrad på ett sätt som är förbjudet enligt lagen kan åläggas skadeståndsskyldighet. Ansvaret för diskriminering kan inte läggas på ett utomstående subjekt som inte kan knytas till verksamheten som sådan.</p>
<p>I de fall missgynnandet av en funktionshindrad i stället uppkommer på grund av underlåtenhet att i skälig utsträckning skapa tillgänglighet i en sådan verksamhet bör utgångspunkten vara densamma. Det bör alltså även i dessa situationer vara den som bedriver verksamheten som bär ansvaret för att det inte förekommer diskriminering – i form av bristande tillgänglighet – i verksamheten.</p>
<p>Att ansvaret för bristande tillgänglighet bör betraktas på detta sätt ligger i linje med utformningen av bestämmelserna som sammankopplar diskriminering av funktionshindrade och bristande tillgänglighet i arbetslivet och på högskoleområdet (1999 års lag om förbud mot diskriminering på grund av funktionshinder respektive 2001 års lag). I dessa lagar tar ansvaret för underlåtenhet att vidta stöd- och anpassningsåtgärder i fråga om arbets- eller utbildningslokaler sikte på missgynnande som kan uppkomma vid t.ex. ett anställningsförfarande eller vid antagning till en utbildning. Endast arbetsgivare respektive utbildningsanordnare bär ansvaret för diskriminering av funktionshindrade, detta oavsett om missgynnandet uppkommer genom diskriminerande bemötande eller bristande tillgänglighet. Exempelvis kan inte den som äger en byggnad i vilken en lokal hyrs av arbetsgivaren åläggas att betala skadestånd för brister i lokalen med stöd av 1999 års lag.</p>
<p>Det nu föreslagna skyddet för funktionshindrade bör utformas på motsvarande sätt, dvs. att det är myndigheter som erbjuder insatser inom det sociala området eller den arbetsmarknadspolitiska verksamheten, affärsinnehavare och restaurangägare som yrkesmässigt tillhandahåller varor eller tjänster, den som anordnar en utbildning m.fl. som bär ansvaret för att den bedrivna verksamheten inte är diskriminerande, dvs. i skälig utsträckning är tillgänglig för personer med funktionshinder.</p>
<p>Den som å andra sidan hyr ut en lokal, i vilken en verksamhet som avses i diskrimineringslagstiftningen bedrivs, eller den som äger utrustning, inventarier eller fordon som hyrs ut och används av t.ex. en butiksinnehavare bör inte kunna åläggas ansvar för diskriminering som kan äga rum i en sådan verksamhet.</p>
<p>Inom utbildningsväsendet förekommer det att undervisning bedrivs i lokaler som annan än utbildningsanordnaren förfogar över, t.ex. undervisning i lokaler hos en sjukvårdshuvudman. Av de skäl som angetts ovan följer att inte heller sjukvårdshuvudmannen med stöd av diskrimineringsförbudet kan åläggas skyldighet att inrätta sådana lokaler för att bereda en elev tillgänglighet till utbildningen.</p>
<p>Det bör för tydlighets skull framhållas att det som här anförts om ansvar för bristande tillgänglighet tar sikte på det ansvar som bör följa vid tillämpning av diskrimineringslagstiftningen. Ansvaret för sådana brister kan i förekommande fall komma att leda till kostnader i form av skadeståndskyldighet för den som driver verksamheten och även motivera att förebyggande tillgänglighetsåtgärder vidtas av denne.</p>
<p>För att förstå räckvidden av de åtgärder för att skapa tillgänglighet på olika samhällsområden som kan framtvingas rättsligt är det viktigt att komma ihåg att det redan följer sanktionerade skyldigheter för vissa utpekade subjekt att vidta tillgänglighetsskapande åtgärder avseende den byggda miljön, transportmedel m.m. Dessa krav hanteras med stöd av annan lagstiftning med annan systematik och begreppsbildning. I sådan lagstiftning anknyts tillgänglighetskrav normalt till den som äger eller disponerar över viss egendom.</p>
<p>Som exempel på sådana bestämmelser kan främst anföras det ansvar som finns för fastighetsägare att i enlighet med plan- och bygglagen (1987:10; PBL) undanröja enkelt avhjälpta hinder till och i befintliga lokaler dit allmänheten har tillträde och på befintliga allmänna platser. Enligt denna lagstiftning skall det vidare vid nyanläggning och ändring av bl.a. vissa byggnader och tomter samt allmänna platser i viss utsträckning tillses av ägaren eller byggherren att dessa byggnader och områden är användbara för bl.a. personer med nedsatt rörelseförmåga. Ett annat exempel på reglering med liknande innebörd är skyldigheten för ägare eller innehavare av fordon att handikappanpassa fordonet för passagerare, t.ex. en buss i linjetrafik. Reglerna i t.ex. plan- och bygglagstiftningen som innehåller krav på tillgänglighet kan alltså sägas kompletteras av det här föreslagna diskrimineringsskyddet såvitt avser fördelningen av ansvaret för att skapa en tillgänglig miljö.</p>
<p>För att ta ett exempel kan en fastighetsägare föreläggas vite för att vidta adekvata tillgänglighetsåtgärder i en byggnad med stöd av PBL. Denna byggnad kan innehålla lokaler i vilka andra bedriver verksamhet – till exempel yrkesmässigt tillhandhållande av varor i en butik – som omfattas av diskrimineringslagstiftningen. Butiksinnehavaren kan i detta exempel inte åläggas att vidta åtgärder enligt PBL men kan å sin sida med stöd av diskrimineringsförbudet vid skadeståndsansvar förpliktas att skapa tillgänglighet i verksamheten genom skäliga åtgärder som tar sikte på t.ex. att möjliggöra kontakter via E-post eller erbjuda ledsagning eller annan service. En tillgänglig miljö kan alltså skapas med stöd av en rad olika regler.</p>
<p>Vad avser omfattningen av befintliga krav på tillgänglighet kan även pekas på de krav i detta avseende som redan gäller de myndigheter som omfattas av diskrimineringslagstiftningen. Det kan här noteras att det är vanligt förekommande att statliga myndigheter hyr lokaler av Statens fastighetsverk (SFV), som förvaltar bl.a. kulturhistoriskt värdefulla byggnader som ägs av staten. SFV har omkring 100 myndigheter som hyresgäster. Även Fortifikationsverket hyr ut statligt ägda fastigheter (främst till Försvarsmakten och för andra totalförsvarsändamål).</p>
<p>I de fall SFV eller Fortifikationsverket äger fastigheter och hyr ut till statliga myndigheter kan det gälla ”dubbla” krav på tillgänglighet. Dels ansvarar t.ex. SFV i egenskap av fastighetsägare för de krav på bl.a. undanröjande av enkelt avhjälpta hinder i publika lokaler som framgår av plan- och bygglagstiftningen, dels ansvarar hyresgästen (myndigheten) för att verksamheten anpassas i enlighet med förordningen (2001:526) om statliga myndigheters ansvar för genomförandet av handikappolitiken, vilket ansvar förtydligas i</p>
<p>HO:s riktlinjer för en tillgänglig statsförvaltning. Enligt den nämnda förordningen omfattas även myndigheternas lokaler i de tillgänglighetskrav som ställs. SFV och Fortifikationsverket omfattas i egenskap av statliga myndigheter även av skyldigheterna enligt denna förordning.</p>
<p>Sammanfattningsvis är vår bedömning är att det här redovisade sättet att fördela ansvaret för tillgänglighet är att föredra framför en metod där – utöver den verksamhetsansvarige – även fastighetsägare, byggherrar, uthyrare m.fl. skulle kunna vara part i en tvist om diskriminering. En sådan ordning skulle strida mot systematiken i diskrimineringslagstiftningen och även framstå som mindre lämplig, bl.a. med hänsyn till att sådana subjekt i vissa fall kan ha obefintlig anknytning till och insyn i en verksamhet där de specifika kraven på tillgänglighet från personer med olika funktionshinder kan aktualiseras. Möjligheten till förutsebarhet ter sig mycket osäker i sådana situationer. En annan invändning är att t.ex. fastighetsägare – som ju redan är skyldiga att vidta åtgärder för tillgänglighet – skulle riskera att drabbas av dubbla påföljder för samma underlåtenhet, detta i form av vite enligt PBL och skadestånd med stöd av diskrimineringslagstiftningen.</p>
<p>Det bör påpekas att vårt förslag innebär att det finns ett visst utrymme för att ålägga den som driver en i diskrimineringslagstiftningen avsedd verksamhet att i skälig utsträckning vidta åtgärder för tillgänglighet trots att de tillgänglighetskrav som framställs i första hand bör hänföras till t.ex. en fastighetsägare och hanteras inom ramen för plan- och bygglagstiftningen. I föregående avsnitt har således anförts att det kan anses skäligt att kräva att den verksamhetsansvarige i vissa situationer skall vidta åtgärder för att försöka få till stånd tillgänglighet genom att t.ex. söka de tillstånd som i förekommande fall kan krävas eller erbjuda service trots att det materiella kravet på tillgänglighet enligt vår mening inte kan riktas mot denne med stöd av diskrimineringslagstiftningen.</p>
<p>Det kan avslutningsvis erinras om vårt förslag att privatpersoner – som i och för sig kan omfattas av diskrimineringslagstiftningen – inte skall omfattas av det här föreslagna diskrimineringsförbudet. Skälen till detta ställningstagande redovisas i avsnitt 9.6.3.</p>
<h2>9.8 Skyddet för egendom</h2>
<p>Den enskildes rätt att äga och förfoga över sin egendom är grundlagsskyddad (2 kap. 18 § RF) och åtnjuter skydd i Europakonventionen (artikel 1 första tilläggsprotokollet). Reglering som är nödvändig för att tillgodose vissa allmänna intressen är undantaget från detta skydd.</p>
<p>En fråga är hur vårt förslag om ett förstärkt diskrimineringsskydd för funktionshindrade förhåller sig till skyddet för egendom.</p>
<p>Det finns inga uttalanden i praxis kring tillämpningen av bestämmelserna om egendomsskyddet i Europakonventionen som ger egentlig vägledning för att bedöma om ett diskrimineringsskydd av det slag vi föreslår kan ifrågasättas i förhållande till detta skydd. Inte heller förarbetena till 2 kap. 18 § RF eller praxis som utvecklats avseende bestämmelsen ger ledning för en sådan bedömning.</p>
<p>Det bör framhållas att vårt förslag inte innebär att någon med utryckligt stöd av den föreslagna bestämmelsen kan förpliktas att vidta en åtgärd, t.ex. en om- eller tillbyggnad på en fastighet. Det kan med hänsyn till detta anses tveksamt om diskrimineringsskyddet kan innebära sådana inskränkningar av egendomsskyddet som Europakonventionen främst tar sikte på; dvs. olika restriktioner och påbud, skatter, avgifter m.m. som det allmänna kan ålägga en enskild och som i praktiken inskränker dennes möjlighet att använda och förfoga över sin egendom. Detsamma får anses gälla skyddet mot att det allmänna inskränker användningen av mark eller byggnad enligt RF som avser byggnads- och markreglerande inskränkningar i form av byggnadsförbud, användningsförbud, åtgärder enligt skogsvårdslagen m.m., vilket utgör en precisering av skyddet enligt Europakonventionen.</p>
<p>De bestämmelser vi föreslår kan dock i praktiken sägas innebära en förpliktelse för enskilda att – vid påföljd av skadestånd – agera på visst sätt, t.ex. att vidta en åtgärd som påverkar en byggnad. Det kan anföras att en förpliktelse av sådant slag i praktiken medför en inskränkning av ägarens rätt att använda och förfoga över en fastighet. Som exempel kan anföras en fastighetsägare som – för att bereda en funktionshindrad tillgänglighet till en matvarubutik – installerar en rullstolsramp eller genomför förändringar i en entré i en byggnad.</p>
<p>Det senast anförda talar i och för sig för att lagreglering som på detta sätt innebär positiva förpliktelser för enskilda kan vara föremål för skyddet för egendom.</p>
<p>Det finns således olika sätt att betrakta den här behandlade frågan. Vår bedömning är dock att ett diskrimineringsskydd av här aktuellt slag inte kan anses komma i konflikt med skyddet för egendom som det uttrycks i Europakonventionen och RF.</p>
<p>Europadomstolens praxis visar att konventionsstaterna tillerkänns ett betydande utrymme att bedöma vilka inskränkningar i egendomsskyddet som är rimliga med hänsyn till allmänna intressen, såsom t.ex. sociala intressen. Inte minst i fråga om rätten att nyttja egendom har även tyngande begränsningar i ägarens rättigheter ansetts befogade i det allmännas intresse. Denna praxis ger enligt vår mening inte utrymme för annan slutsats än att intresset av att främja tillgängligheten för funktionshindrade är ett allmänintresse som kan godtas enligt konventionen.</p>
<p>Av förarbetena till 2 kap. 18 § RF anfördes att vad som utgör angeläget allmänt intresse i viss mån måste bli föremål för politisk värdering där hänsyn måste tas till vad som är godtagbart ur rättssäkerhetssynpunkt i ett modernt och demokratiskt samhälle. Det framhölls av regeringen att uttrycket anknyter till vad som gäller i detta avseende enligt Europakonventionen (prop. 1993/94:117).</p>
<p>Till detta kommer att våra överväganden utgår ifrån att tillgänglighetsåtgärder kommer att kunna krävas endast i den utsträckning det kan anses skäligt i det enskilda fallet. Det innebär att alltför tyngande begränsningar av äganderätten inte kan följa den bestämmelse som vi föreslår.</p>
<p>Vid tidigare lagstiftningsarbeten där frågan om tillgänglighet för funktionshindrade varit aktuell har innebörden av allmänt intresse behandlats. Vi vill här peka på att det i förarbetena avseende tillgänglighetskrav i plan- och bygglagen (1987:110, PBL) uttalades att det är ”ett väsentligt allmänt intresse att den gemensamma miljön i rimlig utsträckning kan användas av alla på lika villkor och att ingen skall vara utestängd från deltagande i samhällslivet på grund av nedsatt rörelse- eller orienteringsförmåga”. Såvitt avser befintliga lokaler och allmänna platser ansåg regeringen att tillgängligheten för personer med nedsatt orienteringsförmåga är ett allmänt intresse som har samma dignitet som vissa befintliga krav på åtgärder i PBL som gäller bl.a. förhindrande av olycksfall (prop. 2000/2001:48 s. 10 f.). Regeringens syn på tillgänglighet som ett väsentligt allmänintresse framgår även av tidigare överväganden avseende plan- och bygglagstiftningen (prop. 1994/95:230) samt i den nationella handlingsplanen för handikappolitiken (prop. 1999/2000:79).</p>
<h2>9.9 Behovet av riktlinjer</h2>
<p>I avsnitt 9.2 har redovisats bestämmelser gällande på områden som omfattas av diskrimineringslagstiftningen som innehåller krav på tillgänglighet eller i praktiken innebär förbättrade möjligheter till delaktighet för funktionshindrade. Bestämmelser av sådant slag tar sikte på bl.a. byggd miljö, information och kommunikation, transporter och verksamheten hos de statliga myndigheterna. Som anförts i den tidigare framställningen kan denna typ av regler förutses få stor betydelse för att den här föreslagna lagstiftningen skall uppfylla de krav på effektivitet och förutsebarhet som kan ställas.</p>
<p>Som ett exempel kan anföras att det i plan- och bygglagstiftningen och dess tillämpningsföreskrifter kan inhämtas ett detaljerat underlag som bör kunna ge vägledning för vilka former av åtgärder som kan krävas i olika situationer i en verksamhet för att uppfylla diskrimineringslagstiftningens krav på en tillgänglig byggd miljö. Ett annat exempel på normer som på så sätt kan bidra till förståelsen av vilka former av åtgärder som kan komma i fråga med stöd av det föreslagna diskrimineringsförbudet (främst i fråga om yrkesmässigt tillhandahållande av tjänster) är den EG-rättsliga och nationella regleringen som avser tillgängliga persontransporter. I fråga om utbildningsväsendet finns bestämmelser om särskilt stöd till elever i skollagstiftningen. Ledning för inrättning av skolans lokaler finns i arbetsmiljölagstiftningen.</p>
<p>När det gäller verksamhet hos de statliga myndigheterna har under senare år framtagits riktlinjer för tillgänglighet som framstår som väl ägnade att i väsentliga delar tjäna som underlag för tillämpning av det diskrimineringsförbud vi föreslår. Kraven på service i statsförvaltningen kan därtill ge vägledning i viss utsträckning för vilka tillgänglighetsåtgärder som kan krävas vid enskildas kontakter med de aktuella myndigheterna.</p>
<p>Den typ av regler som beskrivits ovan kan förutses få betydelse inte minst som tolkningsunderlag för att bedöma i vilken utsträckning det kan anses skäligt att åtgärder för tillgänglighet vidtas i det enskilda fallet. Vi har i avsnitt 9.6.5 pekat på att riktlinjer för tillgänglighet som på så sätt bör kunna ge näringsidkare, utbildningsanordnare m.fl. det nödvändiga stödet för att kunna förutse behovet och formerna av de åtgärder som kan krävas med stöd av diskrimineringslagstiftningen.</p>
<p>Med tanke på den föreslagna lagstiftningens karaktär vill vi understryka vikten av att det finns regler som i så hög grad som möjligt kan ge vägledning för den ansvarige att uppfylla de skyldigheter som kan aktualiseras på de områden som berörs av vårt förslag. Sådan vägledning bör inbegripa information om de hinder i den omgivande miljön som kan uppkomma till följd av olika funktionshinder och vilka åtgärder som kan vara lämpliga i olika situationer. Viktigt är att även av mindre kända eller dolda funktionshinder inbegrips av sådan information. Vi vill betona att det i utländsk diskrimineringslagstiftning – t.ex. i Storbritannien – ges stor betydelse till s.k. codes of practice som tolkningsunderlag vid tillämpning av diskrimineringsförbud.</p>
<p>Det kan dock konstateras att befintlig reglering som tar sikte på att främja tillgänglighet långtifrån är heltäckande på här aktuella områden. Det kan förutses situationer där den som tillhandahåller varor och tjänster, organisationer inom arbetslivet m.fl. inte kan få den vägledning som bör kunna krävas då det helt saknas eller förekommer endast ett fåtal regler som kan ge det nödvändiga underlaget för den ansvarige att uppfylla lagens krav. Som ett exempel kan anföras att det framstår som osäkert vilka åtgärder som kan anses uppfylla kraven på service i dagligvaruhandeln eller i fråga om transporttjänster (som får ses som i praktiken centrala delar av det föreslagna diskrimineringsskyddet). Det bör vidare betonas att plan- och bygglagstiftningen inte omfattar alla funktionshindrade. Det finns således inte några krav som hänför sig till möjligheten för t.ex. personer med allergier att vistas i en lokal som allmänheten har tillträde till.</p>
<p>Mot bakgrund av det anförda finns det enligt vår mening skäl att se över de samhällsområden där det inte finns regler som tar sikte på tillgänglighet eller där sådana regler framstår som otillräckliga. En sådan översyn bör kunna utgöra underlag för utarbetandet av nya eller kompletterande riktlinjer för tillgänglighet på olika samhällsområden. Bestämmelser av detta slag kan vara lämpliga att utforma inom ramen för verksamheten hos de s.k. sektorsmyndigheterna eller av det nationella tillgänglighetscentret inom Myndigheten för handikappolitisk samordning (Handisam), detta i samråd med aktörer inom aktuella samhällsområden (handeln, tjänstesektorn m.fl.) Som ett exempel på utformning av sådana regler kan ses de riktlinjer för statsförvaltningen som HO utarbetat.</p>
<p>Avslutningsvis kan påpekas att behovet av en översyn av det slag som vi här berör har uppmärksammats tidigare när frågor om förbättrad tillgänglighet behandlats. En generell översyn över regleringen av tillgänglighet i samhället aviserades således av regeringen i den nationella handlingsplanen för handikappolitiken. En sådan översyn skulle ha till syfte att införskaffa kunskap om vilka områden som saknar lagstiftning eller annan reglering för tillgänglighet och i vad mån nuvarande regelverk hindrar eller utestänger personer med funktionshinder från att ta del av samhällets service, varor och tjänster (prop. 1999/2000:79).</p>
<p>Frågan berördes också av 1999 års diskrimineringsutredning som påpekade att det i underlaget för tillämpningen av diskrimineringsförbud som inbegriper frågan om tillgänglighet bör ingå lagstiftning som innehåller minimikrav på tillgänglighet. Sådana bestämmelser kan enligt utredaren vara vägledande och utgöra tolkningsunderlag för diskrimineringsbedömningen (SOU 2001:39).</p>
<h2>9.10 Ikraftträdande</h2>
<p>En fråga som bör uppmärksammas när det föreslås en bestämmelse av förevarande slag är om det finns skäl att särskilt överväga när bestämmelserna skall börja gälla. Sådana överväganden kan innebära att det anses att regleringen om tillgänglighet i sin helhet bör träda ikraft vid viss senare tidpunkt – oavsett när diskrimineringslagstiftningen i övrigt börjar gälla – eller träda ikraft stegvis.</p>
<p>Skäl som brukar åberopas som stöd för ett sådant tillvägagångssätt är att näringsidkare, organisationer m.fl. bör ha rimlig tid på sig att planera och vidta de åtgärder för tillgänglighet som kan komma att krävas enligt lagen. När bestämmelserna har trätt i kraft kan ju den som inte har vidtagit tillräckliga tillgänglighetsåtgärder åläggas skadeståndsskyldighet.</p>
<p>Att låta diskrimineringsförbud som inbegriper tillgänglighet träda ikraft stegvis diskuterades av 1999 års diskrimineringsutredning (SOU 2001:39). Utredaren anförde att det torde vara möjligt att överväga successivt ikraftträdande av ett generellt diskrimineringsförbud mot bakgrund bl.a. av att näringsidkare m.fl. bör få rimlig tid på sig att vidta lämpliga åtgärder. Utredaren hänvisade till att det i den nationella handlingsplanen för handikappolitiken fastslagits vissa tidsramar avseende områden där åtgärder för att skapa tillgänglighet skall vidtas.</p>
<p>Det finns exempel ur utländsk diskrimineringslagstiftning där tillgänglighetskrav införts successivt. Exempelvis i Storbritannien har näringsidkares skyldigheter att vidta åtgärder för tillgänglighet vid tillhandahållande av varor utvidgats etappvis.</p>
<p>Vår mening är att det finns skäl att överväga om bestämmelserna om tillgänglighet i diskrimineringslagstiftningen bör införas på särskilt sätt, t.ex. stegvis med hänsyn till de särskilda förhållanden som kan råda på ett samhällsområde. Inte minst talar den tidigare berörda frågan om behovet av kartläggning av det ”underliggande” regelverket för en sådan lösning. Ett stegvis införande av tillgänglighetskrav motiveras också av att det kan förutses behov av särskilda informationsinsatser i frågor som rör t.ex. detaljhandeln och tjänstesektorn.</p>
<p>Vi vill också uppmärksamma att det har framförts till kommittén att det före ikraftträdandet av ett diskrimineringsförbud bör utredas behovet av och förutsättningarna för att införa någon form av bidrag eller subventioner för handikappanpassning. Sådant stöd – som kan påskynda genomförandet av tillgänglighetskrav – skulle i ett inledande skede kunna riktas till t.ex. vissa näringsidkare som har begränsade ekonomiska möjligheter att vidta åtgärder för tillgänglighet. Denna fråga har dock inte övervägts inom ramen för vårt uppdrag.</p>
<p>Vi måste samtidigt konstatera att det i detta skede är förenat med betydande osäkerhet att föreslå en tidpunkt eller olika tidpunkter när bestämmelserna om tillgänglighet bör träda i kraft. En metod vore att anknyta även diskrimineringslagstiftningen till de genomförandekrav som finns såvitt avser t.ex. enkelt avhjälpta hinder i den byggda miljön och vissa persontransporter (jfr prop. 1999/2000:179). Att på så sätt föreslå att bestämmelserna om tillgänglighet bör träda i kraft tidigast 2010 förefaller dock vara en alltför generell utgångspunkt med tanke på att krav enligt t.ex. PBL endast kan anknytas till en del av tillämpningsområdet för diskrimineringsförbudet. Vid den fortsatta beredningen av lagstiftningsärendet får anses finnas ett bättre övergripande underlag för ställningstaganden om lagens ikraftträdande vad avser tillgänglighet.</p>
<p>Det bör betonas att det kan innebära svårigheter att utpeka samhällsområden där det finns behov av särskilda bestämmelser om ikraftträdande. En utgångspunkt vid sådana överväganden kan vara att det inte finns skäl att särskilt reglera när lagstiftningen skall införas i de delar den avser verksamhet som bedrivs av det allmänna, i vilken redan idag skall iakttas långtgående krav på tillgänglighet.</p>
<p>Ett område där det däremot kan finnas behov av stegvisa krav på tillgänglighetsåtgärder är tillhandahållande av varor, tjänster och bostäder där det synes befogat att ta särskild hänsyn till förutsättningarna för små företag att hinna planera och vidta de åtgärder som kan förväntas komma i fråga inom ramen för diskrimineringslagstiftningen. Det får anses osäkert i vilken utsträckning sådana skäl gör sig gällande även på andra områden där privata subjekt träffas av diskrimineringsförbudet, t.ex. på det sociala området och i fråga om utbildningsväsendet. En utgångspunkt för överväganden om särskilda bestämmelser för ikraftträdande av bestämmelsen om tillgänglighet kan följaktligen vara att sådana bestämmelser främst får betydelse i förhållande till de olika subjekt som bedriver verksamhet som avses i diskrimineringslagstiftningen och förutsättningarna för dessa att uppfylla lagens krav.</p>
<p>Det är enligt vår mening knappast meningsfullt att kommittén lämnar förslag som särskilt tar sikte på lagens ikraftträdande. Vi nöjer oss därför med att peka på att frågan om successivt införande av tillgänglighetskrav samt behovet av en kartläggning som berörts ovan bör uppmärksammas vid den fortsatta beredningen av lagstiftningsärendet.</p>
<h2>9.11 Stöd- och anpassningsåtgärder i arbetslivet och på högskoleområdet</h2>
<p>Arbetslivet</p>
<p>I lagen (1999:132) om förbud mot diskriminering i arbetslivet på grund av funktionshinder anges arbetsgivares skyldighet att vidta skäliga stöd- och anpassningsåtgärder (6 §). Lagen redovisas i avsnitt 2.5.</p>
<p>Vi föreslår att det i den föreslagna lagen om förbud och andra åtgärder mot diskriminering införs en bestämmelse med materiellt sett samma innehåll som den befintliga regeln i 1999 års lag. Bestämmelsen avses alltså att tillämpas vid anställning, befordran och utbildning för befordran i enlighet med gällande ordning. Bestämmelsen bör lagtekniskt utformas i enlighet med den tidigare behandlade regeln om åtgärder för tillgänglighet som gäller i fråga om utbildning och övriga samhällsområden, vilket innebär att hänvisningen i 1999 års lag till förbudet mot direkt diskriminering bör frångås.</p>
<p>Det bör betonas att frågan om att överväga stöd- och anpassningsåtgärder i arbetslivet även under pågående anställningsförhållanden inte ligger inom ramen för vårt uppdrag. Det kan visserligen anses att vi borde ha sett över även denna fråga. Regeringen uttalade sålunda i propositionen Ett utvidgat skydd mot diskriminering (prop. 2002/03:65) att det kan ifrågasättas om den befintliga bestämmelsen i 1999 års lag samt reglerna i bl.a. arbetsmiljölagen (1977:1160) om anpassning av arbetsplatser fullt ut kan anses uppfylla de krav som följer av arbetslivsdirektivet (2000/78/EG). I den nämnda propositionen föreslogs dock ingen ändring av den aktuella regeln. Det anfördes i propositionen att regeringen avsåg att återkomma med förslag till hur arbetsgivares skyldigheter i fråga om stöd- och anpassningsåtgärder under pågående anställning skall regleras.</p>
<p>Enligt våra direktiv skall frågan om hur arbetsgivares skyldigheter i fråga om stöd- och anpassningsåtgärder under pågående anställning skall regleras utredas i särskild ordning (dir. 2003:69). En arbetsgrupp inom Näringsdepartementet utreder för närvarande denna fråga. Med hänsyn till det ovan anförda väljer vi att inte lämna förslag som rör förändringar av arbetsgivares skyldighet att vidta stöd- och anpassningsåtgärder för arbetstagare med funktionshinder under pågående anställning.</p>
<p>Högskoleområdet</p>
<p>I lagen (2001:1286) om likabehandling av studenter i högskolan finns en bestämmelse om högskolans ansvar att vidta stöd- och anpassningsåtgärder för personer med funktionshinder (10 §). Lagen redovisas i avsnitt 2.6.</p>
<p>Vi föreslår i avsnitt 6.4 att sådan högskoleutbildning som i dag regleras i lagen om likabehandling av studenter i högskolan skall omfattas av diskrimineringsförbudet som avser Utbildning (3 kap. 10 § i den föreslagna lagen). Högskoleområdet föreslås på samma sätt som ifråga om utbildning och annan verksamhet som avses i skollagen (1985:1100) och annan utbildningsverksamhet att omfattas av bestämmelsen om åtgärder för tillgänglighet (3 kap. 24 § i den föreslagna lagen).</p>
<p>Den av oss föreslagna bestämmelsen om åtgärder för tillgänglighet bör gälla på högskoleområdet på samma sätt som på andra samhällsområden utanför arbetslivet. En följd av det är att begränsningen till att avse åtgärder endast till högskolans lokaler inte längre föreslås gälla. En ytterligare förändring är att hänvisningen till förbudet mot direkt diskriminering frångås. När det gäller tillämpningsområdet i övrigt för ett diskrimineringsförbud som tar sikte på bristande tillgänglighet i situationer på högskoleområdet hänvisas till avsnitt 6.4. Vi vill här peka på att det av den befintliga bestämmelsen i 2001 års lag framgår att förbudet gäller ”när en högskola beslutar om tillträde till högskoleutbildning och under utbildningen”. Enligt motiven till bestämmelsen (prop. 2001/02:27 s. 95) tar det senare uttrycket sikte på det fallet att funktionshindret uppstår under den tid som den berörda personen genomgår högskoleutbildning. Enligt vårt förslag skall skyldigheten att vidta åtgärder för tillgänglighet ta sikte på möjligheten att ta del av en verksamhet som omfattas av 3 kap. i den föreslagna lagen, dvs. i detta fall gälla vid ansökan eller deltagande i utbildning enligt bl.a. högskolelagen (1992:1434). Frågan om vid vilken tidpunkt ett funktionshinder uppkommit avses inte ha någon betydelse för regelns tillämpning.</p>
<h2>10 Förbud mot repressalier</h2>
<p>Vårt förslag : I den nya lagen om förbud och andra åtgärder mot diskriminering införs följande förbud mot repressalier.</p>
<p>En arbetsgivare får inte utsätta en arbetssökande eller arbetstagare för repressalier på grund av att den arbetssökande eller arbetstagaren har – avvisat arbetsgivarens sexuella närmanden, – anmält eller påtalat att arbetsgivaren handlat i strid med någon av bestämmelserna i 2 kap. i lagen, eller</p>
<p>Förbudet i första stycket gäller också i förhållande till den som utan att vara anställd på en arbetsplats söker eller fullgör yrkespraktik eller utför arbete där som inhyrd eller inlånad arbetskraft. När förbudet tillämpas skall den hos vilken praktiken söks eller fullgörs eller arbetet utförs anses som arbetsgivare.</p>
<p>Den som omfattas av förbuden mot diskriminering i 3 kap. – dvs. utbildning och andra samhällsområden än arbetslivet – får inte utsätta någon för repressalier på grund av att han eller hon har – anmält eller påtalat att någon handlat i strid med bestämmelserna i 3 kap. i lagen, eller</p>
<p>Bakgrund</p>
<p>EG-rätten</p>
<p>Likabehandlingsdirektivet (76/207/EEG), direktivet mot etnisk diskriminering (2000/43/EG), arbetslivsdirektivet (2000/78/EG) och direktivet om likabehandling av kvinnor och män i fråga om varor och tjänster (2004/113/EG) innehåller bestämmelser som förbjuder repressalier. Syftet med bestämmelserna är att skydda enskilda personer mot repressalier. Det åligger medlemsstaterna att införa nödvändiga sådana bestämmelser i sina rättsordningar. Bestämmelserna är något olika utformade i de olika direktiven. Enligt likabehandlingsdirektivet (artikel 7) och arbetslivsdirektivet (artikel 11) skall anställda skyddas mot uppsägning eller annan ogynnsam behandling från arbetsgivaren som utgör en reaktion från arbetsgivarens sida på ett klagomål inom företaget eller ett rättsligt förfarande som syftar till att se till att principen om likabehandling följs. Enligt direktivet mot etnisk diskriminering (artikel 9) skall enskilda (individuals i den engelska språkversionen) skyddas mot ogynnsam behandling eller ogynnsamma följder på grund av klagomål eller förfaranden för att se till att principen om likabehandling följs. Enligt direktivet om likabehandling av kvinnor och män i fråga om varor och tjänster (artikel 10) skall personer (persons i den engelska språkversionen) skyddas mot ogynnsam behandling eller ogynnsamma följder på grund av klagomål eller rättsliga förfaranden som syftar till att se till att principen om likabehandling följs.</p>
<p>Allmänt om repressalier i diskrimineringslagstiftningen</p>
<p>Repressalier är förbjudna enligt samtliga diskrimineringslagar. Repressalier är dock inte detsamma som diskriminering. Repressalieförbuden i lagarna kompletterar diskrimineringsförbuden. Medan diskrimineringsförbuden innebär ett skydd mot obehöriga hänsynstaganden till en persons kön, etniska tillhörighet, religion eller annan trosuppfattning, funktionshinder eller sexuella läggning, tar repressalieförbuden sikte på att ge skydd i den situation som kan uppstå efter att någon protesterat mot diskriminering. I den situationen, dvs. i det efterföljande skedet, innebär repressalieförbuden att t.ex. en arbetsgivare inte får bestraffa en arbetstagare som söker upprättelse för egen del eller som invänder mot hur en arbetskamrat eller någon annan behandlats.</p>
<p>Repressalier är således en reaktion på att den enskilde utnyttjat sin rätt att påtala missförhållanden. Karakteristiskt för repressalier är just detta drag av bestraffningsåtgärd.</p>
<p>Jämställdhetslagen och 1999 års lagar</p>
<p>Enligt 22 § jämställdhetslagen (1991:433) och 12, 8 och 7 §§ 1999 års lagar får en arbetsgivare inte utsätta en arbetstagare för repressalier på grund av att arbetstagaren har anmält arbetsgivaren för diskriminering, påtalat diskriminering eller medverkat i en utredning enligt respektive lag. Enligt jämställdhetslagen gäller dessutom att en arbetsgivare inte får utsätta en arbetstagare för repressalier på grund av att arbetstagaren har avvisat arbetsgivarens sexuella närmanden. Vidare gäller enligt såväl jämställdhetslagen som 1999 års lag om åtgärder mot etnisk diskriminering att en arbetsgivare inte får utsätta en arbetstagare för repressalier på grund av att arbetstagaren har anmält eller påtalat att arbetsgivaren inte följer någon av bestämmelserna om aktiva åtgärder i respektive lag.</p>
<p>Av förarbetena till bestämmelserna framgår att repressalieförbuden omfattar sådana åtgärder som tar sig uttryck i ett handlande eller en underlåtenhet från arbetsgivarens sida som är till nackdel för arbetstagaren. Det förbjudna förfarandet innefattar sådana situationer där den anställdes villkor eller förhållanden faktiskt försämras i förhållande till vad som annars skulle ha varit fallet. I förarbetena betonas att repressalier kan ta sig många olika uttryck och att det inte är möjligt att uttömmande ange exempel på alla former av åtgärder som bör träffas av förbuden. Som exempel på åtgärder som träffas av förbuden anges att en utlovad förmån uteblir, att arbetstagaren drabbas av andra nackdelar i sitt arbete eller får försämrade arbetsförhållanden eller arbetsvillkor. Det kan bl.a. vara fråga om att arbetstagaren utsätts för en orimlig arbetsbelastning eller för prestationskrav som inte är rimliga. Det kan även vara fråga om att arbetstagaren fråntas arbetsuppgifter eller får för henne eller honom mycket okvalificerade uppgifter. Repressalierna kan också innebära att arbetstagaren behandlas på ett hotfullt eller allmänt kränkande sätt. De kan vidare ta sig uttryck i oberättigat dåliga vitsord eller omdömen som är ägnade att påverka arbetstagarens möjligheter till utveckling, utbildning, befordran eller till annan anställning.</p>
<p>För att en viss åtgärd från arbetsgivaren skall anses utgöra repressalier måste den ha skett på grund av att arbetstagaren har anmält arbetsgivaren för diskriminering, påtalat diskriminering, medverkat i en utredning enligt respektive lag etc. Av förarbetena till bestämmelserna framgår att anmälan eller påtalandet om diskriminering eller bristande uppfyllelse av bestämmelserna om aktiva åtgärder kan ha gjorts t.ex. till någon av de ombudsmän som utövar tillsyn över lagarna, dvs. JämO, DO, HO eller HomO, till ett skyddsombud eller motsvarande, till en facklig företrädare eller till en arbetsgivarrepresentant. Att någon ”medverkat i en utredning enligt lagen” avser enligt förarbetena att arbetstagaren för sin egen eller för någon annans räkning påtalat att arbetsgivaren inte fullgör sin skyldighet att exempelvis utreda och förhindra trakasserier eller att han eller hon lämnar uppgifter under utredningen. Skyddet mot repressalier förutsätter inte att det vid en slutlig prövning visar sig finnas fog för påståendet om diskriminering.</p>
<p>Repressalieförbuden riktar sig mot arbetsgivaren. I jämställdhetslagen men inte i 1999 års lagar framgår av lagtexten att den som har rätt att i arbetsgivarens ställe besluta om en arbetstagares arbetsförhållanden skall likställas med arbetsgivaren vid tillämpning av förbudet mot repressalier. Någon skillnad är dock inte avsedd i förhållande till 1999 års lagar. Enligt förarbetena till 1999 års lagar skall den som i arbetsgivarens ställe har rätt att besluta om en arbetstagares arbetsförhållanden likställas med arbetsgivaren vid tillämpning av repressalieförbuden. Detta bör enligt förarbetena anses gälla utan att det behöver framgå av lagtexten. Med någon som har rätt att besluta om en arbetstagares arbetsförhållanden avses enligt förarbetena t.ex. arbetsledare och personalchefer. Arbetsgivarens ansvar innefattar således alla som har en ledande ställning över andra arbetstagare och vilkas beslut direkt kan påverka den enskilde arbetstagarens arbetsförhållanden eller villkor.</p>
<p>Förbuden mot repressalier i jämställdhetslagen och 1999 års lagar omfattar förutom arbetstagare även den som utan att vara anställd söker eller fullgör yrkespraktik på en arbetsplats eller utför arbete som inhyrd eller inlånad arbetskraft.</p>
<p>Lagen om likabehandling av studenter i högskolan</p>
<p>Enligt 11 § lagen (2001:1286) om likabehandling av studenter i högskolan får en högskola inte utsätta en student eller en sökande för repressalier på grund av att han eller hon har anmält högskolan för diskriminering eller medverkat i en utredning enligt lagen.</p>
<p>Av förarbetena till bestämmelsen framgår att repressalieförbudet inte bara omfattar handlande från högskolans sida utan tar sikte också på situationer där högskolan låter bli att handla. Det förbjudna förfarandet skall vara till nackdel för studenten eller den sökande och kan exempelvis vara att studenten får en ofördelaktig behandling i undervisningen.</p>
<p>För att ett handlande eller en underlåtenhet från högskolans sida skall anses utgöra repressalier måste den ha skett på grund av att studenten eller sökanden har anmält högskolan för diskriminering eller medverkat i en utredning enligt lagen. Med anmälan avses enligt förarbetena att studenten eller sökanden har underrättat någon av de ombudsmän som utövar tillsyn över lagen, dvs. JämO, DO, HO eller HomO eller på annat sätt anmält högskolan för att få en fråga om diskriminering prövad enligt lagen. Förbudet skyddar inte bara den student eller den sökande som anser sig ha blivit utsatt för diskriminering och anmält detta. Även en student eller en sökande som för någon annan persons räkning anmäler högskolan för diskriminering omfattas av förbudet. Med medverkat i en utredning enligt lagen avses enligt förarbetena att en sökande eller en student har påtalat, för egen eller annans räkning, att högskolan inte fullgör sin skyldighet att exempelvis utreda och förhindra trakasserier eller att han eller hon lämnat uppgifter under en utredning. Förbudet riktar sig mot högskolan. Högskolan ansvarar enligt förarbetena för handlande från personer som på högskolans vägnar kan fatta beslut om en student eller en sökande eller kan vidta ingripande åtgärder mot henne eller honom.</p>
<p>Diskrimineringskommittén föreslog i delbetänkandet Ett utvidgat skydd mot könsdiskriminering (SOU 2004:55) att repressalieförbudet i 11 § – i likhet med övrig diskrimineringslagstiftning – skulle uttryckligen omfatta även påtalande av diskriminering samt den situationen att en student eller en sökande anmält eller påtalat att högskolan inte följer någon av bestämmelserna om aktiva åtgärder i lagen. Förslaget har inte hittills lett till någon ändring av bestämmelsen.</p>
<p>Lagen om förbud mot diskriminering</p>
<p>Enligt 14 § lagen (2003:307) om förbud mot diskriminering får den som påstås ha diskriminerat någon enligt lagen inte utsätta en enskild person för repressalier på grund av att han eller hon anmält eller påtalat diskrimineringen eller medverkat i en utredning om denna.</p>
<p>I förarbetena till bestämmelsen anges att med repressalier avses ogynnsam behandling eller ogynnsamma följder som kan drabba en person som anmält någon eller anfört klagomål mot vad han eller hon uppfattat som diskriminering. Karakteristiskt för repressalier anges vara att de har ett drag av bestraffningsåtgärder.</p>
<p>Vidare anges att förbudet mot repressalier är ”en spegelbild” av diskrimineringsförbuden. Den som påstås ha diskriminerat någon är förbjuden att vidta repressalieåtgärder.</p>
<p>Anmälan, påtalande eller medverkan i en utredning kan enligt förarbetena avse kontakter med t.ex. någon av JämO, DO, HO eller HomO, en tillsynsmyndighet, en tjänsteman på en myndighet där diskrimineringen påstås ha skett eller en branschorganisation där en näringsidkare är medlem. Skyddet mot repressalier förutsätter inte att det vid en slutlig prövning visar sig finnas fog för påståendet om diskriminering. 5</p>
<p>Lagen om förbud mot diskriminering och annan kränkande behandling av barn och elever</p>
<p>Enligt 14 § lagen (2006:000) om förbud mot diskriminering och annan kränkande behandling av barn och elever får huvudmannen för verksamheten, rektorn eller någon med motsvarande ledningsfunktion eller annan personal inte utsätta ett barn eller en elev för repressalier på grund av att barnet eller eleven har anmält eller påtalat att någon i verksamheten handlat i strid med lagen eller på grund av att barnet eller eleven har medverkat i en utredning enligt lagen.</p>
<p>I förarbetena till bestämmelsen anges att med repressalier avses ogynnsam behandling eller ogynnsamma följder som kan drabba ett barn eller en elev som anmält någon eller anfört klagomål mot vad han eller hon uppfattat som diskriminering eller annan kränkande behandling eller gjort gällande att ansvariga inom verksamheten inte har vidtagit åtgärder för att exempelvis förhindra fortsatta trakasserier. Det kännetecknande för repressalier anges vara att de har ett drag av bestraffningsåtgärder.</p>
<p>Vidare anges att regeln är ”en spegelbild” av lagens förbud. Den i verksamheten som påstås ha åsidosatt lagens bestämmelser är förbjuden att vidta repressalieåtgärder.</p>
<p>Anmälan, påtalande eller medverkan i en utredning kan enligt förarbetena avse kontakter med t.ex. någon av JämO, DO, HO eller HomO, Statens skolverk eller en tjänsteman på t.ex. den förskola eller skola eller i den kommunala vuxenutbildning där diskrimineringen påstås ha skett. Skyddet mot repressalier förutsätter inte att det vid en slutlig prövning visar sig finnas fog för påståendet om att någon brutit mot lagens bestämmelser.</p>
<p>Skälen för vårt förslag</p>
<p>Innebörden av repressalier</p>
<p>Innebörden av repressalier enligt den nya lagen om förbud och andra åtgärder mot diskriminering skall vara densamma som enligt de nuvarande diskrimineringslagarna. Repressalieförbudet tar således sikte på ogynnsam behandling eller ogynnsamma följder som kan drabba den som anmält eller påtalat diskriminering eller annan bristande uppfyllelse av lagens bestämmelser eller som medverkat i en utredning enligt lagen. Förbudet skall också gälla till förmån för den som avvisat en arbetsgivares sexuella närmanden. Repressalierna kan bestå av såväl handlingar som underlåtenhet att handla. Karakteristiskt för repressalier är att de sker i syfte att straffa. Liksom betonas i de nuvarande förarbetena är det inte möjligt att uttömmande ange exempel på alla de fall som bör omfattas av ett repressalieförbud. De exempel som anges i de nuvarande förarbetena bör alltjämt kunna ge vägledning.</p>
<p>Repressalier kan bestå i handlingar som är straffbara. Den som med våld eller hot om våld angriper någon för att denne gjort anmälan, fört talan, avlagt vittnesmål eller annars vid förhör avgett utsaga hos en domstol eller annan myndighet eller för att hindra någon från en sådan åtgärd döms för övergrepp i rättssak enligt 17 kap. 10 § brottsbalken. Detsamma gäller om någon med någon annan gärning, som medför lidande, skada eller olägenhet, eller med hot om en sådan gärning angriper någon för att denne avlagt vittnesmål eller annars avgett utsaga vid förhör hos en myndighet eller för att hindra henne eller honom från att avge en sådan utsaga.</p>
<p>Även arbetssökande bör omfattas av förbudet mot repressalier</p>
<p>Enligt den nuvarande diskrimineringslagstiftningen kan repressalieförbuden i huvudsak sägas vara ”en spegelbild” av diskrimineringsförbuden. Den som är förbjuden att diskriminera är också förbjuden att vidta repressalieåtgärder och den som skyddas av diskrimineringsförbuden skyddas också av repressalieförbuden. Detta gäller dock i dag inte fullt ut. Enligt jämställdhetslagen och 1999 års lagar skyddas i dag tre kategorier av diskrimineringsförbud: arbetssökande, arbetstagare och den som söker eller fullgör yrkespraktik på en arbetsplats. Arbetstagare och den som söker eller fullgör yrkespraktik skyddas också av repressalieförbud. Dessutom skyddas den som utför arbete som inhyrd eller inlånad arbetskraft av repressalieförbud. Däremot skyddas inte arbetssökande av repressalieförbud.</p>
<p>Det kan inledningsvis ifrågasättas om det överensstämmer med direktivet mot etnisk diskriminering att utesluta arbetssökande från repressalieförbudet. Till skillnad mot repressalieförbuden i likabehandlingsdirektivet och arbetslivsdirektivet, som endast omfattar anställda, omfattar repressalieförbudet i direktivet mot etnisk diskriminering enskilda. Det får rimligen anses ta sikte på alla personer som omfattas av direktivets diskrimineringsförbud.</p>
<p>Det får också anses att det finns behov av ett förbud som skyddar arbetssökande mot repressalier. Säkerligen är det inte alltför vanligt att den som söker ett arbete hos en arbetsgivare kommer i en sådan situation att han eller hon dels först anmäler eller påtalar att diskriminering förekommit, dels därefter i sin egenskap av arbetssökande är kvar på arbetsplatsen på ett sådant sätt att han eller hon kan drabbas av repressalier. Men det skall inte uteslutas att en person återkommer som arbetssökande hos samme arbetsgivare, att han eller hon söker arbete hos en annan arbetsgivare inom samma koncern eller att anställningsförfarandet drar ut på tiden; det är inte ovanligt att anställningsförfaranden omfattar flera intervjuer och olika typer av tester och prov. Under ett sådant mer utdraget anställningsförfarande kan det mycket väl tänkas att repressalier kan förekomma mot en arbetssökande.</p>
<p>En parallell kan också dras till det repressalieförbud som i dag finns i lagen om likabehandling av studenter i högskolan. På högskoleområdet omfattas förutom studenter även sökande av skyddet mot repressalier. Det är naturligt. Ett exempel som visar på behovet av den regeln är att den som det ena året eller en viss termin inte antagits till en viss utbildning kan återkomma som sökande vid annat tillfälle. I ett sådant läge kan han eller hon utsättas för repressalier mot bakgrund av vad som förevarit i det tidigare skedet. Även enligt lagen om förbud mot diskriminering och annan kränkande behandling av barn och elever skyddas – förutom den som utbildas eller deltar i en verksamhet – den som söker till en utbildning eller verksamhet av repressalieförbud.</p>
<p>Vi föreslår mot bakgrund av det anförda att även arbetssökande skall omfattas av skyddet mot repressalier från arbetsgivare.</p>
<p>Repressalier på grund av anmälan om eller påtalande av diskriminering eller bristande uppfyllelse av bestämmelser om aktiva åtgärder</p>
<p>Enligt jämställdhetslagen, 1999 års lagar och lagen om förbud mot diskriminering gäller repressalieförbuden till förmån för den som anmält eller påtalat diskriminering. För högskolans del saknas i lagen om likabehandling av studenter ledet ”påtalat diskriminering”. Enligt jämställdhetslagen och 1999 års lag om åtgärder mot etnisk diskriminering gäller repressalieförbuden även till förmån för den som anmält eller påtalat att arbetsgivaren inte följer någon av bestämmelserna om aktiva åtgärder i respektive lag. Enligt lagen om förbud mot diskriminering och annan kränkande behandling av barn och elever gäller repressalieförbudet till förmån för den som anmält eller påtalat att någon i verksamheten handlat i strid med lagen.</p>
<p>Tekniken att räkna upp vad anmälan eller påtalandet avser är ganska omständlig. För att få ett heltäckande repressalieförbud är det bättre att såsom i 2006 års lag ange att anmälan eller påtalandet avser att någon ”handlat i strid med lagen”. På detta sätt täcker man in en anmälan eller ett påtalande om diskriminering, bristande uppfyllelse av bestämmelserna om aktiva åtgärder och bristande uppfyllelse av utrednings- och åtgärdsskyldigheten i fråga om trakasserier. Det skall alltså vara förbjudet att utöva repressalier mot den som anmält eller påtalat att arbetsgivare etc. ”handlat i strid med lagen”.</p>
<p>En anmälan eller ett påtalande av att någon handlat i strid med lagen kan ha gjorts till t.ex. Ombudsmannen mot diskriminering, ett skyddsombud eller motsvarande, en facklig företrädare eller en arbetsgivarrepresentant, en tjänsteman på den myndighet eller skola som påstås ha brutit mot lagen, en tillsynsmyndighet eller annan myndighet såsom t.ex. Arbetsmiljöverket, Socialstyrelsen eller Statens skolverk, en branschorganisation etc. Uppräkningen är inte uttömmande.</p>
<p>Liksom enligt de nuvarande reglerna skall repressalieförbudet skydda inte bara den som anser sig för egen del ha blivit utsatt för t.ex. diskriminering och anmält eller påtalat detta. Även den som för någon annans räkning anmäler eller påtalar att någon handlat i strid med lagen omfattas av skyddet. Det kan t.ex. vara fråga om en arbetstagare som anmäler att en arbetskamrat diskriminerats eller om en värnpliktig som anmäler att någon annan värnpliktig diskriminerats.</p>
<p>Skyddet mot repressalier skall liksom enligt nuvarande regler inte förutsätta att det vid en slutlig prövning visar sig finnas fog för ett påstående om att någon brutit mot lagens bestämmelser.</p>
<p>Enligt de nuvarande diskrimineringslagarna gäller repressalieförbuden även till förmån för den som medverkat i en utredning enligt respektive lag. Detta bör gälla även enligt den nya lagen om förbud och andra åtgärder mot diskriminering. Det som avses är att någon antingen för egen eller för någon annans räkning lämnar uppgifter till t.ex. Ombudsmannen mot diskriminering under en utredning av om t.ex. diskriminering förekommit. Det kan även vara fråga om att någon hörs som part eller vittne i domstol. Enligt förarbetena till de nuvarande arbetsrättsliga diskrimineringslagarna och lagen om likabehandling av studenter i högskolan avses med ”medverkat i en utredning” även att arbetstagaren/studenten/sökanden för egen eller annans räkning påtalat att arbetsgivaren respektive högskolan inte fullgör sin skyldighet att utreda och förhindra trakasserier. Detta bör anses omfattas av en anmälan eller ett påtalande om att någon ”handlat i strid med lagen”.</p>
<p>Skyddet mot repressalier skall liksom enligt nuvarande regler inte förutsätta att det vid en slutlig prövning visar sig finnas fog för ett påstående om att någon brutit mot lagens bestämmelser.</p>
