<h1>Sammanfattning</h1>
<h2></h2>
<p>Statens insatser för företagsutveckling genomförs av ett stort antal aktörer på olika nivåer i samhället. Till detta kommer flera hundra olika organ som finansieras via strukturfonder och på annat sätt. Strukturen har växt fram mer eller mindre spontant under en lång följd av år och är idag svåröverskådlig för aktörerna på området och inte minst för kunderna/företagarna. Det medför dubbleringar och inbördes konkurrens och därigenom ett ineffektivt resursutnyttjande. Antalet offentliga aktörer behöver minskas och rollfördelningen klargöras. Utbudet av statligt finansierade företagsutvecklingsinsatser måste också koncentreras till nya och växande företags behov, som inte kan tillgodoses av marknaden. Den näringspolitiska inriktningen ska således vara tydlig.</p>
<p>I det följande redovisas en ny organisation och utvecklingsprocess för statliga insatser för företagsutveckling som syftar till att effektivisera, renodla och koncentrera denna verksamhet och samspelet med det regionala och lokala näringslivet och partnerskapet.</p>
<p>Den nya organisationen baseras inledningsvis på en sammanslagning av ALMI och del av Närings- och teknikutvecklingsverket (NUTEK) samt en samverkan i genomförandet med Stiftelsen Industrifonden och Stiftelsen Innovationscentrum (SIC).</p>
<p>Vidare föreslås en omfattande samordning genom att statliga anslag till företagsutveckling hanteras och tillsättande av styrelser i stiftelser med företagsutvecklande uppgifter görs av den nya myndigheten.</p>
<p>Den föreslagna sammanslagningen, samverkan och samordningen ger en ny organisation vars verksamhet i sin helhet omfattar ett kapital för finansiering på sju miljarder kronor och en betydande anslagsnivå. Den nya organisationen får preciserade uppgifter när det gäller företagsfinansiering, information och rådgivning, nätverk och mötesplatser samt regional näringslivsutveckling. Det sistnämnda innebär bl.a. ett statligt samordningsansvar för strukturfonderna, som under åren 2000 till 2006 förväntas göra insatser för 40 miljarder kronor, inklusive svensk medfinansiering.</p>
<p>Denna nya statliga organisation ska ses som ett första steg i en omvandlingsprocess som syftar till en betydande effektivisering av statens samlade resurser för företagsutveckling på central och regional nivå. Statens roll ska vidareutvecklas efter företagens behov, de regionala partnerskapens inriktning och organisering och de geografiska och näringsmässiga förutsättningarna.</p>
<p>Organisationens långsiktiga mandat kommer att bestämmas av Riksdagen och regeringen, bl.a. med hänsyn tagen till den parlamentariska regionkommitténs (PARK:s) betänkande, Exportrådsutredningens och den regionalpolitiska utredningens förslag samt förhandlingar med företrädare för landsting och självstyrelseorgan.</p>
<p>Förslagen i punktform i ett första steg;</p>
<p>• Samgående mellan ALMI och NUTEK (del av).</p>
<p>• Samverkan i genomförandet mellan den nya organisationen, Industrifonden och SIC.</p>
<p>• Samordning genom ansvar för anslagen till företagsutveckling till Industriella utvecklingscentra (IUC), Svensk Industridesign, Forum för  småföretags-forskning (FSF), AMV:s Starta-eget bidrag, Teknopoler m m.</p>
<p>• Samordning genom att den nya myndigheten ges uppgiften att utse styrelseledamöter till t.ex. Stiftelsen Innovationscentrum och Industrifonden.</p>
<p>• Uppdrag att arbeta med en fortsatt strukturomvandling mot en effektivare statlig medverkan i företagsutvecklingsinsatser centralt, regionalt och lokalt vilket bl.a. omfattar länsstyrelsernas företagsfinansiering och stiftelser med företagsutvecklande verksamhet.</p>
