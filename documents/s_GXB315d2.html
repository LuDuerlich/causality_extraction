<h1>Sammanfattning</h1>
<h2>Uppdraget</h2>
<p>Museikoordinatorsuppdraget är brett och mångfasetterat. I dialog med berörda parter ska olika former för ökad samverkan prövas. Syftet med uppdraget är att frigöra resurser för museernas kärnverksamhet och att bidra till ytterligare högkvalitativ verksamhet. Även om uppdraget främst rör de statliga och statsunderstödda museerna inom Kulturdepartementets ansvarsområde ska även övriga statligt finansierade museer och museiväsendet som helhet tas in i arbetet om synergieffekter kan uppnås för hela sektorn.</p>
<p>Förväntningarna på utredningen är höga ute i sektorn inte bara när det gäller roll- och ansvarsfördelningsfrågor, utan också i hög grad när det gäller museigemensamma innehållsfrågor som t.ex. ambitionen att göra samlingarna tillgängliga och att svara för att de långsiktigt vårdas och bevaras på bästa sätt.</p>
<p>Uppmärksamheten i arbetet är därför i möjligaste mån riktad mot sådant som gagnar sektorn som helhet. Behovet av att också involvera övriga centrala kulturarvsmyndigheter som Riksantikvarieämbetet, Riksarkivet och Kungliga biblioteket liksom Statens kulturråd har varit uppenbart. Explicit för centralmuseigruppen koncentreras arbetet på frågor som rör ekonomi- och personaladministration, fastighetsförvaltning/hyresfrågor, verksamhetsstöd etc.</p>
<h2>Arbetsläget 15 oktober 2007</h2>
<p>Arbetsprocessen har hittills i huvudsak inriktats på samtal och rådslag med berörda museer och museiorganisationer. För identifierade arbetsfält är projektplaner under utarbetande.</p>
<h2>Rapportens innehåll</h2>
<p>Tonvikten i rapporten ligger på en översiktlig bakgrundsteckning samt en presentation av utvecklingsbara arbetsfält.</p>
<h2>Kopplingar till andra utredningar</h2>
<p>En dialog har inletts med den relativt nyligen etablerade Kulturutredningen. Dock har mer ingående diskussioner kring gemensamma utredningsområden ännu inte hunnit komma igång. De frågor som är beroende av gemensamma överväganden har jag därför i detta skede inte gått in på.</p>
<p>Kontakter och informationsutbyte sker under hand med Förvaltningsutredningen. Dock är de frågor som är aktuella i detta sammanhang av en sådan karaktär, att ett samspel bör ske med Kulturutredningen varför jag även här avvaktar med arbetet.</p>
<h2>Huvudfrågor för Museikoordinatorn</h2>
<h2>Områden gemensamma med Kulturutredningen</h2>
<p>• Mål, struktur, ansvar och roller samt därmed sammanhängande frågor om kvalitetsuppföljning, statistik och evaluering</p>
