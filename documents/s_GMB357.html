<h1>Sammanfattning av uppdraget</h1>
<h2></h2>
<p>En särskild utredare tillkallas med uppgift att föreslå åtgärder som kan främja användningen av distansmetoder inom främst vuxenutbildningen och högskolan. Utredarens huvuduppgift är att föreslå en strategi som långsiktigt främjar utvecklingen i hela landet av de möjligheter till distansutbildning som den moderna informationstekniken erbjuder.</p>
<p>Utredaren skall vidare analysera hur radio och TV kan utnyttjas i utbildningens och bildningens tjänst och därvid pröva om en eventuell framtida fjärde markbunden TV-kanal kan utnyttjas för nationell utbildnings- och bildningsverksamhet.</p>
<h2>Distansutbildning spar tid och pengar</h2>
<p>I 1995 års budgetproposition (prop. 1994/95:100, bilaga 9) framhålls att det inom högskola, vuxenutbildning, folkbildning och arbetsmarknadsutbildning finns behov av att föra ut utbildningen i nya former och till nya grupper. Ny teknik gör detta möjligt, men formerna behöver anpassas till de många olika behov och förutsättningar som människor har. Regeringen framhåller att det därför finns anledning att i en särskild kommitté analysera förutsättningarna för en samlad utveckling av den medieburna utbildningen och att det även finns anledning att närmare studera internationella erfarenheter som t.ex. Open University i Storbritannien. Kommittén föreslås även få i uppdrag att stimulera olika former av försöksverksamhet.</p>
<p>För att åstadkomma ett önskvärt nationellt kunskapslyft behövs en ökad tillgänglighet till utbildning. Utbildningsbehoven kan inte tillgodoses enbart genom ett utökat antal platser i undervisning, som är bunden i tid och rum. Utbildningar förmedlade genom olika distansmetoder kan därför vara ett viktigt komplement till den traditionella undervisningen för att öka tillgängligheten till studier.</p>
<p>Utbildning på distans ger en betydande frihet i tid och rum som bl.a. många förvärvsarbetande är beroende av. Studierna kan bedrivas antingen enskilt eller i grupp via olika medier. Därtill kan utbildningen genomföras till lägre kostnader både för den enskilde och samhället och även för de företag som väljer denna metod för att öka de anställdas kompetens.</p>
<h2>Teknikutvecklingen behöver samordnas</h2>
<p>I takt med utvecklingen på det informationstekniska (IT) området har också intresset för distansmetoder ökat hos många utbildningsanordnare och företag. Detta har medfört en pedagogisk och teknisk utveckling på området som gör att distansmetoderna i än högre grad kan anpassas till de studerandes önskemål och behov. Med en väl utformad organisation och förbättrad information borde distansutbildningen kunna nå ut till betydligt större grupper än den gör i dag.</p>
<p>Den nuvarande situationen visar upp en brokig bild när det gäller utbildning som bedrivs med olika typer av tekniska hjälpmedel. Många utvecklar likartade projekt eller söker stöd för modeller som redan finns i drift på andra håll. Det finns därför behov av informationsinsatser, ett utvecklat erfarenhetsutbyte samt ytterligare utvärdering och forskning på området.</p>
<p>Trots att olika utbildningsanordnare gjort stora ansträngningar har det inte skett något avgörande genombrott när det gäller distansmetodernas roll inom utbildningens område. Denna situation är otillfredsställande inte minst mot bakgrund av att fler vuxna behöver få tillgång till utbildning på alla nivåer i utbildningssystemet. Särskilt viktigt är det att stimulera och underlätta kompetensutveckling i arbetslivet för de grupper som har kort grundutbildning och som inte så ofta kommer i åtnjutande av personalutbildning. Det är också angeläget att minska trycket på universitet och högskolor genom att erbjuda alternativa, mindre resurskrävande studiemetoder.</p>
<h2>Mycket är redan utrett</h2>
<p>Frågan om hur staten kan bidra till utveckling av distansmetoder i utbildningen har utretts vid flera tillfällen under senare år. En mer fullständig förteckning över tidigare utredningsarbete som bör beaktas biläggs.</p>
<p>År 1991 fick en särskild utredare i uppdrag att ta fram ett underlag för en fördjupad utredning om hur staten kan bidra till utveckling av distansutbildningen. Utredningen, som överlämnades i början av år 1992, fick namnet Långt borta och mycket nära – En förstudie om svensk distansutbildning (Ds 1992:3).</p>
<p>Ett år senare överlämnade utredningen om effektivare vuxenutbildning sitt huvudbetänkande Kunskapens krona (SOU 1993:23). Betänkandet innehåller ett avsnitt om vidgad användning av distansmetoder med förslag till statligt stöd för utveckling av distansutbildning.</p>
<p>Utbildningsdepartementet publicerade år 1994 en rapport om Ny informationsteknologi i undervisningen (Ds 1994:21). Den innehåller bl.a. en beskrivning av existerande och kommande informationsteknik av intresse för utbildningsområdet.</p>
<p>Dessa utredningar innehåller genomarbetade förslag och beskrivningar som fortfarande är aktuella och som bör ligga till grund för det utredningsarbete som här avses.</p>
<h2>Distansutbildning inom EU</h2>
<p>Distansutbildningen, liksom den nya teknik som nu i allt snabbare tempo görs tillgänglig för olika utbildningsanordnare i Europa, är viktiga delar av de nya programmen för utbildning och yrkesutbildning, Sokrates och Leonardo da Vinci, som EU har fastställt för perioden 1995–1999. Även de båda programmen Adapt och Employment, som har inrättats inom ramen för strukturfonderna, kan, liksom det fjärde ramprogrammet för forskning och utveckling, komma att bidra till utvecklingen på området. Utmärkande för EU:s insatser på utbildningsområdet är den transnationella karaktären som har till syfte att sprida erfarenheter och information till alla medlemsländer.</p>
<h2>Metoderna för distansutbildning skall utredas</h2>
<p>Regeringen har uttalat att den avser att vidta åtgärder för att åstadkomma ett nationellt kunskapslyft för vuxna. Som en av dessa åtgärder ingår att stödja användningen av distansundervisning, både som särskild studieform och som inslag i redan befintlig undervisning.</p>
<p>En särskild utredare skall tillkallas för att föreslå åtgärder för att främja utvecklingen av distansmetoder med användande av informationsteknik inom främst vuxenutbildning och högre utbildning. I förslagen skall också behoven inom grund- och gymnasieskolan beaktas.</p>
<p>Arbetslivets behov och krav är en given utgångspunkt för arbetet när det gäller utredningen om distansmetoder. Det gäller framför allt att underlätta den enskilda människans möjligheter och strävan att genom utbildning förbättra sin ställning på arbetsmarknaden och öka inflytandet över det egna arbetet.</p>
<p>Lika viktigt är emellertid att öka möjligheterna för alla, oberoende av utbildningsbakgrund, att vidga perspektiven i den personliga utvecklingen och genom bildning bredda och fördjupa sina intresseområden.</p>
<p>För att kunna spela en aktiv roll i ett framtida samhälle måste alla vuxna, oberoende av bakgrund, ha förmåga att delta i och samtidigt kritiskt granska samhällslivets olika företeelser. Detta ställer krav på ökade kunskaper och kännedom både om den egna omvärlden och om andra länder och kulturer. Kunskapsklyftor måste överbryggas och tendenser till segregation och snedrekrytering i utbildningen motverkas.</p>
<p>Utbildning på alla nivåer för vuxna skall svara mot skilda behov och erbjudas på de studerandes villkor. Erfarenheten visar att det är svårt att rekrytera kortutbildade till vidare utbildning, både i och utanför arbetslivet. En strategi för livslångt lärande måste ta tillvara de erfarenheter som finns och de förutsättningar som krävs för att dessa grupper skall vilja gå in i utbildning. Särskilda ansträngningar behöver göras för att förbättra de yrkesverksammas möjligheter till högre utbildning.</p>
<p>Internationellt pågår en snabb och svåröverskådlig teknikutveckling som ger nya och alltmera sofistikerade verktyg för undervisning och utbildning på distans. En omfattande import av teknik och undervisningsmetoder till Sverige pågår, och Sverige lämnar också egna bidrag till utvecklingen. Detta sker på alla nivåer inom företag och organisationer, inom det offentliga utbildningsväsendet och inom andra myndigheter.</p>
<p>En viktig fråga i sammanhanget är hur svensk utbildning kommer att påverkas av tillväxten av en transnationell distansutbildning. Inom en nära framtid kommer det t.ex. att bli möjligt att studera vid något välkänt utländskt universitet via satellit eller telenät i bostaden eller på arbetsplatsen.</p>
<p>Intressanta utbildningsformer är under utveckling, exempelvis internutbildning på arbetsplatser ledda av kompetenta personer inom den egna organisationen med stöd på distans av lärare från andra länder.</p>
<p>Detta kommer troligen att leda till att delar av fort och vidareutbildningen i Sverige övertas av nya multinationella organisationer. Det är viktigt att utvecklingen på detta område bedöms och värderas i förhållande till svenska utbildningspolitiska mål.</p>
<h2>Uppdraget</h2>
<p>Kartläggning</p>
<p>Utredaren skall kartlägga dels nuvarande metoder för distansutbildning, dels inom vilka områden det finns behov av utveckling av metoder och andra åtgärder för sådan utbildning.</p>
<p>Med metoder för distansutbildning avses här olika kombinationer av teknik och metodik, som syftar till att överbr ygga avstånd i tid och/eller rum mellan den som lär ut och den som skall lära sig, och som förmedlar kunskap och skapar möjlighet till dialog. Det finns ett stort antal sådana metoder som kan användas i olika kombinationer och tillsammans med andra mer traditionella utbildningsmetoder.</p>
<p>Kartläggningen skall visa inom vilka områden, på vilka utbildningsnivåer och för vilka grupper en ökad användning av ny teknik och utvecklade metoder för distansutbildning har bäst förutsättningar att leda till en effektivare och mer flexibel utbildning av hög kvalitet.</p>
<p>Vidare skall utredaren bedöma vilka förutsättningar olika utbildningsanordnare har att komplettera den huvudsakligen använda pedagogiken med inslag av distansmetoder och självinstruerande och interaktiva hjälpmedel. I sammanhanget skall också undersökas om det i de regler som gäller för olika utbildningsanordnare finns hinder för en utveckling av distansmetoder.</p>
<p>Det är naturligtvis varken möjligt eller lämpligt att söka dämpa den pågående utvecklingen i avvaktan på att en övergripande strategi inom medie- och distansutbildningsområdena skall kunna utarbetas. Tvärtom bör det ses som en fördel att ny teknik och nya metoder har växt fram så snabbt och utan statliga stimulansåtgärder. Utredningen skall vidare avgränsa vad som bör vara statens åtagande inom detta område enligt regeringens direktiv (dir 1994:23) till samtliga kommitteér och särskilda utredningar att pröva offentliga åtaganden. Det är också angeläget att söka definiera målgrupper och områden som löper risk att bli förbigångna i den pågående utvecklingen.</p>
<p>En strategi för långsiktig utveckling</p>
<p>Utredarens huvuduppgift är att föreslå en strategi som långsiktigt främjar utvecklingen i hela landet av de möjligheter till distansutbildning som den moderna informationstekniken erbjuder. Förslagen skall bl.a. bygga på erfarenheter från utvecklingsprojekt som bedrivs under utredningsarbetets gång.</p>
<p>Radio och TV</p>
<p>Radio och TV är av utomordentligt stor betydelse för spridning av information, kunskap och kultur. Diskussioner pågår kring inrättandet av en fjärde markbunden TV-kanal. Utredaren skall särskilt analysera hur radio och TV kan utnyttjas i utbildningens och bildningens tjänst. En uppgift är därvid att pröva om en eventuell framtida fjärde markbunden</p>
<p>TV-kanal kan utnyttjas för nationell utbildnings- och bildningsverksamhet.</p>
<p>Projektstöd</p>
<p>Under sitt arbete skall utredaren bereda och till regeringen lämna förslag om beslut om bidrag till projekt som syftar till att utveckla användningen av distansmetoder i utbildningen. Projekten skall som allmän inriktning ha att tillgodose de behov som utredaren efter sin kartläggning bedömer som särskilt angelägna. Projekten skall utformas så att de i huvudsak är möjliga att utvärdera under utredningsarbetet.</p>
<p>I första hand skall bidragen avse projekt som bedrivs av, i samarbete med eller för redan befintliga utbildningsanordnare, såsom kommunala skolor, statens skolor för vuxna, universitet och högskolor, studieförbund och folkhögskolor, anordnare av arbetsmarknadsutbildning och utbildning inom myndigheter, branschorganisationer och företag. Projekten skall syfta till att göra de olika utbildningarna mera flexibla och tillgängliga för grupper som har svårigheter att utnyttja de möjligheter till utbildning som finns i dag. Utredaren skall bl.a. studera och överväga behovet av stöd till lokala och regionala centra i vilka olika utbildningsanordnare kan samarbeta kring införandet av distansmetoder. Projektförslagen skall inrymmas inom befintliga utgiftsramar.</p>
<p>Ökad tillgänglighet till utbildning</p>
<p>Utredaren skall vidare söka bedöma i vilken grad olika slag av teknik och metoder kan användas för att med begränsade resurser öka tillgängligheten till utbildning som nivåmässigt motsvarar både gymnasieskolan och högskolan.</p>
<p>Det brukar framhållas att distansutbildning erbjuder möjligheter till kostnadseffektiva studier bl.a. genom att behovet av lärarinsatser kan göras begränsat och genom att studierna i stor utsträckning kan bedrivas på fritid eller deltid och utan att deltagarna behöver lämna sitt arbete eller sin hemort.</p>
<p>I detta sammanhang är det troligen särskilt intressant att pröva möjligheterna att utveckla och använda distansmetoder inom de friare studieformer som kännetecknar folkbildningen.</p>
<p>EU</p>
<p>Utredaren skall i sitt arbete beakta erfarenheter av distansutbildning i andra länder. Särskilt bör erfarenheter inom ramen för EU-program som Sokrates och Leonardo da Vinci studeras. De möjligheter till trans-nationella utvecklingsprojekt som dessa program erbjuder bör uppmärksammas.</p>
<p>Forsknings- och utvecklingsarbete, erfarenhetsutbyte</p>
<p>Utredaren skall lägga fram förslag om hur forsknings- och utvecklingsarbetet kring distansutbildning och användningen av informationsteknik bör bedrivas på sikt. Vidare skall utredaren bedöma behovet av och formerna för såväl erfarenhetsutbyte mellan ansvariga för olika slag av distansmetoder i utbildningen som informationsutbyte mellan praktiker och forskare inom området.</p>
<p>Referensgrupper och samråd</p>
<p>Utredaren skall till sitt förfogande ha särskilda referensgrupper för samråd. Till grupperna skall knytas personer med sakkunskap om de utbildningsanordnare som redan anordnar eller bör stimuleras att anordna distansutbildning, t.ex. högskolan, folkbildningen, kommunala skolor, Amu-Gruppen, bransch- och företagarorganisationer samt fackliga organisationer. Vidare skall till referensgrupperna knytas personer med pedagogisk, metodisk, ekonomisk och teknisk sakkunskap när det gäller distansutbildning, samt forskare med erfarenhet av FoU-arbete i fråga om distansutbildning.</p>
<p>Antalet referensgrupper och formerna för samråd får utredaren själv avgöra.</p>
<p>Utredaren skall vidare när det är lämpligt samråda med ITkommissionen (dir 1995:1) samt utredningen inom Utbildningsdepartementet om studiestödssystemet (dir 1994:148).</p>
<h2>Ramar för utredarens arbete</h2>
<p>I den del av uppdraget som avser om en eventuell framtida fjärde markbunden TV-kanal kan utnyttjas för nationell utbildnings- och bildningsverksamhet skall utredaren redovisa sina förslag skyndsamt.</p>
<p>Uppdraget i sin helhet skall vara slutfört senast den 31 maj 1998. Utredaren skall beakta regeringens direktiv (dir 1994:23) till samtliga kommittéer och särskilda utredare att pröva offentliga åtaganden. Utredaren skall även följa regeringens direktiv till kommittéer och särskilda utredare om regionalpolitiska konsekvenser (dir 1992:50) och jämställdhetspolitiska konsekvenser (dir 1994:124).</p>
<p>Förslagen får inte leda till utgiftsökningar eller kostnadsminskningar för staten eller kommunerna. Eventuella förslag som medför ökade utgifter skall finansieras genom omprioriteringar inom berörda områden. Utredaren får dock inte i sina förslag till finansiering omfördela medel anvisade av konjunkturskäl till ordinarie verksamhet inom området.</p>
<p>Utredaren skall före den 1 oktober 1995 komma in med en budgetplan över beräknade kostnader för utredningens arbete. (Utbildningsdepartementet)</p>
<p>Bilaga</p>
<h2>Tidigare utredningsarbete som skall beaktas av utredaren</h2>
<p>I propositionen 1990/91:85 Växa med kunskaper – om gymnasieskolans och vuxenutbildningen framfördes behovet av en mer samlad satsning på att utveckla metoder och media för distansutbildning och mediabaserad undervisning inom det offentliga skolväsendet.</p>
<p>Med anledning av propositionen tillsatte regeringen år 1991 en särskild arbetsgrupp med uppgift att stimulera utvecklingen av kunskapscentra. Arbetsgruppen har redovisat två delrapporter.</p>
<p>En särskild utredare har i betänkandet Långt borta och mycket nära – En förstudie om svensk distansutbildning (Ds 1992:3) gjort en kompetens- och erfarenhetsöversikt, en målgruppsanalys, en pedagogisk analys samt en analys av rollfördelningen mellan stat, kommuner m.fl. intressenter i fråga om distansutbildning.</p>
<p>Utredningen om en effektivare vuxenutbildning (dir 1992:48) fick därefter i uppdrag att bl.a. med utgångspunkt från nämnda förstudie lägga fram förslag om hur staten kan stödja en utveckling av distansutbildningen. Utredaren lämnade dessa förslag år 1993 i huvudbetänkandet Kunskapens krona (SOU 1993:23).</p>
<p>Avseende högre utbildning per distans redovisas vissa slutsatser och förslag i Högskoleutredningens betänkande (SOU 1992:1) Frihet Ansvar Kompetens.</p>
<p>Regeringen gav i april 1992 i uppdrag till universiteten i Linköping och Umeå att i samarbete göra en samlad bedömning av distansutbildningen och redovisa förslag till åtgärder för utveckling och genomförande av distansutbildning inom högre utbildning. Uppdraget redovisades i september 1992 i en rapport med titeln Svenska Distansrådet – ett förslag till organisation av distansutbildningen inom högskolan.</p>
<p>Inom ramen för arbetet med Agenda 2000 – kunskap och kompetens för nästa århundrade – publicerade Utbildningsdepartementet 1994 en rapport om Ny informationsteknologi i undervisningen (Ds 1994:21). Den innehåller dels en beskrivning av existerande och kommande informationsteknologi av intresse för utbildningsområdet, dels rapporter om pågående verksamhet av detta slag i USA, Frankrike och Japan.</p>
<h2>Inför Mallen – anvisningar ____________________________________________________________</h2>
<p>Vid konferensen på Runö den 26–27 augusti diskuterades bl.a. den mall för databassökning som DUKOMs utvärderingsgrupp arbetat fram. Vi har nu inom DUKOM reviderat den ursprungliga för att tillgodose synpunkter som fördes fram på Runö och för att förtydliga de frågeställningar och frågeområden som ingår. Denna reviderade mall följer nedan. Detta är den version som vi vill ha besvarad.</p>
<p>Vi samtalar just nu med de ansvariga för KNUT om de praktiska detaljerna för införandet av uppgifterna i databasen. När detta är klart, förhoppningsvis under nästa vecka, kommer vi att skicka ut anvisningar för detta till er. (KNUT är kk-stiftelsens databas över pågående och genomförda ITprojekt.)</p>
<p>Några stilla påpekanden är kanske på sin plats inför ert arbete med mall och slutrapportering: – Sammanfattningarna är viktiga. Den som söker information i databasen om olika projekt letar oftast inte längre än till sammanfattningen. – Om någon fråga är irrelevant eller av annan orsak omöjlig att besvara för ert projekt ska ni förstås hoppa över den. Dock är det bra om ni då skriver en kort förklaring till varför ni inte svarar på frågan i fråga. – Svarens längd avgör ni själva. Tänk bara på att de ska gå att förstå för en utomstående. – Om ni väljer att vidareutveckla/komplettera svaret på någon av ”mallfrågorna” i er egen slutrapport, är det bra om ni markerar det i mallen.</p>
<p>I övrigt hoppas vi att det går bra för er och att ni ska finna våra frågor intressanta och därmed väl värda att svara på (i tid, den 1 oktober).</p>
<p>Lycka till!</p>
<p>DUKOMs sekretariat och utvärderingsgrupp</p>
<h2>MALL FÖR DATABASSÖKNING</h2>
<h2>DUKOMs projektnummer: Projektnamn:</h2>
<h2>Kort sammanfattning på svenska och på engelska (högst c:a 50 ord vardera): B. Projektpresentation</h2>
<p>1. Bakgrund: – Varför valde ni att arbeta med det här projektet? – Hur relaterar det till tidigare verksamhet i er organisation? 2. Syfte: – Vad ville ni uppnå med projektet? Vad skulle det leda till? – Har projektets syfte ändrats under projekttiden? I så fall, hur? 3. Aktörer: – Vilka medverkade i projektet? Idégivning? Planering? Genomförande? – Om ni samverkade med någon/några utanför den egna organisationen, vilka och varför? 4. Den egna organisatoriska miljön  : – Beskriv kortfattat den egna organisationen/arbetsplatsen (institutionen, skolan, verksamheten); utbildningskultur och pedagogiska traditioner. – Kommer den verksamhet som bedrivits inom projektet att fortsätta i framtiden? – Anser ni att projektet haft inverkan på övrig utbildning/övrig verksamhet inom er organisation? 5. Målgrupp/-er  och rekrytering: – För vilka studerande planerades och genomfördes projektet? – Varför vände sig kursen till just dessa ? – Hur fungerade gällande urvalsrespektive antagningssystem i relation till projektets mål? – Hur fungerade rekryteringen? Nådde ni avsedd målgrupp?</p>
<h2>C. Utveckling/Genomförande</h2>
<p>6. Utbildningens uppläggning: – Vilken pedagogisk modell valde ni för att förverkliga denna idé? * en fast struktur, beskriven i t.ex. en studiehandledning/ motsvarande, litteraturlista mm? * en problemorienterad modell/motsvarande? * annan modell, vilken? – Hur har eventuell examination skett? – Anser ni att den pedagogiska modellen fungerat som förväntat? (Motivera ert svar) 7. Utbildningens organisation: – Ingick obligatoriska träffar i kursen? * hur många och hur långa? * genomfördes de i närheten av de studerandes hemort eller hos utbildningsanordnaren? – Var kursen oberoende av tid, dvs. kunde de studerande arbeta i sin egen takt? – Ingick strukturerat/planerat grupparbete i kursmodellen? – Anser ni att detta sätt att förhålla sig till obligatoriska träffar, individuell studietakt, antagning och grupparbeten fungerade bra? (Motivera ert svar) 8. Medarbetarnas/lärarnas arbete: – Vilken erfarenhet av distansutbildning fanns bland medarbetare/lärare när projektet startade? – Hur har  lärar  insatserna organiserats under genomförandet av kursen? Lärarlagsarbete? – Har insatserna varit annorlunda än i tidigare och motsvarande kurser? På vilket sätt? * har  IT-stödet medfört att mer/mindre  lärartid gått åt? * har  IT-stödet ändrat innehållet  i lärarinsatserna? * har  IT-stödet ändrat formerna  för lärarinsatserna? * annat? – Har ni använt ’ledig tid’ (hemma, efter arbetstid) för datorstödd handledning? – Anser ni att ert sätt att organisera lärarnas arbete fungerade bra? (Motivera ert svar) 9. IT-stöd  i projektet: – Vilket/vilka  IT-medier användes inom projektet? * varför valde ni detta/dessa medier? * hur användes de i projektet? * vilken erfarenhet av detta/dessa  IT-medier fanns bland medarbetare/lärare när projektet startade? – Har valet av teknikstöd förändrats efter det ansökan beviljats? – Har det varit problem för lärarna att använda  IT-stödet? I så fall, på vilket sätt? – Har de studerande haft problem med  IT-stödet i samband med kursen? I så fall, på vilket sätt? – Saknade du någon/några funktioner i de program/system ni använde? – Om ni kunnat göra om kursen/projektet vad gäller  IT-stöd, hur hade ni då gjort? 10. Samarbete/samverkan – Hur fungerade samarbetet med eventuella externa samarbetspartners  (utanför den egna organisationen)? – Om ni hade problem med samarbetet externt, vad anser ni att det berodde på? (Regler/förordningar som styr respektive verksamhet? Organisatoriska förhållanden? Annat?) – Om ni haft problem eller mötts av motstånd, vari bestod de och vad anser ni att de berodde på? (Regler/förordningar som styr er verksamhet? Organisatoriska förhållanden? Annat?) – Hur fungerade (sam)arbetet inom projektet ? – Om ni hade problem med (sam)arbetet inom projektet, vad anser ni att de berodde på? (Regler/förordningar som styr verksamheten? Organisatoriska förhållanden? Annat?)</p>
<h2>D. Resultat</h2>
<p>11. Kursekonomi :</p>
<p>– Hur mycket  DUKOM-medel tilldelades projektet?</p>
<p>– Hur mycket har projektet kostat totalt? Skilj om möjligt på utvecklings- och driftskostnader.</p>
<p>– Om möjligt, försök att uppskatta skillnaderna i driftskostnader mellan projektet och motsvarande kurs/utbildning i traditionell form.</p>
<p>– Hur många/hur stor andel av de antagna studerande har genomfört kursen som planerat?</p>
<p>– Har projektet kunnat hållas inom de preliminära ekonomiska ramarna?</p>
<p>– Om inte, vilka icke beräknade kostnader har tillkommit? Varför uppstod dessa kostnader?</p>
<p>12. Studerandes synpunkter på kursen:  (Viktigt att  samtliga  frågor besvaras inom detta frågeområde om ni genomfört en kurs)</p>
<p>– Vilken nytta anser de studerande att de haft av kursmaterialet (studiehandledning, annat förproducerat material) för sin inlärning?</p>
<p>– Vilken nytta anser de studerande att de haft av  IT-stödet:</p>
<p>* datorkommunikation med lärare?</p>
<p>* datorkommunikation med andra studerande?</p>
<p>* kursmaterial och kursadministration på web?</p>
<p>* databassökningar?</p>
<p>– Vilka var de vanligast förekommande positiva omdömena om kursen?</p>
<p>– Vilka var de vanligast förekommande negativa omdömena om kursen?</p>
<p>13. Projektets nyhetsvärde; de viktigaste slutsatserna:</p>
<p>– Vilka positiva respektive negativa erfarenheter vill ni dela med er beträffande</p>
<p>* förutsättningar för  utveckling  av verksamhet med inriktning mot IT inom er egen organisation och eventuellt i samverkan med externa aktörer?</p>
<p>* förutsättningar för  genomförande  av verksamhet med inriktning mot IT inom er egen organisation och eventuellt i samverkan med externa aktörer?</p>
<p>– Utifrån er erfarenhet; vilka anser ni vara de mest betydelsefulla frågorna kring  IT-stöd och distansutbildning som återstår att besvara?</p>
<p>– Utifrån er erfarenhet; vilka viktiga hinder återstår att undanröja?</p>
<p>14. Utvärdering av projektet:</p>
<p>– Hur har ni samlat in de uppgifter som ni lämnar i denna utvärdering av ert DUKOM-projekt? (Skriftliga frågeformulär? Intervjuer? Kursvärderingar? Annat?)</p>
<p>Utvärderingen av ert projekt består av två delar; den avrapportering som ni lämnat här och en egen slutrapport. Om ni vill, kan ni nedan kortfattat ange huvudpunkterna i er egen och kompletterande utvärderingsrapport. (Om rapporten publiceras, ange då även var den går att finna i publicerad form.)</p>
