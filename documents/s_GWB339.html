<h1>Sammanfattning</h1>
<h2></h2>
<p>Framtidens polis</p>
<p>Av delbetänkandet Framtidens polis framgår bl.a. att den s.k. akutverksamheten(se närmare om begreppet nedan) även i framtiden kommer att utgöra kärnan i polisens uppdrag.</p>
<p>Ett antal trender kommer emellertid att påverka uppdraget, såsom en allt äldre befolkning, en allt glesare glesbygd, en fortsatt segregation, en fortsatt globalisering och internationalisering, allt mer ifrågasättande och intoleranta medborgare samt en fortsatt snabb teknikutveckling.</p>
<p>Brottsutvecklingen bedöms inte förändras på något påtagligt sätt, men den grova och organiserade brottsligheten förväntas att bli mer internationell och sofistikerad. Vidare bedöms att en större del av brottsligheten relateras till Internet och andra elektroniska kommunikationssystem. Det finns skäl att anta att anmälningar om offerlösa brott, (t.ex. brott mot offentlig verksamhet och miljöbrott) kommer att öka. Detsamma gäller för våldsbrott framför allt till följd av en ökad anmälningsbenägenhet hos allmänheten.</p>
<p>Polisen måste inom det brottsförebyggande området på ett bättre sätt ta till sig forskning samt utveckla och utvärdera metoder. Inom den mer kvalificerade utredningsverksamheten måste polisen skapa en förmåga till uthållighet och skaffa sig tillgång till spetskompetens.</p>
<p>Ett antal osäkra faktorer kan komma att påverka polisen i framtiden. Bland dessa kan nämnas den politiska dagordningen och medias belysning av olika samhällsfrågor.</p>
<p>Samhällets förändringstakt lär bli fortsatt hög. Polisen måste därför ha förmåga att, ibland med kort varsel, förändra kompetens, verksamhet och organisation.</p>
<p>Framtidens polisutbildning</p>
<p>Utgångspunkter för en framtida polisutbildning</p>
<p>De krav som kommer att ställas på framtidens poliser och brister i den nuvarande utbildningen medför sammantaget att polisutbildningen bör reformeras.</p>
<p>Den framtida polisutbildningen ska syfta till att den som genomgått utbildningen ska behärska de arbetsuppgifter som ryms inom den s.k. akutverksamheten. Begreppet akutverksamhet är vidare än den verksamhet som traditionellt benämns ”blåljusverksamhet”. I begreppet inkluderas en inte ringa del av det brottsförebyggande arbetet och kriminalunderrättelsearbetet, dvs. att mot bakgrund av kunskap styra polisresurserna till de platser och tidpunkter där de bäst behövs och att vid varje tillfälle tillämpa de mest framgångsrika metoderna. I begreppet ingår vidare utryckningsverksamheten och arbetet i kommunikationscentralerna, dvs. polisens reaktion kring pågående brott eller andra händelser. Även de första- och andrahandsåtgärder i utredningsverksamheten som utförs av poliser i yttre tjänst och i kriminaljourerna omfattas av begreppet. Här avses att påbörja och i många fall också slutföra en utredning i nära anslutning till brottet genom att hålla förhör med målsägande, vittnen och en eller flera misstänkta gärningsmän samt att säkra spår av betydelse vid en framtida lagföring. Slutligen omfattas den polisverksamhet i övrigt som bedrivs inom ramen för närpolisverksamheten, t.ex. kontaktskapande verksamhet mot kommuner och andra aktörer som polisen samarbetar med.</p>
<p>Den framtida utbildningen och rekryteringen av poliser måste gagna en ökad jämställdhet och en ökad etnisk mångfald inom polisen. Därtill måste rekryteringen av poliser till glesbygdsområden underlättas.</p>
<p>Grundutbildningen bör vara densamma för alla studerande. Att inom ramen för akutverksamheten utbilda och anställa olika typer av poliser med olika kunskaper och befogenheter skulle motverka den rörlighet och flexibilitet som är en förutsättning för en effektiv verksamhet.</p>
<p>I den delen av polisverksamheten som inte kan hänföras till akutverksamheten − den mer kvalificerade brottsförebyggande och brottsutredande verksamheten − finns däremot ett behov av personer med spetskompetens. För den typen av specialister är heller inte alltid</p>
<p>sådana kunskaper som förvärvas inom ramen för en polisiär grundutbildning nödvändiga fullt ut.</p>
<p>Det finns slutligen ett behov av att på ett annat sätt än i dag varva praktik med teori.</p>
<p>En högskoleutbildning</p>
<p>Dagens grundutbildning till polis bör ersättas med en högskoleutbildning. Skälen till detta är flera.</p>
<p>Polisyrket kräver i dag − och kommer i framtiden än tydligare att kräva − en utbildning som vilar på vetenskaplig grund och beprövad erfarenhet. Kraven på enskilda polisers kunskaper och förmåga kommer att öka. En förmåga hos varje polisman till helhetssyn när det gäller polisens verksamhet och hur den verksamheten påverkar andra delar av samhället är nödvändig. Framtidens poliser måste därtill ha en förmåga att ta till sig och analysera kunskap och kunna omsätta den kunskapen i praktiskt polisarbete. Polisen måste vidare kunna verka med en stor grad av flexibilitet och ha en förmåga att ständigt anpassa sig efter förändringar. Varje polisman måste därtill ha en individuell förmåga att självständigt och kritiskt göra bedömningar, urskilja problem och föreslå lösningar. Poliserna måste också ges en grund att själva fortsätta sitt lärande efter avslutad utbildning och ges de metoder som krävs för egen kompetensutveckling.</p>
<p>Det är vad gäller utvecklingen av polisutbildningen svårt att se någon tydlig, för alla jämförbara länder gemensam trend. I Norge är emellertid polisutbildningen i dag redan en högskoleutbildning och i Danmark kommer en sådan reform att genomföras de kommande åren.</p>
<p>Även att skapa en naturlig grund för forskning och forskarutbildning på polisområdet talar starkt för att göra polisutbildningen till en högskoleutbildning. En allmän uppfattning är att forskningen på polisområdet i Sverige länge har varit eftersatt och att en naturlig plattform för sådan forskning saknas samt att Sverige ligger efter andra jämförbara länder.</p>
<p>En högskoleutbildning bör också gynna strävandena att skapa en poliskår som på ett bättre sätt än i dag speglar befolkningen i fråga om kön och etnisk mångflad. Vad gäller glesbygdsproblematiken finns förutsättningar att sprida utbildningen geografiskt på ett bättre sätt än i dag och att på ett bättre sätt utnyttja möjligheten till distansutbildning.</p>
<p>Anknytningen till högskolan</p>
<p>Polisutbildningen bör anordnas av universitet och högskolor under Utbildningsdepartementet. Alternativet till en sådan lösning är att skapa en s.k. sektorshögskola, en typ av högskola som Försvarshögskolan är ett exempel på. Fördelen med det sistnämnda alternativet är möjligheten att skapa särregler för utbildningen i förhållande till övriga utbildningar vid universitet och högskolor samt att en formell koppling mellan utbildningsanordnaren och polisen skulle kunna bevaras.</p>
<p>Fördelarna med att fullt ut utnyttja det befintliga högskolesystemet överväger emellertid fördelarna med en sektorshögskola. De högskolor eller universitet som skulle komma att bedriva utbildningen finns redan liksom det regelverk som skulle komma att styra utbildningen. Utbildningen skulle förmodligen komma att bedrivas på flera orter i landet, vilket bör kunna leda till en bred rekrytering. Förutsättningarna skulle därmed öka för att skapa en poliskår som i än högre grad än i dag präglas av jämställdhet och etnisk mångfald. Även rekryteringen till glesbygden borde komma att underlättas. Det är därtill en fördel att studenterna på polisutbildningen studerar i en miljö som främjar kontakterna med studerande på andra utbildningar, i stället för i en isolerad miljö med enbart polisstuderande som vid Polishögskolan i Sörentorp.</p>
<p>Närmare om utbildningen</p>
<p>Polisutbildningen bör leda till en ny högskoleexamen, polisexamen. Examen ska vara en yrkesexamen på högskolans grundnivå.</p>
<p>Utbildningen ska vara treårig (180 högskolepoäng) och kommer därmed att ha samma omfattning som exempelvis de utbildningar som leder till sjuksköterskeexamen och socionomexamen.</p>
<p>Utbildningen föreslås innehålla två praktikperioder, s.k. verksamhetsförlagd utbildning, om en termin (30 högskolepoäng) vardera. Den delen av utbildningen bör förläggas till någon polismyndighet. Den praktiska delen av utbildningen kommer därmed att fördubblas jämfört med i dag. De teoretiska studierna ska varvas med den verksamhetsförlagda utbildningen.</p>
<p>Utbildningen inleds med ett års (60 högskolepoäng) teoretiska studier vid en högskola. Därefter varvas verksamhetsförlagd utbildning och teoretiska studier terminsvis. Utbildningen avslutas med ett självständigt examensarbete.</p>
<p>Studenterna föreslås varken under den teoretiska delen av utbildningen eller under den verksamhetsförlagda utbildningen ha någon anknytning till polisen i form av anställning och kommer därmed inte heller att ha några polisiära befogenheter.</p>
<p>Tillträde till utbildningen m.m.</p>
<p>En utgångspunkt är att utbildningsreformen ska genomföras med så få särregler för polisutbildningen som möjligt i förhållande till andra utbildningar vid universitet och högskolor. Polisutbildningen och polisyrket kan emellertid inte i alla delar behandlas som vilken utbildning eller vilket yrke som helst. Därtill finns redan under utbildningen en säkerhetsaspekt genom att utbildningen till polis självfallet kommer att tillföra studenterna en avsevärd insikt i hur polisen arbetar och, i vart fall under den verksamhetsförlagda utbildningen, en insyn i polisens register.</p>
<p>För den föreslagna polisutbildningen bör mot denna bakgrund gälla särskilda krav på laglydnad, vissa medicinska krav och krav på körkort för personbil. Vidare bör gälla särskilda krav på studier i svenska och samhällskunskap på gymnasienivån.</p>
<p>Vissa av de krav som gäller i dag vid antagningen till polisutbildningen kan emellertid slopas. Hit hör de nuvarande kraven på svenskt medborgarskap, de fysiska kraven (styrka, kondition och simning),</p>
<p>de personliga egenskaperna (lämpligheten för polisyrket) och svenskprovet.</p>
<p>Genom att ta bort dessa krav bör skapas större förutsättningar att rekrytera kvinnor och personer med utländsk bakgrund.</p>
<p>Det bör framhållas att vad gäller svenskt medborgarskap finns alltjämt ett sådant krav för att bli anställd som polis.</p>
<p>För polisutbildningen finns i dag en särskild ordning för frågor om avskiljande av studenter från utbildningen och för disciplinära påföljder. Sådana frågor bör i stället avgöras i den ordning som gäller för universitet och högskolor.</p>
<p>Rekrytering och anställning</p>
<p>Med dagens utbildningssystem finns en nära koppling mellan antagningen till polisutbildningen och den kommande anställningen som polis. Med en högskoleutbildning är det i stället de universitet och högskolor som anordnar utbildningen som antar studenterna.</p>
<p>Rekrytering och anställning inom polisen kommer därmed att se ut på samma sätt som för andra jämförbara yrkesområden. Studenter har att efter avslutad utbildning söka sig till de polismyndigheter där det finns behov av arbetskraft och har i fråga om en specifik utlyst tjänst att konkurrera med sina medsökande. Polisens insatser kommer därmed med vårt förslag att behöva inriktas på en allmän marknadsföring av polisyrket och att locka studenter att söka de anställningar som är aktuella.</p>
<p>Den föreslagna ordningen kommer att leda till en sund konkurrens om anställningarna som polis, en konkurrens som i dag saknas. En än större konkurrens kan uppnås genom att utbilda ett något större antal personer än vad det finns behov av i polisverksamheten. Ett ytterligare skäl för en överutbildning skulle vara att den föreslagna utbildningen kan komma att locka studenter som genomgår hela eller delar av utbildningen utan att ha för avsikt att ta anställning som polis.</p>
<p>Specialistutbildning</p>
<p>Utgångspunkten för den föreslagna polisutbildningen är att grundutbildningen till polis ska vara gemensam för alla studerande. Centralt för det ställningstagandet är att grundutbildningen ska syfta till att</p>
<p>den som anställs som polis efter godkänd polisexamen ska vara verksam inom den s.k. akutverksamheten.</p>
<p>Inom ramen för polisverksamheten finns emellertid en rad arbetsuppgifter som inte ryms inom begreppet akutverksamhet. Hit hör särskilt kvalificerad brottsförebyggande verksamhet och särskilt kvalificerad utredningsverksamhet. Den kompetens som krävs för att lösa sådana arbetsuppgifter kan inte tillgodoses enbart genom rekrytering av personer med en polisiär grundutbildning.</p>
<p>Behovet av specialister bör tillgodoses dels genom att personer med polisexamen ges möjlighet att studera vidare på en högre nivå inom högskolan, dels genom att personer med redan befintliga specialistkunskaper ges den utbildning som behövs för att arbeta inom polisen.</p>
<p>Genom en specialistutbildning tillgodoses polisens behov av kvalificerad kompetens inom områden som exempelvis underrättelseverksamhet och utredningsverksamhet avseende miljöbrottslighet, ekonomisk brottslighet, kriminalteknik och förundersökningsledning.</p>
<p>Specialistutbildningen föreslås bli en ettårig (60 högskolepoäng) högskoleutbildning på avancerad nivå med en särskild examen, specialistpolisexamen. För de studerande som saknar polisexamen ska utbildningen därtill omfatta en halv termins studier (15 högskolepoäng) vid den grundläggande polisutbildningen.</p>
<p>För tillträde till utbildningen ska krävas en tidigare högskoleexamen, antingen i form av en polisexamen eller en annan examen med exempelvis samhällsvetenskaplig, juridisk, ekonomisk eller teknisk inriktning. De tillträdeskrav som föreslås gälla för polisutbildningen på grundnivå gör sig inte gällande för specialistutbildningen. Det ska således inte ställas upp några medicinska krav eller krav på körkort för personbil. Däremot bör samma krav på laglydnad gälla även för tillträde till specialistutbildningen.</p>
<p>De som genomgått specialistutbildningen utan en tidigare polisexamen bör kunna anställas som poliser, naturligtvis med de begränsningar i fråga om arbetsuppgifter som följer med en specialiserad utbildning. Med förslaget skulle därmed i Sverige kunna rekryteras den första polismannen med funktionshinder eller en kronisk sjukdom som annars hade utgjort hinder för en anställning som polis.</p>
<p>Internutbildning</p>
<p>Internutbildningen inom polisen kommer med förslaget till ny polisutbildning även fortsättningsvis att vara ett ansvar för Rikspolisstyrelsen och polismyndigheterna.</p>
<p>Utbildningen kan beslutas och anordnas såväl centralt av Rikspolisstyrelsen som regionalt dvs. genom samarbete polismyndigheter emellan eller lokalt av enskilda polismyndigheter. Behovet av sådan utbildning skiftar över tiden och kommer därtill att påverkas av vårt förslag om en specialistutbildning vid högskolan.</p>
<p>Behovet av internutbildning måste identifieras framför allt av polismyndigheterna i deras verksamhet. Rikspolisstyrelsen bör emellertid ha en tydlig roll vad gäller att samordna internutbildningen i landet och bedriva tillsyn i syfte att säkra en hög kvalitet.</p>
<p>Redan i dag är ambitionen att internutbildningen ska vara ”högskolemässig”, men med en tydlig koppling till praktisk erfarenhet och praktisk kunskap. Med förslaget till ny grundutbildning bör en nära anknytning till högskolor och universitet falla sig än mer naturlig, t.ex. vad gäller samarbete med högskolorna samt med enskilda lärare och forskare.</p>
<p>Polisforskning</p>
<p>Med förslaget till ny högskoleutbildning ges en plattform för den framtida polisforskningen. Förutom att forskningen är eftersatt saknas i dag en naturlig koppling mellan forskningen och polisutbildningen och därmed i förlängningen till polisverksamheten. Det är därför i samband med utvecklingsarbete inom polisen i dag svårt att som stöd i arbetet använda vetenskaplig grund och beprövad erfarenhet.</p>
<p>Exempel på tänkbara områden för sådan forskning är effekter av olika typer av polisiära åtgärder, polisens arbetsmiljö och polisorganisationers utveckling och karaktär.</p>
<p>Övergången till en ny utbildning, m.m.</p>
<p>Ett förverkligande av förslaget till ny högskoleutbildning kommer att ställa andra krav på lärarna vid utbildningen än de som gäller i dag. En del av lärarna vid dagens polisutbildning måste höja sin kompetens om de önskar fortsätta som lärare vid den föreslagna utbildningen, medan andra redan har den kompetens som krävs för anställning som lärare vid en högskola.</p>
<p>Vad gäller värdet av en äldre polisutbildning inom ramen för ett högskolesystem är det möjligt för en polis med en äldre polisutbildning att genom kompletterande studier vid högskolan erhålla den föreslagna polisexamen. De kan därigenom också få tillträde till den föreslagna specialistutbildningen.</p>
<p>Den nuvarande polisutbildningen framstår vid en jämförelse med motsvarande högskoleutbildningar som en relativt dyr utbildning. Utbildning av poliser inom ramen för högskolan bör därmed kunna ske till en lägre kostnad jämfört med dagens polisutbildning, trots att utbildningstiden föreslås bli längre.</p>
<p>Den föreslagna högskoleutbildningen kommer, beroende på vilka högskolor som kommer att tillhandahålla utbildningen och vilken dimensionering utbildningen kommer att ha, att kunna starta tidigast år 2010.</p>
