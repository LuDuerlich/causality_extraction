<h1>Sammanfattning</h1>
<h2></h2>
<p>Jag delar inte utredningens uppfattning att den nya konkurstillsynen ska utövas av en självständig myndighet som saknar anknytning till kronofogdemyndigheterna och Riksskatteverket (Avsnitten 5.2.4. En självständig tillsynsfunktion och 5.9. Organisatoriska frågor).</p>
<p>Utredningens huvudsakliga motiv för att bryta loss konkurstillsynen från kronofogdemyndigheterna är dessa myndigheters "dubbla roller"; myndigheterna företräder inom indrivningsverksamheten det allmänna som borgenär men har att inom tillsynsverksamheten bl.a. bevaka att konkursförvaltarna tillvaratar alla borgenärers gemensamma rätt och bästa. Liknande principiellt betingade rollkonflikter kan emellertid återfinnas inom flera andra av kronofogdemyndigheternas verksamhetsgrenar. Det ter sig därför inkonsekvent och inte helt trovärdigt att använda rollkonflikten som huvudargument för en organisationsförändring i förevarande fall, om man inte samtidigt analyserar de andra rollkonflikter som kan föreligga. Skulle lagstiftaren anse att kronofogdemyndigheternas "dubbla roller" är ett problem som förtjänar att åtgärdas bör detta ske genom att problemet angripes vid dess rot i ett helhetsperspektiv och inte genom att konkurstillsynen flyttas från kronofogdemyndigheterna. Det kan i så fall med fördel överlåtas åt Riksskatteverket att lämna förslag till lämpliga förändringar.</p>
<p>I konsekvens med min inställning att tillsynen i konkurser inte bör brytas ut från kronofogdemyndigheterna anser jag att Konkursrådet bör knytas till Riksskatteverket som värdmyndighet (Avsnitt 5.5. Ett centralt Konkursråd).</p>
<p>De brister som finns i nuvarande organisation hänger främst samman med att mängden konkursärenden inom vissa regioner är för liten för att ge underlag för tillsynsenheter av tillräcklig storlek och personalsammansättning. Detta kan tämligen enkelt rättas till inom ramen för befintlig organisation genom att tillsynsuppgiften koncentreras till sex - åtta kronofogdemyndigheter. Det bör överlämnas till Riksskatteverket att föreslå hur tillsynsverksamheten bör organiseras regionalt (Avsnitt 5.9. Organisatoriska frågor).</p>
<p>Om lagstiftaren väljer att inte inrätta en från kronofogdemyndigheterna fristående tillsynsorganisation bör de ändringar som utredningen i övrigt föreslagit kunna träda i kraft betydligt tidigare än vad utredningen ansett möjligt (Avsnitt 5.12.2. Ikraftträdande m.m.). 5.2.4. En självständig tillsynsfunktion</p>
<p>Sedan mycket lång tid ankommer det på den exekutiva myndigheten att svara för indrivningen av obetalda skatter, böter m.m., oavsett om det krävs exekutiva åtgärder eller inte. Denna uppgift har sedan gammalt ankommit på utmätningsmännen som även haft att svara för indrivningen av enskilda fordringar och att utföra andra verkställighetsåtgärder. Detta torde också ha varit väsentliga utgångspunkter vid tillskapandet år 1965 av kronofogdemyndigheterna. Under de senaste decennierna har en rad nya arbetsuppgifter såsom exekutiv fastighetsförsäljning, tillsyn över konkurser, summarisk process, skuldsanering, intrångsundersökning m.m. kommit att läggas på kronofogdemyndigheterna. Typiskt för flertalet slag av ärenden vid kronofogdemyndigheterna är att det inte bara är fråga om avvägningar mellan allmänna och enskilda intressen utan minst lika ofta mellan motstående enskilda intressen. Vägledning för hur avvägningar ska göras mellan berörda intressen måste sökas i främst lagstiftning och rättspraxis. Såtillvida torde beslutsfattandet vid kronofogdemyndigheterna påminna om det som sker i domstolarna, även om det vid de förstnämnda inte rör sig om någon tvistlösning i egentlig mening. Medarbetarna vid kronofogdemyndigheterna har lång erfarenhet av beslutsfattande av detta slag. De övergripande målen för exekutionsväsendet, som tillhör rättsväsendet, är också att tillförsäkra medborgarna rättstrygghet och rättssäkerhet. När det på senare år inom det exekutionsrättsliga fältet eller inom angränsande områden tillkommit nya uppgifter som inte hör hemma i domstol, t.ex. intrångsundersökning, har det tett sig naturligt att lägga dessa på kronofogdemyndigheterna.</p>
<p>Vad jag nu redovisat borde innefatta tillräckliga garantier mot att kronofogdemyndigheterna skulle kunna misstänkas för att otillbörligt gynna statens fiskala intressen. Det faktum att Riksskatteverket sedan många år är centralmyndighet för kronofogdemyndigheterna bör inte medföra någon annan bedömning.</p>
<p>I samband med att det varit aktuellt att föra nya arbetsuppgifter till kronofogdemyndigheterna, har den principiella invändningen ofta förts fram, att de nya uppgifterna skulle kunna komma i konflikt med myndigheternas roll som borgenärsföreträdare för staten. Det som vållat bekymmer synes inte ha bottnat så mycket i en misstro mot dessa myndigheters förmåga att leva upp till regeringsformens krav på opartiskhet och saklighet som själva risken för att de skulle kunna misstänkas för otillbörliga hänsynstaganden. Utöver de hänvisningar till farhågor av detta slag, som utredningen lämnat i avsnitt 5.2.4, kan nämnas att lagrådet framförde betänkligheter av liknande slag i sitt yttrande över förslaget till en ny utsökningsbalk (prop. 1980/81:8). Då bottnade kritiken främst i att kronofogdemyndigheten i de allmänna målen skulle inta en dubbelroll genom att samtidigt vara exekutiv myndighet och borgenärsföreträdare för staten. Mot lagrådets invändningar ställde dock regeringen en rad andra omständigheter; om kronofogdemyndigheterna enbart skulle ges borgenärsneutrala verkställande uppgifter skulle detta, bortsett från att kräva omfattande organisatoriska ändringar, leda till att flera andra myndigheter skulle komma att syssla med indrivning av skatter m.m.. Detta skulle i sin tur medföra en kostsam, omständlig och mindre effektiv hantering. Lagstiftaren, som ansåg att det inte torde finnas grund för misstanken att kronofogdemyndigheterna skulle gynna staten på bekostnad av enskilda borgenärer, fann att det var tillräckligt att beakta lagrådets synpunkter på så sätt att det inom ramen för gällande ordning vidtogs åtgärder för att så långt möjligt undvika intressekonflikter.</p>
<p>Detta tillvägagångssätt har också kommit att bli den linje som lagstiftaren valt att inta i andra sammanhang då principiella invändningar hänförliga till kronofogdemyndigheternas "dubbla roller" kommit under bedömning. Som utredningen beskrivit i avsnitten 2.2.2. och 5.2.4. har för konkurstillsynens del argumenten med anknytning till problemet med "dubbla roller" av lagstiftaren bemötts med invändningarna att tillsynsuppgiften inte innefattar någon rådgivning i förhållande till konkursförvaltningen och att det är lätt att hålla i sär tillsynsfunktionen från borgenärsfunktionen. Riksskatteverket har i egenskap av centralmyndighet för exekutionsväsendet verkat för att konkurstillsynsfunktionen organiseras så att intressekonflikter ska kunna undvikas. Efter den regionalisering som började genomföras 1997 har det sålunda varit möjligt att organisera konkurstillsynen i enheter som fullt ut hålls i sär från övrig verksamhet. Av 3 kap. 6 § förordningen (1988:784) med instruktion för exekutionsväsendet framgår för övrigt att det vid varje kronofogdemyndighet ska finnas en enhet för tillsyn i konkurser. I konkurslagen finns, som utredningen också pekat på, en särskild jävsregel som gäller personalen vid enheterna.</p>
<p>De omständigheter som jag nu redovisat gör att konkurstillsynen framstår som den verksamhetsgren vid kronofogdemyndigheterna där problematiken med de "dubbla rollerna" borde vålla minst problem.</p>
<p>Mot bakgrund av det anförda kan det tyckas att det borde ha kommit fram nya och starka skäl för att lagstiftaren skulle ha anledning att gå ifrån tidigare ställningstaganden och anse att kronofogdemyndigheterna inte längre skulle vara lämpade att ansvara för konkurstillsynen. Utredningen har dock inte funnit några som helst belägg för att det inom tillsynen skulle förekomma otillbörliga hänsynstaganden. Det är blotta risken för att sådana misstankar kan förekomma som är det huvudsakliga skälet till att utredningen föreslår att en särskild tillsynsmyndighet inrättas. Det är alltså den gamla principiellt betingade invändningen som på nytt förs fram utan att något nytt tillkommit; förslaget till en förändrad konkurstillsyn ger inte tillsynsfunktionen några nya beslutsfunktioner som kan förändra bilden.</p>
<p>Det förhållandet att tillsynen görs mindre ärendeanknuten och mera selektiv kan heller inte gärna göra kronofogdemyndigheterna mindre lämpade än tidigare för uppgiften. Några egentliga undersökningar som antyder att borgenärer i gemen eller allmänheten inte skulle ha förtroende för kronofogdemyndigheterna som tillsynsmyndigheter i konkurser föreligger inte. En undersökning som utfördes av näringsdepartementet hösten 1999 visar i stället att gruppen småföretagare, som i egenskap av borgenärer haft kontakt med kronofogdemyndigheterna, hyser ett stort förtroende för dessa. Det har givetvis förekommit att företrädare för vissa intressegrupper i debatten fört fram betänkligheter mot att tillsynsfunktionen lagts på kronofogdemyndigheterna. Den kritiken har dock oftast sammanfallit med att debattörerna i grunden varit motståndare till en konkurstillsyn i statlig regi överhuvudtaget.</p>
<p>För det fall att problemet med de "dubbla rollerna", trots vad jag nu anfört, skulle anses så pass allvarligt att det behöver åtgärdas anser jag likväl att det är fel angreppssätt att bryta loss konkurstillsynen från kronofogdemyndigheterna. Minst lika starka skäl skulle, med utredningens sätt att resonera, kunna anföras för att skilja bl.a. de enskilda målen, skuldsaneringen, den exekutiva fastighetsförsäljningen och den summariska processen från kronofogdemyndigheterna, alltså flertalet arbetsuppgifter. Detta visar att angreppssättet att avskilja de uppgifter, där enskilda intressen kan riskera att kollidera med statens borgenärsroll, inte är det rätta. Om risken för att kronofogdemyndigheterna skulle kunna misstänkas för otillbörliga hänsynstaganden bedöms så påtaglig att den behöver åtgärdas ter det sig i stället rimligt att titta på det grundläggande problemet, d.v.s. kronofogdemyndighetens borgenärsroll. Det har inte legat inom ramen för utredningens uppdrag att närmare gå in på denna fråga. Härigenom kan sägas att utredningens förslag i organisationsdelen kommit att sakna helhetsperspektiv.</p>
<p>Jag avser heller inte för min del att förespråka någon bestämd lösning om lagstiftaren skulle anse att problematiken med kronofogdemyndigheternas "dubbla roller" är så pass allvarlig att den förtjänar ytterligare åtgärder. Det kan dock vara på sin plats att på nytt hänvisa till den ståndpunkt som lagstiftaren intog vid införandet av utsökningsbalken, nämligen att det borde vara möjligt att inom ramen för nuvarande organisation vidta tillräckliga åtgärder. Man kan gå längre på denna väg än för närvarande och exempelvis föreskriva att mera offensiva borgenärsuppgifter, såsom att föra statens talan i domstol, att ansöka om konkurs och att företräda staten i frågor om bl.a. ackord ska hanteras av särskilda enheter vid myndigheterna, eventuellt i kombination med en regel som klargör att befattningshavarna vid dessa enheter inte får tas i anspråk för andra arbetsuppgifter. Det bör också vara tänkbart att genomföra mera långtgående och för allmänheten tydliga förändringar så som att överföra uppgifter av dessa slag till skattemyndigheterna. Däremot är det, av de skäl som lagstiftaren var inne på i samband med införandet av utsökningsbalken, inte lämpligt att arbetet med de allmänna målen, till den del detta kan jämföras med verkställigheten i enskilda mål, hanteras på annat håll än vid kronofogdemyndigheterna. Enbart problematiken kring kronofogdemyndighetens olika roller förefaller mig heller inte kunna motivera en så stor organisatorisk förändring som att skilja ut kronofogdemyndigheterna från Riksskatteverkets ansvarsområde.</p>
<p>Under alla förhållanden framstår det för mig som i hög grad omotiverat att med åberopande av de skäl som utredningen fört fram bryta loss just konkurstillsynen från kronofogdemyndigheternas verksamhetsfält.</p>
<p>Skulle det anses att kronofogdemyndighetens olika roller är ett sådant problem att det behöver åtgärdas bör det kunna uppdras åt Riksskatteverket att föreslå lämpliga åtgärder. 5.5. Ett centralt Konkursråd</p>
<p>I enlighet med att jag funnit att det saknas anledning att skapa en från kronofogdemyndigheterna fristående tillsynsmyndighet kan det av utredningen föreslagna Konkursrådet heller inte knytas administrativt till detta organ. Det är dock, som utredningen funnit, lämpligt att ge Konkursrådet hemvist hos en värdmyndighet. Om tillsynsfunktionen får behålla sin nuvarande organisatoriska anknytning till kronofogdemyndigheterna och Riksskatteverket kan jag inte finna annat än att Riksskatteverket skulle vara en lämplig värdmyndighet för Konkursrådet. Riksskatteverket har sedan lång tid tillbaka erfarenhet av liknande arrangemang genom Skatterättsnämndens administrativa koppling till verket. På motsvarande sätt bör det vara möjligt att administrativt knyta Konkursrådet till Riksskatteverket utan att det bör ge upphov till några tvivel beträffande rådets självständighet och oväld. 5.9. Organisatoriska frågor</p>
<p>Jag har alltså funnit att problematiken med kronofogdemyndigheternas "dubbla roller" inte bör utgöra skäl att tillskapa en fristående tillsynsmyndighet. Däremot finns det, som utredningen konstaterat i avsnitt 5.9.1.2., brister i nuvarande organisation av tillsynen. Vissa tillsynsenheter är i dag för små för att klara sin verksamhet utan störningar. Såsom utredningen funnit kräver en rationell hantering av konkurstillsynen att det vid varje tillsynsenhet finns arbetsunderlag för minst två jurister på heltid, en eller två ekonomer och kanslipersonal. I någon region kan det även var så att tillsynens resurser splittrats för mycket.</p>
<p>Den av utredningen föreslagna fristående tillsynsmyndigheten är emellertid av flera skäl inte en bra lösning för att komma till rätta med nuvarande brister. Det förefaller mig nära nog självklart att en liten myndighet med rikstäckning som den nu föreslagna blir sårbar och föga anpassningsbar till ändrade förhållanden. Även om utredningen lagt ner stor möda på att söka uppskatta kostnaderna för en ny konkurstillsynsmyndighet står klart att beräkningarna vilar på mer eller mindre osäkra uppskattningar.</p>
<p>Kravet på att förslaget inte får leda till ökade kostnader för staten klaras bl.a. genom att personalstyrkan i den nya organisationen skärs ned i förhållande till vad som nu gäller. Huruvida de resurser, som utredningen föreslår, kommer att räcka till för den nya inriktningen för konkurstillsynen och den ambitionsnivå som utredningen tänkt sig ter sig ovisst. Den föreslagna selektiva tillsynen syftar till att resurserna ska användas bättre än för närvarande bl.a. genom tidiga tillsynsinsatser och en fördjupad granskning där det behövs. Tillsynen förutsätts också, genom bl.a. temagranskning samt utbildnings- och informationsinsatser i samverkan med Konkursrådet, på ett helt annat sätt än för närvarande kunna bidra till att kvaliteten i konkursförvaltarnas arbete fortlöpande förbättras. För att detta ska vara möjligt krävs emellertid att tillsynens resurser inte minskar i jämförelse med nuvarande förhållanden.</p>
<p>En liten konkurstillsynsmyndighet som den föreslagna torde få svårt att på egen hand klara och upprätthålla rimliga kvalitetskrav när det exempelvis gäller IT-utveckling och en rationell administration. I dessa hänseenden torde det bli nödvändigt för den nya myndigheten att söka olika vägar för samverkan med andra myndigheter; ett arbete som torde bli både svårt och tidsödande.</p>
<p>Ett annat viktigt område för en myndighet av detta slag är kompetensförsörjningen; de speciella kunskapskrav som behövs för tillsynsuppgiften torde endast undantagsvis kunna uppnås redan i samband med att nya medarbetare rekryteras till myndigheten. Som en jämförelse kan nämnas att de grundläggande kunskapskraven för juristerna vid tillsynsenheterna för närvarande tillgodoses bl.a. inom ramen för den ettåriga kronofogdeutbildningen. En kvalificerad påbyggnadsutbildning för personal som arbetar med konkurstillsynsfrågor är för övrigt nu under införande. Den av utredningen föreslagna nya myndigheten torde sakna förutsättningar att ge medarbetarna liknande utbildningar. Möjligheterna att erbjuda alternativa karriärvägar blir också små och torde på sikt komma att försvåra möjligheterna till rekrytering.</p>
<p>Om konkurstillsynens anknytning till kronofogdemyndigheterna och Riksskatteverket får bestå medger detta, till skillnad från utredningens förslag, att nuvarande tillsynsresurser kan behållas även med beaktande av de kostnader som tillkommer för Konkursrådet och konkursförvaltarråden. Dessa kostnader är med stor säkerhet de enda tillkommande om konkurstillsynen inte byter hemvist, och de kan tämligen enkelt balanseras genom en ganska liten förändring i nuvarande organisation. Med hänsyn till de betydande förändringar som i övrigt föreslås kan det också vara välbetänkt att nu inte företa större ingrepp i den befintliga organisationen än som är nödvändigt. Förändringen måste dock vara tillräcklig för att råda bot på nuvarande organisatoriska brister.</p>
<p>Givetvis kan man tänka sig flera alternativ för att åstadkomma förbättringar utan att i grunden riva upp nuvarande organisation. En relativt enkel lösning är exempelvis att slå samman tillsynsenheterna vid regionmyndigheterna Gävle och Karlstad respektive Umeå och Härnösand till vardera en enhet. Därigenom skulle de minsta enheterna komma upp i tillräckliga volymer för att bli bärkraftiga och mindre sårbara. Rekryteringsmöjligheterna inom berörda regioner torde också komma att förbättras genom en sådan förändring. Ett par kronofogdemyndigheter skulle visserligen komma att sakna konkurstillsynsfunktioner, men även tidigare har förekommit att vissa myndigheter inte haft någon egen konkurstillsynsfunktion. Ytstorleksproblematiken ska inte överdrivas och torde i allt fall kunna bemästras om de tillsynsenheter som får till ytan stora verksamhetsområden tillförs personella resurser som är något större än vad som kan förefalla motiverat enbart med hänsyn till mängden ärenden. I sammanhanget bör framhållas att antalet advokater med huvudinriktning på obeståndsrätt och affärsjuridik är relativt litet inom de regioner som det här är fråga om.</p>
<p>Det bör överlämnas åt Riksskatteverket att ta fram förslag till ändring i nuvarande regionala organisation i syfte att tillskapa konkurstillsynsenheter med personella resurser väl lämpade att ta sig an tillsynens nya inriktning. 5.12.2. Ikraftträdande</p>
<p>Rikskatteverket har tidigare i olika sammanhang fört fram att det är angeläget att nödvändiga förändringar beträffande konkurstillsynens inriktning och organisation inte fördröjs i onödan. Det kommer att ta avsevärd tid att bygga upp en helt ny och rikstäckande konkurstillsynsmyndighet. Om lagstiftaren i stället väljer att inte bryta loss konkurstillsynen från kronofogdemyndigheterna innebär det att övergången till de förändringar som utredningen i övrigt föreslagit kan ske enklare och smidigare. Därigenom bör ändringarna kunna träda i kraft betydligt tidigare än vad utredningen nu funnit realistiskt.</p>
<h2>Särskilt yttrande av Ann Ganelind</h2>
<p>Jag delar Runar Vikstens slutsats att det saknas tillräckliga skäl att inrätta en självständig konkurstillsynsmyndighet som ska utföra den nya konkurstillsynen. Jag vill anföra några synpunkter utifrån konkurstillsynens perspektiv.</p>
<p>Konkurstillsynen har att bevaka att konkursförvaltarna tillvaratar samtliga borgenärers intressen. Det förhållandet att konkurstillsynen organisatoriskt är en del av kronofogdemyndigheterna har inte medfört att konkurstillsynen bevakar att statens borgenärsintressen tillvaratas i någon annan omfattning än övriga borgenärers intressen. Eftersom externa aktörer under årens lopp har uttryckt tveksamhet mot konkurstillsynens tillhörighet till kronofogdemyndigheten har åtgärder vidtagits för att synliggöra konkurstillsynens opartiskhet. Senast vidtagna åtgärder har skett i och med kronofogdemyndigheternas regionalisering 1997. Den omständigheten att det återigen framförs synpunkter på konkurstillsynens placering hos kronofogdemyndigheten anser jag bör medföra att Riksskatteverket och kronofogdemyndigheterna vidtar ytterligare åtgärder för att synliggöra konkursstillsynens opartiskhet.</p>
<p>Jag delar utredningens och Runar Vikstens uppfattning att konkurstillsynen måste ha en regional förankring och att det finns behov av att koncentrera konkurstillsynen till något färre platser än dagens tio. Riksskatteverket har från mitten av 1990-talet vidtagit ökad ledning och styrning beträffande konkurstillsynen. Detta har medfört att landets konkurstillsyn numera utförs mer enhetligt än tidigare. Jag anser att den nya inriktningen av konkurstillsynen som utredningen föreslår medför möjlighet att utföra en ännu effektivare och bättre konkurstillsyn än i dag. Det är angeläget att dessa förändringar träder i kraft så snart det är möjligt.</p>
<p>Den nya konkurstillsynen som utredningen föreslår innebär inte att konkurstillsynen ska minska i samtliga konkurser. I stället innebär den nya konkurstillsynen att i en del konkurser kommer något mindre tillsyn än i dag att utövas och i en del konkurser kommer betydligt grundligare tillsyn än vad som är möjligt i dag att utövas. För att den nya konkurstillsynen ska kunna vara minst lika effektiv som i dag anser jag att det inte är möjligt att ytterligare minska antalet personer som i dag arbetar med konkurstillsyn. De som i dag arbetar med konkurstillsyn har, utöver adekvat grundutbildning, lång erfarenhet av konkurstillsyn eller erfarenhet från domstol och annan närliggande juridisk verksamhet. Hittills har det inte funnits någon särskild vidareutbildning för de som arbetar med konkurstillsyn. Erfarenhet och skicklighet inom konkurstillsyn har erhållits genom</p>
<p>löpande arbete med konkurstillsyn. Nyligen har Riksskatteverket planerat införandet av en påbyggnadsutbildning för tillsynspersonal.</p>
<p>För att konkurstillsyn ska utföras så effektivt som möjligt är det viktigt att tillsynsarbetet kan fortsätta att attrahera personer med erfarenhet av konkurstillsyn eller annan närliggande juridisk verksamhet. Vidare är det viktigt att tillsynspersonalen kan erbjudas vidareutbildning inom konkurstillsyn så att personalen erhåller nödvändig kompetensutveckling. Jag anser att det är viktigt att de förbättringar som har vidtagits under senare tid och de åtgärder som nu planeras kan fullföljas. Jag är mycket tveksam till om en liten fristående konkurstillsynsmyndighet med begränsade ekonomiska resurser har förutsättning att kunna bedriva den nya föreslagna konkurstillsynen tillräckligt effektivt samt möjlighet att erbjuda en tillräcklig kompetensutveckling för tillsynspersonalen. Mot bakgrund härav delar jag Runar Vikstens uppfattning att de organisatoriska förändringar och utbildningsinsatser som måste vidtas lämpligast sker inom ramen för befintlig organisation.</p>
