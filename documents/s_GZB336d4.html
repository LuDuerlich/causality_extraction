<h1>Sammanfattning</h1>
<h2></h2>
<p>Syftet med denna rapport är att sammanfatta resultatet av de beslut och utredningar som har fattats respektive genomförts beträffande det militära försvarets stödverksamheter under senare år. Inom ramen för uppdraget har ett stort antal besluts- och utredningsdokument gåtts igenom. Tidsmässigt har genomgången avgränsats till 2000-talet och då framförallt dess senare del.</p>
<p>Under hela 2000-talet har såväl regeringen som olika utredningar efterlyst en bättre spårbarhet mellan å ena sidan Försvarsmaktens uppgifter och å andra sidan inriktningen av materiel- och logistikförsörjningen. Man har också velat minska bindningarna i materielplaneringen och betonat möjligheterna att påverka beslut som tas i tidiga skeden av materielprocessen. Ytterligare en återkommande synpunkt har varit betoningen av det internationella samarbetet och behovet av att styra kunskapsutvecklingen mot vissa strategiska kompetenser och nischer.</p>
<p>I dessa avseenden har utvecklingen under 2000-talet präglats av en hög grad av kontinuitet. Detta gäller dock inte de ekonomiska krav som ställts på stödverksamheterna. I detta avseende medförde 2004 års försvarsbeslut ett trendbrott. Den ramreduktion som beslutades vid detta tillfälle skulle i stor utsträckning tas ut genom besparingar i stödverksamheterna. Besparingsperspektivet har sedan denna tid varit ett dominerande inslag i det förändringsarbete vad gäller stödverksamheterna som initierats från statsmaktsnivå.</p>
<p>Några månader efter 2004 års försvarsbeslut tillsattes Försvarsförvaltningsutredningen med uppgiften att föreslå åtgärder i syfte att reducera kostnaderna för försvarets lednings- och stödverksamheter med 2 miljarder kronor per år. Stödutredningen föreslog några år senare ytterligare 3 miljarder kronor i besparingar. Bedömningen att det var möjligt att spara de aktuella beloppen hade i princip redan gjorts på politisk nivå. Något tillspetsat kan man hävda att utredningarnas uppgift var begränsad till att fördela</p>
<p>besparingarna på olika anslagsområden och delverksamheter inom stödverksamheterna.</p>
<p>Beträffande myndighetsstrukturen inom stödverksamheten har bedömningarna gått isär under årens lopp. De organisationsöversyner som genomfördes under perioden 2002–2004 av FMV, FOI och FHS föreslog inga förändringar i myndighetsstrukturen. Inte heller Försvarsförvaltningsutredningen föreslog några förändringar i myndighetsstrukturen. Förslaget att lägga samman stödmyndigheterna till en myndighet framfördes av Försvarsberedningen i den rapport som redovisades i juni 2008. Regeringen tog dock delvis avstånd från Försvarsberedningens förslag. Stödutredningen föreslog att FMV och FOI skulle avvecklas och att en ny stödmyndighet skulle bildas. Också beträffande de organisatoriska konsekvenserna av en utökad samordning av materiel- och logistikprocesserna har meningarna gått kraftigt isär.</p>
