<h1>Sammanfattning</h1>
<h2></h2>
<p>Vad som återstår efter genomgången ovan är således de nuvarande bestämmelserna i sekretesslagen om sekretess i internationellt samarbete, som direkt stödjer sig på internationella avtal som har godkänts av riksdagen. Det innebär att de bestämmelser i sekretesslagen som det enligt vår uppfattning kan bli aktuellt att samordna i en gemensam bestämmelse är: 7 kap. 14 § femte stycket – om sekretess för uppgifter som rör utlänningar, 8 kap. 5 § fjärde stycket (första och tredje meningen) – om sekretess för uppgifter som rör tillsyn över bank- och kreditväsendet, 8 kap. 6 § andra stycket – om sekretess för uppgifter i statlig verksamhet med utredning, planering och tillsyn m.m. avseende näringslivet, 9 kap. 3 § andra stycket – om sekretess för uppgifter i beskattnings- och exekutionsverksamhet. 7.3.2 Noggrannhetskravet i 2 kap. 2 § tryckfrihetsförordningen</p>
<p>Att rätten för enskilda att ta del av myndigheternas allmänna handlingar får begränsas framgår av 2 kap. 2 § tryckfrihetsförordningen. Sådana begränsningar får göras med hänsyn bl.a. till  rikets säkerhet eller dess förhållande till annan stat eller mellanfolklig organisation, till  myndighets verksamhet för inspektion, kontroll eller annan tillsyn, till  intresset av att förebygga brott samt till  skyddet för enskildas personliga eller ekonomiska förhållanden. Av paragrafens andra stycke framgår att en begränsning av rätten att ta del av allmänna handlingar skall anges noga  i bestämmelse i en särskild lag – sekretesslagen – eller i annan lag som den särskilda lagen hänvisar till. Efter bemyndigande i en sådan bestämmelse får regeringen i förordning meddela närmare föreskrifter om bestämmelsens tillämplighet.</p>
<p>Av detta noggrannhetskrav i tryckfrihetsförordningen följer att sekretessbestämmelser skall vara formulerade så konkret och precist att de blir hanterliga för myndigheterna. Det sekretesskyddade området skall med andra ord beskrivas så klart och noggrant att myndigheterna har möjlighet att avgöra vilka uppgifter som omfattas av sekretess. Enligt vår uppfattning innebär en sådan precisering av bestämmelserna också minskad risk för extensiv lagtolkning och en oönskad utvidgning av det sekretesskyddade området.</p>
<p>När det gäller bestämmelser som reglerar sekretess i det internationella samarbetet på grund av vad som föreskrivs i av riksdagen godkända avtal med andra stater och mellanfolkliga organisationer, är det emellertid enligt vår bedömning inte möjligt att upprätthålla samma krav på noggrannhet som måste ställas på andra materiella sekretessbestämmelser. Det finns flera orsaker till detta. Bland annat är kraven på sekretess i internationella avtal ofta opreciserade och i vissa situationer är sekretessen direkt beroende av vad andra stater har för uppfattning i enskilda fall. Också den stora mängden internationella avtal och bindande EG-rättsliga föreskrifter som innehåller sekretesskrav omöjliggör att en hög grad av tydlighet konsekvent upprätthålls i sekretesslagen.</p>
<p>De bestämmelser om sekretess på grund av internationella avtal som finns i sekretesslagen i dag, och som vi redovisar i föregående avsnitt, anser vi mot den bakgrunden vara så noggrant utformade som det rimligen går att kräva. Trots de svårigheter det kan medföra i enskilda fall är det oundvikligt att myndigheterna måste pröva sekretessen för uppgifter inte bara mot bestämmelserna i sekretesslagen, utan också mot vad som föreskrivs i de bakomliggande internationella avtalen eller EG-rättliga föreskrifterna. Vi anser att denna typ av bestämmelser i sekretesslagen i första hand på ett så tydligt sätt som möjligt måste klargöra för myndigheterna vad som gäller för deras prövning när de skall ta hänsyn till sekretessregler i internationella avtal. Det är däremot mindre betydelsefullt om det finns flera bestämmelser som var och en uttryckligen pekar ut de verksamhetsområden inom vilka de är tillämpliga eller om det finns ett fåtal mer generella bestämmelser. Det som till sist avgör om en uppgift skall sekretessbeläggas eller inte är ändå förekomsten och utformningen av sekretessregler i internationella avtal som det inte är möjligt att uttryckligen peka ut i sekretesslagen.</p>
<p>Det är självfallet viktigt att mer enhetligt utformade bestämmelser inte får en så generell utformning att sekretessen för uppgifter i det internationella samarbetet utvidgas utan att riksdagen har haft möjlighet att ta ställning till det. Vår avsikt är inte heller att utvidga den sekretess som gäller i dag, utan endast att på ett samordnat och tydligt sätt reglera vad som gäller när sekretess föreskrivs i internationella avtal. Som vi tidigare anfört anser vi därför att ett krav för att införa en mer enhetlig reglering är att sekretessen blir tillämplig endast om de bakomliggande internationella avtalen har godkänts av riksdagen . Med detta menar vi att ett avtal formellt föreläggs riksdagen för beslut om godkännande. Det är alltså inte tillräckligt att ett utskott eller något annat riksdagsorgan endast informeras om förekomsten av ett avtal.</p>
<p>På det sättet garanteras att den sekretess för uppgifter som kan bli följden av att ett internationellt avtal ingås alltid har underställts riksdagens prövning. Under denna förutsättning finns det enligt vår uppfattning inte några konstitutionella hinder mot en samordning i ett fåtal mer enhetliga och generella bestämmelser. 7.3.3 Det måste göras tydligare vilken sekretess som gäller på grund av internationella avtal</p>
<p>Redan i dag är situationen i fråga om sekretess på grund av internationella avtal sådan att det i praktiken är omöjligt för allmänheten att överblicka vilka sekretessregler i olika avtal som kan bli tillämpliga när någon i ett enskilt fall begär att få ut en handling som rör myndigheternas internationella samarbete. Om flera separata bestämmelser samordnas i ett mindre antal enhetliga och generella bestämmelser, finns det risk för att det blir än svårare att överblicka vilka regler som faktiskt gäller. Regeringen har också tidigare varit tveksam till att i detta sammanhang införa sekretess som gäller generellt utan begränsning av tillämpningsområdet.</p>
<p>En förutsättning för en sådan förändring av lagstiftningen anser vi därför vara att det på något annat sätt tydliggörs vad som gäller. Enligt vår uppfattning kan detta göras på två sätt. För det första måste en generellt tillämplig sekretessbestämmelse vara utformad så att det klart uttrycks vad det är som gäller vid en prövning av om sekretess föreligger för en uppgift på grund av vad som föreskrivs i ett internationellt avtal. Den frågan diskuterar vi i avsnitt 7.4.3. För det andra bör myndigheterna åläggas en skyldighet att närmare ange grunden för att en allmän handling inte kan lämnas ut på begäran av enskild, när ett sådant avslagsbeslut baseras på regler om sekretess i ett internationellt avtal eller i EG-rättsliga föreskrifter. Vi återkommer till den frågan i avsnitt 7.6. 7.4 Vårt förslag till samordning av bestämmelser om sekretess till skydd för enskildas intressen</p>
<p>Vårt förslag (ny 9 kap. 30 §): Sekretess skall gälla för en uppgift om enskilds personliga eller ekonomiska förhållanden som en myndighet förfogar över på grund av Sveriges medlemskap i Europeiska unionen eller annat av riksdagen godkänt avtal med en annan stat eller en mellanfolklig organisation, om röjandet av uppgiften skulle strida mot avtalet. Föreskrifterna i 14 kap. 1–3 §§ skall avseende denna sekretess inte få tillämpas i strid med avtalet.</p>
<p>I fråga om uppgift i allmän handling skall sekretessen gälla i högst tjugo år.</p>
<p>Meddelarfriheten skall inte inskränkas för uppgifter som myndigheter förfogar över endast på grund av ett internationellt avtal. 7.4.1 Tillämpningsområdet – skydd för enskildas intressen</p>
<p>Som vi redovisar i avsnitt 7.3.1 är det framför allt fyra paragrafer i sekretesslagen som innehåller bestämmelser om sekretess på grund av internationella avtal som kan vara lämpliga att samordna i en gemensam bestämmelse. Det gäller 7 kap. 14 § femte stycket, 8 kap. 5 § fjärde stycket, 8 kap. 6 § andra stycket samt 9 kap. 3 § andra stycket. Samtliga de bestämmelserna är i stort sett identiskt utformade och har samma grundläggande syfte. Bestämmelserna innebär att uppgifter som en svensk myndighet fått eller förfogar över på grund av internationella avtal som godkänts av riksdagen, skall kunna omfattas av den sekretess som krävs enligt det bakomliggande avtalet. Vi anser att dessa bestämmelser bör samordnas i en gemensam regel.</p>
<p>Alla fyra bestämmelserna har till syfte att skydda enskildas personliga och ekonomiska förhållanden . Det rör sig alltså inte i något fall om att en myndighet med stöd av bestämmelserna skall kunna sekretessbelägga uppgifter för att skydda sin egen verksamhet eller den verksamhet som bedrivs av t.ex. en utländsk myndighet. Sekretessen kan därför enligt de principer som gäller för sekretesslagen efterges av den eller de enskilda som berörs av uppgifterna. Här skiljer sig bestämmelserna åt från dem som avser sekretess vid rättslig hjälp till utländska stater eller mellanfolkliga organisationer (se avsnitt 7.3.1). En generell bestämmelse avseende internationella avtal som har godkänts av riksdagen, och som skall ersätta dagens bestämmelser, bör därför få ett tillämpningsområde som begränsar sig till skyddet av enskildas intressen  och som enbart möjliggör sekretess för uppgifter om deras personliga eller ekonomiska förhållanden. Begreppet ekonomiska förhållanden måste därvid också anses innefatta enskildas affärs- och driftförhållanden. Med hänsyn till denna begränsning av tillämpningsområdet bör bestämmelsen placeras i en ny paragraf i 9 kap. sekretesslagen.</p>
<p>Våra överväganden i denna del innebär inte att det saknas behov av en motsvarande ny regel om sekretess till skydd för det allmännas intressen . Vi återkommer i avsnitt 7.5 till våra överväganden och förslag i den delen. 7.4.2 Sekretess för uppgifter som myndigheter ”förfogar över”</p>
<p>De bestämmelser som vi föreslår skall samordnas i en gemensam bestämmelse är inte helt likartat utformade i fråga om vilka uppgifter hos en svensk myndighet som kan omfattas av sekretess på grund av ett internationellt avtal. Av 7 kap. 14 § och 8 kap. 5 § framgår att sekretessen omfattar uppgifter som en myndighet har fått eller erhållit  enligt avtalet. Det är med andra ord endast sådana uppgifter som t.ex. utländska myndigheter överlämnar till svenska myndigheter som kan sekretessbeläggas. I 8 kap. 6 § och 9 kap. 3 § anges i stället att sekretessen är tillämplig på uppgifter som en myndighet förfogar över  på grund av avtalet. Det betyder att även uppgifter som den svenska myndigheten har inhämtat i Sverige – och som alltså inte överlämnats från utländska myndigheter – kan omfattas av sekretess. Skälet för att denna formulering valdes i de sistnämnda bestämmelserna är att de sekretessregler som Sverige enligt det aktuella bakomliggande avtalet (det dåvarande EES-avtalet och det nuvarande EU-medlemskapet) är skyldigt att följa, kräver att sekretessen kan tillämpas också på sådana uppgifter som de svenska myndigheterna inhämtar själva.</p>
<p>För att en gemensam bestämmelse skall vara praktiskt tillämpbar är det alltså inte tillräckligt att den enbart möjliggör sekretess för uppgifter som en svensk myndighet fått från utlandet. Den måste utformas så att alla uppgifter som en myndighet förfogar över  på grund av ett avtal kan omfattas av sekretess, även om uppgifterna alltså inte har överlämnats från en utländsk myndighet. En sådan förändring i förhållande till vad som gäller enligt 7 kap. 14 § och</p>
<p>I det här sammanhanget vill vi särskilt peka på betydelsen av ett annat av våra förslag, nämligen att en myndighet i ett avslagsbeslut angående enskilds begäran att få ta del av en allmän handling måste ange vilket avtal och vilken sekretessregel i avtalet den stödjer sig på (se avsnitt 7.6). Enligt vår uppfattning innebär detta krav en god garanti för att myndigheterna inte utsträcker sekretessen längre än vad som är nödvändigt enligt de bindande internationella avtal som Sverige har ingått. 7.4.3 Ett nytt skaderekvisit för prövning av vilken sekretess som gäller enligt ett internationellt avtal</p>
<p>Samtliga bestämmelser som vi föreslår skall samordnas är uppbyggda enligt samma grundläggande princip. Sekretess gäller, i den mån riksdagen har godkänt avtal om det, för uppgifter som myndigheten förfogar över på grund av avtalet. Av förarbetena till dessa bestämmelser framgår att ett viktigt syfte är att möjliggöra att uppgifter i det internationella samarbetet kan omfattas av absolut sekretess, oavsett vilken sekretess som enligt den svenska huvudregeln annars skulle gälla för uppgifterna. Samtidigt förekommer också tydliga uttalanden om att en förutsättning för sådan sekretess är att det bakomliggande avtalet hindrar att uppgifter lämnas ut i det aktuella fallet.</p>
<p>Även om det inte kan utläsas direkt av bestämmelserna, tolkar vi regeringens uttalanden som att sekretess för uppgifter med stöd av dessa bestämmelser gäller i den omfattning och med den styrka som är ett krav enligt det aktuella avtalet. Föreskrivs absolut sekretess i avtalet är det också absolut sekretess som gäller i Sverige. Om en sekretessregel i ett avtal däremot är utformad så att den t.ex. tilllåter att en uppgift lämnas ut i ett enskilt fall om den svenska myndigheten anser att det kan ske utan fara för en enskild, bör självfallet sekretessen inte vara absolut i Sverige för den uppgiften. Motsvarande anser vi gäller om det i ett avtal föreskrivs att sekretessen i Sverige inte får vara sämre än i ursprungslandet. En begäran om utlämnande skall då prövas mot både aktuella svenska sekretessregler och motsvarande aktuella regler i ursprungslandet. Inte heller i det fallet bör det vara möjligt att hävda absolut sekretess om detta inte följer av sekretessbestämmelserna i Sverige eller ursprungslandet.</p>
<p>Ordalydelsen i sekretesslagens särskilda bestämmelser om sekretess på grund av internationella avtal är emellertid inte sådan att vår tolkning är uppenbar. Tvärtom kan det i dag uppfattas som att absolut sekretess alltid gäller för de uppgifter som en myndighet har fått eller förfogar över på grund av ett avtal. Detta medför enligt vår uppfattning en uppenbar risk för att uppgifter sekretessbeläggs i onödan eller i vart fall för att en tillräcklig prövning av sekretessens styrka inte görs i de enskilda fallen. Vi anser därför att en ny gemensam bestämmelse bör få en utformning som tydligare markerar att sekretessen hos en svensk myndighet aldrig skall vara strängare än vad som krävs enligt antingen svenska materiella regler eller särskilda sekretessregler som följer av internationella avtal eller EG-föreskrifter.</p>
<p>Den lösning som för oss framstår som den bästa och tydligaste, är att den gemensamma bestämmelsen innehåller ett krav på myndigheter att företa en konkret prövning av om ett utlämnande i det enskilda fallet skulle strida mot det bakomliggande och av riksdagen godkända avtalet. Detta kan lämpligen uttryckas genom att det införs ett skaderekvisit av innebörd att sekretess gäller för en uppgift, om röjandet av uppgiften skulle strida mot avtalet . Myndigheterna blir med en sådan formulering skyldiga att göra en bedömning av vad som faktiskt krävs enligt avtalet när de prövar om en uppgift kan lämnas ut.</p>
<p>Skulle avtalet föreskriva absolut sekretess för en uppgift som myndigheten förfogar över kan det självfallet antas att ett röjande av uppgiften skulle strida mot avtalet. Detsamma kan vara fallet om det i ett avtal finns en sekretessklausul som föreskriver s.k. originator control (se avsnitt 6.2.1). Om exempelvis den utländska ursprungsmyndigheten har uttryckt att en uppgift inte får lämnas ut utan dess tillåtelse, måste den svenska myndigheten kontrollera hur den utländska myndigheten ställer sig i det aktuella fallet. Finns det inga invändningar mot ett utlämnande gäller följaktligen ingen sekretess, under förutsättning att inte uppgiften i fråga också skyddas av någon annan bestämmelse i sekretesslagen. Det motsatta gäller däremot om den utländska myndigheten förklarar att uppgiften inte får röjas. Skulle ett avtal föreskriva att en prövning av skada e.d. skall göras innan en uppgift lämnas ut, ankommer det på den svenska myndigheten att först göra en sådan prövning för att därefter konstatera om utlämnandet kan strida mot avtalet eller inte. Ett avtal kan också vara formulerat så att det är de svenska nationella sekretessreglerna som skall tillämpas direkt. I ett sådant fall skall självfallet en vanlig prövning göras enligt sekretesslagens bestämmelser och av de skaderekvisit som ställs upp i de aktuella paragraferna.</p>
<p>Vårt förslag i denna del skall också ses mot bakgrund av att vi föreslår att en myndighet som avslår en begäran att få ta del av en allmän handling med hänvisning till den generella bestämmelsen om sekretess på grund av internationella avtal, i beslutet skall peka ut såväl det aktuella avtalet som den tillämpliga sekretessföreskriften i avtalet (se avsnitt 7.6). Sammantaget anser vi att den här föreslagna lösningen på ett mycket tydligare sätt än i dag markerar att sekretess hos en svensk myndighet inte skall vara strängare än vad som faktiskt krävs av det bakomliggande avtalet. 7.4.4 EU-medlemskapet är ett ”internationellt avtal”</p>
<p>Flera av de konventioner och avtal som Sverige har ingått med andra stater eller mellanfolkliga organisationer – och som innehåller regler om informationsutbyte och sekretess – gäller specifika frågor som t.ex. handräckning i beskattningsverksamhet eller rättslig hjälp i brottsutredningar. I dessa fall torde det inte uppstå några tvivel om att det är sekretessregler i just de aktuella avtalen som avses när det i sekretesslagens bestämmelser hänvisas till ett ”avtal”. Sedan Sverige blev medlem i EU återfinns emellertid det stora flertalet av sådana sekretessregler inte direkt i internationella avtal. I stället innebär hänvisningarna i sekretesslagen till ”avtal som riksdagen godkänt” att sekretessregler som ingår som en del av EG-rätten kan vara tillämpliga. Enligt vår uppfattning är det emellertid endast sekretessklausuler i anslutningsfördragen och i de bindande förordningar och direktiv som utfärdas av EU:s institutioner, som med stöd av dagens sekretessbestämmelser är tillämpliga till följd av Sveriges EU-medlemskap.   Bestämmelsernas tillämpningsområde omfattar alltså enligt vår uppfattning inte särskilda tystnadspliktavtal som enskilda tjänstemän inom EU undertecknar personligen. Inte heller omfattas särskilda regler om tystnadsplikt som arbetsgrupper eller kommittéer, ofta med representanter från medlemsländernas myndigheter, sätter upp i sitt arbete.</p>
<p>Detta genomslag av  EG-rätten  framgår inte med den utformning som dagens sekretessregler har. För de myndigheter som tillämpar sekretesslagens bestämmelser innebär detta sannolikt inget problem. Det kan däremot vara svårt för allmänheten att inse att hänvisningen i t.ex. 8 kap. 6 § andra stycket sekretesslagen innebär att sekretessregler i skilda  EG-föreskrifter  kan åberopas av svenska myndigheter som skäl för att inte lämna ut en allmän handling. För att göra det tydligt att så är fallet anser vi att det i en ny gemensam bestämmelse klart skall framgå att sekretess kan gälla för en uppgift som en myndighet förfogar över  på grund av Sveriges medlemskap i Europeiska unionen eller annat av riksdagen godkänt avtal med en annan stat eller en mellanfolklig organisation . På det sättet redovisas det öppet i sekretesslagen att  EG-rättsliga  sekretessregler i främst förordningar och direktiv i vissa fall kan ha en direkt och omedelbar inverkan på offentligheten hos svenska myndigheter i fråga om information som de förfogar över på grund av samarbetet med de andra medlemsstaternas myndigheter eller med EU:s institutioner. 7.4.5 Ingen inskränkning i meddelarfriheten</p>
<p>Den sekretess som föreskrivs i de bestämmelser som vi föreslår skall omfattas av samordningen till en enhetlig bestämmelse är i vissa fall av s.k. kvalificerad art. Det innebär att meddelarfriheten i de fallen är inskränkt enligt reglerna i 16 kap. sekretesslagen (se mer om meddelarfrihet i avsnitt 3.7.1). Detta gäller dock inte sekretessen för flertalet av de uppgifter som berörs av vårt förslag. Det finns därför anledning att överväga hur frågan om inskränkningar i meddelarfriheten skall bedömas när sekretess på grund av internationella avtal regleras gemensamt.</p>
<p>Inledningsvis kan vi konstatera att meddelarfriheten inte i något fall är inskränkt i fråga om uppgifter som i dag kan sekretessbeläggas med stöd av 7 kap. 14 § femte stycket eller 8 kap. 5 § fjärde stycket. Vi ser inte heller några skäl för att nu överväga en inskränkning i meddelarfriheten avseende dessa uppgifter. De nämnda bestämmelserna utgör därför inget hinder mot att föreslå en gemensam sekretessreglering, som inte åtföljs av föreskrifter om kvalificerad tystnadsplikt för de uppgifter som omfattas av sekretessen. Det finns däremot anledning att närmare överväga hur man skall ställa sig i fråga om uppgifter som kan sekretessbeläggas med stöd av 8 kap. 6 § andra stycket och 9 kap. 3 § andra stycket, eftersom meddelarfriheten i dag kan vara inskränkt för sådana uppgifter.</p>
<p>Statlig tillsyn m.m. (8 kap. 6 § andra stycket)</p>
<p>Tystnadsplikten för vissa uppgifter i statlig tillsyns- och utredningsverksamhet, som kan sekretessbeläggas med stöd av 8 kap. 6 § sekretesslagen, kan inskränka meddelarfriheten oavsett om uppgifterna förekommer i verksamheten på grund av internationella avtal eller av rent nationella skäl. Det gäller sådana uppgifter som rör andra ekonomiska eller personliga förhållanden för tredje man, som har trätt i affärsförbindelse med ett tillsynsobjekt, än affärs- och driftförhållanden. Paragrafen är i sin helhet tillämplig i statlig verksamhet hos ett stort antal myndigheter som räknas upp i bilagan till sekretessförordningen, bl.a. Jordbruksverket, Konsumentverket, Fiskeriverket, Luftfartsverket, Post- och telestyrelsen samt länsstyrelserna.</p>
<p>Tidigare gällde 8 kap. 6 § fullt ut även i Konkurrensverkets tillsyns- och utredningsverksamhet. Numera regleras den nationella verksamheten i stället särskilt i 8 kap. 4 § sekretesslagen. Det innebär att grundbestämmelsen i 8 kap. 6 § första stycket inte längre är tillämplig hos Konkurrensverket. Däremot är 8 kap. 6 § andra stycket om sekretess för sådana uppgifter i tillsynsverksamhet m.m. som myndigheter förfogar över på grund av ett internationellt avtal fortfarande tillämplig också hos Konkurrensverket (se mer om sekretess hos Konkurrensverket i avsnitt 6.4.5 och 7.2). En följd av denna något märkliga lagtekniska konstruktion avseende just Konkurrensverket är att meddelarfriheten i dess verksamhet är inskränkt främst såvitt gäller uppgifter som myndigheten förfogar över på grund av ett internationellt avtal. Hos Konkurrensverket är nämligen meddelarfriheten för uppgifter som myndigheten har tillgång till – utan att det beror på ett internationellt avtal – inskränkt endast i fråga om vissa uppgifter som avser rådgivning inför en anmälan enligt konkurrenslagen. I Konkurrensverkets övriga verksamhet med nationell tillsyn gäller däremot meddelarfriheten utan sådan inskränkning.</p>
<p>Meddelarfriheten gäller således i vidare utsträckning för uppgifter om enskildas personliga och ekonomiska förhållanden i Konkurrensverkets verksamhet, än när det är andra statliga myndigheter som i motsvarande verksamhet förfogar över sådana uppgifter. Det beror på att den för Konkurrensverket tillämpliga grundbestämmelsen i 8 kap. 4 § inskränker meddelarfriheten i mindre grad än motsvarande grundbestämmelse i 8 kap. 6 § första stycket. Detta gäller emellertid endast uppgifter som Konkurrensverket förfogar över utan  att det beror på ett internationellt avtal. För uppgifter som verket förfogar över på grund av ett sådant avtal gäller däremot samma sekretessregel i 8 kap. 6 § andra stycket som för andra statliga myndigheter. Därför gäller också – enligt 16 kap. sekretesslagen – samma inskränkning i meddelarfriheten för just sådana uppgifter hos Konkurrensverket, som för motsvarande uppgifter hos andra tillsynsmyndigheter.</p>
<p>Såvitt vi förstår har den bestämmelse i 16 kap. sekretesslagen som inskränker meddelarfriheten för uppgifter som myndigheterna förfogar över på grund av internationella avtal, dvs. uppgifter för vilka sekretess gäller enligt 8 kap. 6 § andra stycket, ett mycket begränsat tillämpningsområde. För andra myndigheter än Konkurrensverket torde den ha betydelse endast i de fall då en sådan uppgift förekommer hos en svensk myndighet utan att ha någon anknytning till sådan verksamhet hos den svenska myndigheten som enligt 8 kap. 6 § första stycket omfattas av sekretessens räckvidd (dvs. verksamheter som räknas upp i bilagan till sekretessförordningen). Främst torde detta vara fallet när den aktuella uppgiften endast berör verksamheten hos en utländsk myndighet och alltså är utan betydelse i den svenska myndighetens egen verksamhet. I övriga fall följer inskränkningen av meddelarfriheten inte bara av att uppgiften omfattas av sekretess enligt 8 kap. 6 § andra stycket, utan också av att sekretess gäller redan enligt grundbestämmelsen i första stycket.</p>
<p>För Konkurrensverket är situationen i och för sig något annorlunda. Inskränkningarna i meddelarfriheten har som vi beskriver ovan en något vidare räckvidd i fråga om sådana uppgifter som verket förfogar över på grund av internationella avtal, än vad den har för andra uppgifter hos verket. Men inte heller i Konkurrensverkets verksamhet torde bestämmelsen i 16 kap. sekretesslagen – om inskränkning i meddelarfriheten för vissa uppgifter som är sekretessbelagda enligt 8 kap. 6 § andra stycket – fylla någon större funktion. Meddelarfriheten är trots allt inskränkt endast i fråga om ett begränsat antal uppgifter. Det gäller uppgifter som Konkurrensverket förfogar över på grund av ett internationellt avtal och som angår andra personliga och ekonomiska förhållanden än affärs- och driftförhållanden hos tredje man som trätt i affärsförbindelse med ett bolag eller annat objekt som är föremål för Konkurrensverkets tillsyns- eller utredningsverksamhet.</p>
<p>Vi anser därför att det bör övervägas om det verkligen finns anledning att behålla den aktuella inskränkningen i meddelarfriheten för uppgifter hos vissa statliga tillsynsmyndigheter, när flera olika bestämmelser om sekretess på grund av internationella avtal samordnas i en enda gemensam sekretessbestämmelse.</p>
<p>Av betydelse för denna bedömning är också den situation som föreligger i dag för motsvarande uppgifter i Finansinspektionens tillsynsverksamhet. Även här är meddelarfriheten inskränkt för sådana uppgifter om personliga och ekonomiska förhållande om tredje man som är sekretesskyddade enligt huvudbestämmelsen i 8 kap. 5 § första stycket. Den är däremot inte inskränkt för motsvarande uppgifter som kan sekretesskyddas endast  med stöd av specialbestämmelsen i fjärde stycket om sekretess på grund av internationella avtal. Denna skillnad i regleringen av meddelarfriheten mellan 8 kap. 5 och 6 §§ är inte närmare motiverad i förarbetena. Så vitt vi erfarit har det faktum att meddelarfrihet gäller utan inskränkning för nämnda uppgifter som erhålls på grund av internationella avtal, inte inneburit några påtagliga problem i Finansinspektionens verksamhet.</p>
<p>Vi anser därför att det saknas tillräckligt starka skäl för att i samband med införandet av en gemensam sekretessbestämmelse behålla den inskränkning av meddelarfriheten som i dag gäller avseende det fåtal uppgifter som omfattas av sekretess endast  på grund av 8 kap. 6 § andra stycket sekretesslagen.</p>
<p>Beskattning och exekution (9 kap. 3 § andra stycket)</p>
<p>I dag är meddelarfriheten inskränkt för samtliga uppgifter som omfattas av sekretess enligt 9 kap. 1–3 §§ sekretesslagen, dvs. även för alla de uppgifter som en myndighet förfogar över på grund av ett internationellt avtal och som därför kan sekretessbeläggas med stöd av 9 kap. 3 § andra stycket. Trots detta anser vi att det inte finns något egentligt hinder för att låta sekretessen för sådana uppgifter regleras gemensamt med annan motsvarande sekretess, utan att någon inskränkning av meddelarfriheten föreskrivs för uppgifterna. Skälen för detta är följande.</p>
<p>Bestämmelserna i 9 kap. 1 och 2 §§ är tillämpliga på alla de uppgifter som kan sekretessbeläggas enligt 9 kap. 3 § andra stycket och som förekommer i svenska myndigheters beskattningsverksamhet. På motsvarande sätt är 9 kap. 3 § första stycket tillämplig på alla sådana uppgifter om de endast angår en utländsk myndighets beskattningsverksamhet. En uppgift som en svensk beskattningsmyndighet förfogar över på grund av ett internationellt avtal – och som alltså kan sekretessbeläggas med stöd av 9 kap. 3 § andra stycket – omfattas med andra ord alltid av sekretess också enligt någon av de övriga nämnda bestämmelserna. Den särskilda regleringen i 9 kap. 3 § andra stycket utvidgar därmed inte alls sekretessens räckvidd, utan ger endast myndigheterna en möjlighet att sekretessbelägga sådana uppgifter som efter en skadeprövning enligt 9 kap. 1 eller 2 § eller 3 § första stycket annars skulle lämnas ut. Sådana uppgifter i beskattningsverksamhet  som vi föreslår skall kunna sekretessbeläggas enligt en ny gemensam bestämmelse omfattas därför – oavsett om inskränkning i meddelarfriheten föreskrivs avseende den nya bestämmelsen eller inte – av kvalificerad tystnadsplikt om de kan sekretessbeläggas enligt dessa övriga bestämmelser.</p>
<p>Det förhåller sig annorlunda med uppgifter i exekutionsverksamhet  som kan sekretessbeläggas med stöd av 9 kap. 19 § sekretesslagen. Vanligtvis är meddelarfriheten inte inskränkt för dessa uppgifter. Om en myndighet förfogar över dem på grund av ett internationellt avtal omfattas de emellertid också av sekretessen enligt 9 kap. 3 § andra stycket. I just de fallen är meddelarfriheten alltså inskränkt för uppgifterna. Denna skillnad motiverades inte närmare av regeringen vid den sistnämnda bestämmelsens tillkomst. Regeringen konstaterade endast att denna skillnad skulle bli en direkt följd av att någon ändring inte gjordes i 16 kap. sekretesslagen, eftersom alla uppgifter som omfattas av sekretess enligt 9 kap. 3 § redan tidigare var undantagna från meddelarfriheten. Vi kan för vår del inte se att det i samband med införandet av en ny gemensam sekretessbestämmelse skulle föreligga några starka skäl för att undanta vissa uppgifter i exekutionsverksamheten från meddelarfrihet enbart  på den grunden att en myndighet förfogar över dem på grund av ett internationellt avtal.</p>
<p>Vår slutsats om meddelarfrihet</p>
<p>Vi anser att en ny gemensam sekretessbestämmelse avseende uppgifter som myndigheter förfogar över på grund av ett internationellt avtal, inte skall tas med i uppräkningen i 16 kap. sekretesslagen. Det innebär att uppgifter som sekretessbeläggs endast  med stöd av den nya paragrafen inte  kommer att vara undantagna från meddelarfriheten. Däremot kan meddelarfriheten självfallet vara inskränkt om uppgifterna samtidigt omfattas av sekretess också enligt andra bestämmelser, t.ex. 9 kap. 1–3 §§ eller 8 kap. 6 § första stycket 2 sekretesslagen. 7.4.6 Sekretesstidens längd</p>
<p>I tre av de fyra sekretessbestämmelser om internationella avtal som vi föreslår skall samordnas i en gemensam bestämmelse – 8 kap. 5 §, 8 kap. 6 § och 9 kap. 3 § – föreskrivs i dag att den längsta tid som sekretessen gäller för uppgifter i allmänna handlingar är tjugo år. Enligt vår mening är det därför lämpligt att denna sekretesstid anges som huvudregel enligt den nya gemensamma bestämmelsen.</p>
<p>I ett fall gäller en annan längsta tid för sekretess, nämligen i fråga om sekretess enligt 7 kap. 14 § för uppgifter som rör utlänningar. Denna sekretess gäller i stället i högst femtio år. Sådana sekretessbelagda uppgifter om utlänningar kan vara av mycket känslig natur och det kan finnas anledning att låta sekretessen bestå under lång tid. Den särskilda bestämmelsen i paragrafens femte stycke om sekretess på grund av internationella avtal, innebär emellertid inte att utlänningssekretessens räckvidd utsträcks. Bestämmelsen tillåter alltså inte att andra uppgifter än de som omfattas av huvudbestämmelserna i första och andra styckena sekretessbeläggs, utan endast att dessa uppgifter kan skyddas av en strängare (absolut) sekretess på grund av vad som föreskrivs i ett avtal. Att låta den huvudregel avseende sekretesstiden som vi anser skall gälla för sekretess på grund av internationella avtal omfatta även uppgifter om utlänningar som myndigheter förfogar över i det internationella samarbetet, skulle därför inte innebära att sådana uppgifter helt tappar sitt sekretesskydd efter tjugo år. Vad som skulle inträffa är att uppgifterna efter tjugo år inte längre omfattas av den strängare sekretessen enligt femte stycket, utan endast av den ”vanliga” sekretessen med rakt eller omvänt skaderekvisit som föreskrivs i första och andra styckena. Uppgifterna skulle efter tjugo år också kunna lämnas vidare till andra myndigheter med stöd av 14 kap. 1–3 §§ sekretesslagen. I förarbetena till den lagändring som innebar att den särskilda sekretessen avseende internationellt samarbete infördes, behandlades inte frågan om sekretesstidens längd närmare.</p>
<p>Enligt vår uppfattning är det viktigt att en gemensam bestämmelse om sekretess på grund av internationella avtal blir så enhetlig som möjligt. Vi har inte heller erfarit annat än att en tidsgräns på tjugo år skulle vara tillräckligt med hänsyn till bakomliggande avtal angående utlänningssekretessen. Vi anser därför att en längsta sekretesstid om tjugo år kan och bör vara huvudregel för all  sekretess som följer direkt och endast  av ingångna internationella avtal som godkänts av riksdagen. Om en uppgift samtidigt omfattas av sekretess också enligt en annan bestämmelse kan självfallet en längre sekretesstid gälla, t.ex. femtio år enligt 7 kap. 14 § sekretesslagen. I den gemensamma bestämmelsen avseende sekretess på grund av internationella avtal bör det således inte föreskrivas något undantag från huvudregeln i fråga om sekretesstiden för de uppgifter som avses i 7 kap. 14 §. 7.4.7 Uppgiftslämnande mellan myndigheter</p>
<p>Vid tillkomsten av de nuvarande bestämmelserna om sekretess på grund av internationella avtal har det ansetts nödvändigt att komplettera bestämmelserna med en regel om begränsning av uppgiftsutbytet mellan myndigheter. Även om absolut sekretess kan tillämpas på uppgifter som en svensk myndighet förfogar över på grund av ett internationellt avtal, skulle sådana uppgifter i vissa situationer kunna lämnas vidare till andra svenska myndigheter med stöd av de sekretessbrytande bestämmelserna i 14 kap. 1–3 §§ sekretesslagen. Det förekommer emellertid att sekretessklausuler i internationella avtal förhindrar även sådant utlämnande.</p>
<p>Dagens bestämmelser innehåller därför regler som anger att föreskrifterna i 14 kap. 1–3 §§ sekretesslagen inte får tillämpas i strid med det bakomliggande internationella avtalet. Det är med andra ord möjligt att förhindra utlämnande av sekretessbelagda uppgifter till andra myndigheter om ett sådant utlämnande inte är tillåtet enligt sekretessklausuler i det avtal som den aktuella svenska myndigheten skall tillämpa. Vi anser att en motsvarande reglering måste finnas med även i en ny samordnad och gemensam bestämmelse. På samma sätt som i fråga om sekretessen i övrigt kan detta undantag från rättigheterna eller skyldigheterna att överlämna uppgifter till andra myndigheter självfallet tillämpas endast om det faktiskt är ett krav enligt det internationella avtalet (jfr avsnitt 7.4.3). 7.4.8 Sekretess i domstol</p>
<p>För domstolar gäller i dag enligt 12 kap. 3 § andra stycket och 4 § andra stycket sekretesslagen att det i domar och beslut är obligatoriskt med sekretessförordnande för uppgifter som omfattas av sekretess enligt 9 kap. 3 § andra stycket. De uppgifter som avses är sådana som en myndighet på grund av ett internationellt avtal förfogar över i den beskattnings- och exekutionsverksamhet som definieras i 9 kap. 1, 2 och 19 §§ sekretesslagen. Vi föreslår att 9 kap. 3 § andra stycket skall upphävas och i stället regleras gemensamt med andra bestämmelser om sekretess på grund av internationella avtal, men vi har inte underlag för att föreslå att kravet på sekretessförordnande i domstol tas bort. Hänvisningen i bestämmelserna om domstolssekretess måste därför ändras.</p>
<p>Det är med hänsyn till den generella utformningen av vårt förslag inte möjligt att på ett lika enkelt sätt som i dag göra en sådan hänvisning. Vi anser att det bästa är en hänvisning som direkt anknyter till den utformning som 9 kap. 3 § andra stycket har i dag. Således bör det i 12 kap. 3 och 4 §§ fortsättningsvis anges att sekretessförordnande är obligatoriskt för en domstol angående uppgifter som enligt (den nya bestämmelsen) 9 kap. 30 § omfattas av sekretess i sådan verksamhet som avses i 9 kap. 1, 2 eller 19 §.</p>
<p>Motsvarande följdändring måste också göras i rättegångsbalkens bestämmelse i 5 kap. 1 § andra stycket om skyldighet att hålla förhandling inom stängda dörrar. 7.5 Vårt förslag till en ny bestämmelse om sekretess till skydd för det allmännas intressen</p>
<p>Vårt förslag (ny 2 kap. 4 §): Sekretess skall gälla för uppgift som en myndighet förfogar över på grund av ett med en annan stat eller en mellanfolklig organisation ingånget och av riksdagen godkänt avtal om särskilt skydd för vissa uppgifter, om röjandet av uppgiften skulle strida mot avtalet. I fråga om denna sekretess skall föreskrifterna i 14 kap. 1–3 §§ inte få tillämpas i strid med avtalet.</p>
<p>I fråga om uppgift i allmän handling skall sekretessen gälla i högst fyrtio år.</p>
<p>Meddelarfriheten skall inte inskränkas för uppgifter som myndigheter förfogar över endast på grund av ett internationellt avtal om särskilt skydd för vissa uppgifter. 7.5.1 Det finns behov av en ny bestämmelse till skydd för det allmännas intressen</p>
<p>I det internationella samarbetet är det vanligt att Sverige ingår avtal med andra stater eller med mellanfolkliga organisationer. I sådana avtal förekommer ofta sekretessklausuler som innebär att de avtalsslutande parterna förbinder sig att under angivna förutsättningar hemlighålla uppgifter som utväxlas dem emellan. Vi föreslår i avsnitt 7.4 en ny generell bestämmelse i sekretesslagen. Den innebär att myndigheter för att skydda enskilda skall kunna sekretessbelägga utväxlade uppgifter om deras personliga eller ekonomiska förhållanden. Förutsättningen är att myndigheterna förfogar över uppgifterna på grund av Sveriges medlemskap i EU eller på grund av ett annat av riksdagen godkänt avtal med en annan stat eller mellanfolklig organisation.</p>
<p>Det är emellertid inte helt ovanligt att svenska myndigheter med anledning av internationella förbindelser förfogar över uppgifter som inte rör enskilda personer och som därför inte kommer att kunna sekretessbeläggas med stöd av den föreslagna bestämmelsen. Det kan gälla såväl specifika som mer allmänna uppgifter om förhållanden som rör andra stater, utländska myndigheter eller mellanfolkliga organisationer, framför allt i det internationella försvars- och säkerhetssamarbetet. Sådana uppgifter kan behöva sekretessbeläggas med hänsyn till skyddet för det allmänna. Vår uppfattning är dock att största möjliga restriktivitet skall iakttas när det gäller sekretess till förmån för det allmännas intressen. Sekretess bör endast förekomma i sådana fall då öppenhet skulle förhindra en viktig verksamhet eller i vart fall avsevärt försvåra den. Sekretess till skydd för det allmänna på grund av vad som föreskrivs i internationella avtal måste också tydligt begränsas, för att minimera risken att den får ett vidare tillämpningsområde än vad som faktiskt krävs och avses.</p>
<p>I andra länder och inom mellanfolkliga organisationer är det i de ovan nämnda situationerna en vanlig uppfattning att det är den som har upprättat en handling som också har rätt att avgöra vad som är hemliga uppgifter i handlingen. Ett villkor för att en stat eller en mellanfolklig organisation skall lämna i från sig hemligheter är därför ofta att mottagaren förbinder sig att inte lämna ut informationen utan samtycke från den som har upprättat handlingen, s.k. originator control (jfr avsnitt 6.2.1). Sådana förbindelser görs under vissa förutsättningar i separata avtal eller överenskommelser om särskilt skydd och säkerhet för vissa uppgifter som utväxlas mellan parterna, s.k. säkerhetsavtal (internationellt benämnda t.ex. ”security agreements” ) . Dessa avtal upprättas vid sidan av de egentliga samarbetsavtalen och kan innehålla såväl sekretessklausuler som särskilda bestämmelser om hur uppgifterna skall skyddas i övrigt. Ett säkerhetsavtal ingås alltså i de fall avtalsparterna anser att de uppgifter som utväxlas med stöd av ett eller flera samarbetsavtal är så känsliga att det krävs ett särskilt avtal om hur dessa uppgifter skall hanteras.</p>
<p>Ofta medför säkerhetsavtalen inte några egentliga problem för Sverige från sekretessynpunkt. I praktiken är det nämligen möjligt för svenska myndigheter att ta hänsyn till avsändarens uppfattning om vilka uppgifter som skall hållas hemliga. När ett internationellt avtal klart anger att känsliga uppgifter som Sverige får del av skall hållas hemliga och den som har upprättat ursprungshandlingen motsätter sig ett utlämnande, torde det nämligen i stort sett alltid kunna antas att det skulle skada Sveriges mellanfolkliga förbindelser om uppgifterna röjs. Viktiga uppgifter som Sverige förfogar över på grund av internationella avtal och som enligt ett särskilt säkerhetsavtal skall hållas hemliga, kan därför i stort sett undantagslöst sekretessbeläggas enligt den allmänna bestämmelsen om utrikessekretess i 2 kap. 1 § sekretesslagen. I vissa fall skulle även 2 kap. 2 § om försvarssekretess och eventuellt andra bestämmelser i sekretesslagen kunna vara tillämpliga.</p>
<p>Däremot förekommer det andra problem för Sverige med anledning av internationella säkerhetsavtal. När det i en avtalsförhandling krävs att Sverige genom en bestämmelse om originator control förbinder sig att inte röja vissa uppgifter, uppstår det nämligen en konflikt med den svenska offentlighetsprincipen. Eftersom principen enligt 2 kap. 14 § tryckfrihetsförordningen är att de myndigheter som förfogar över en uppgift själva skall göra en prövning av om uppgiften får röjas eller inte, kan Sverige inte i förväg garantera att vissa uppgifter kommer att hållas hemliga med stöd av t.ex. 2 kap. 1 § sekretesslagen. Även om det i och för sig nästan alltid med stor säkerhet kan förutses att så kommer att bli fallet avseende känsliga uppgifter vid utrikes förbindelser, är det ändå de svenska myndigheter som faktiskt förfogar över uppgifterna som i ett enskilt fall skall besluta om skaderekvisiten är uppfyllda och om uppgifterna kan sekretessbeläggas.</p>
<p>Den nuvarande ordningen vållar problem för Sverige i flera internationella sammanhang. De praktiska problem som har uppstått i förhandlingssituationer har hittills fått lösas enligt något av följande tre alternativ:</p>
<p>Sverige kan försöka få motparten/motparterna att gå med på en ändring av formuleringarna i avtalstexten, men det finns inget tydligt exempel på att Sverige faktiskt uppnått detta i förhandlingar. Vi vill dock nämna Europeiska rådets säkerhetsföreskrifter, som innehåller bestämmelser om originator control. I en paragraf i det beslutet sägs att föreskrifterna skall ses endast som ramar och att det är upp till medlemsstaterna att implementera dem i nationell lagstiftning och därvid respektera föreskrifternas innehåll. För Sveriges del innebär detta en hanterbar formulering av sekretessbestämmelsen, men lösningen påverkades av att de flesta medlemsstater hade problem med enskildheter av olika slag i föreskrifterna.</p>
<p>En annan möjlighet är att Sverige skriver under avtalet och samtidigt avger en s.k. unilateral deklaration, i vilken det förklaras att Sverige oavsett avtalet kommer att tillämpa gällande nationell rätt, dvs. tryckfrihetsförordningens och sekretesslagens bestämmelser. Så har skett i t.ex. Sveriges säkerhetsavtal med det europeiska rymdorganet (ESA). Denna variant kan innebära att Sverige försätts i en situation som kan försvåra eller förhindra möjligheterna till internationellt samarbete.</p>
<p>Ett tredje alternativ är att Sverige helt enkelt accepterar den givna skrivningen trots att det inte är möjligt att fullt ut garantera att avtalets innehåll följs. Så är t.ex. fallet vad gäller EU:s säkerhetsavtal med Nato.</p>
<p>Ett fjärde alternativ, som självklart också finns i teorin, är att Sverige väljer att helt avstå från att ingå avtal med innehåll av detta slag. Som regel är det emellertid endast teoretiskt möjligt. Att ingå sådana avtal som det handlar om här är många gånger en förutsättning för att Sverige som land skall kunna verka i samförstånd med andra berörda länder och mellanfolkliga organisationer samt för att Sverige skall kunna utveckla sin egen säkerhetspolitik och andra former av internationellt samarbete som är väsentliga för landets politik och ekonomi m.m.</p>
<p>Det beskrivna problemet gör sig framför allt gällande när Sverige ingår samarbetsavtal med andra mellanfolkliga organisationer än EU. Som exempel kan nämnas avtal med Nato och ESA och tidigare också med VEU . I och för sig kan motsvarande situationer i undantagsfall uppstå även inom EU-samarbetet, men som medlemsland har Sverige i de fallen en helt annan möjlighet att tillämpa nationell lagstiftning utan att det på ett betydande sätt inverkar negativt på Sveriges ställning inom unionen. I förhållande till andra mellanfolkliga organisationer eller till enskilda stater intar Sverige däremot inte alltid en sådan ställning att det är möjligt att fullt ut hävda svenska ståndpunkter inom exempelvis sekretessområdet utan att det påverkar Sveriges avtalssituation negativt. När de uppgifter som skall utväxlas mellan avtalsparterna dessutom är så känsliga att hanteringen av dem kräver ett eget säkerhetsavtal, ligger det i sakens natur att det är särskilt svårt för Sverige att i en förhandlingssituation få till stånd avtalslösningar som inte innehåller villkor om originator control. Om Sverige inte accepterar sådana villkor finns det därför risk för att Sverige helt eller delvis kan komma att utestängas från viktigt internationellt samarbete där sekretess för uppgifter är av avgörande betydelse. Främst gäller detta på försvars- och säkerhetsområdet.</p>
<p>Vi anser sammanfattningsvis att det finns ett stort behov av en bestämmelse i sekretesslagen som ålägger svenska myndigheter att under vissa förutsättningar sekretessbelägga uppgifter utan vanlig skadeprövning – dvs. att absolut sekretess skall kunna gälla – om det krävs på grund av ett internationellt säkerhetsavtal, även om syftet inte är att skydda enskildas personliga eller ekonomiska förhållanden. Den nya bestämmelse som vi i avsnitt 7.4 föreslår skall införas i sekretesslagen till skydd för enskildas intressen bör därför kompletteras med en motsvarande, men i fråga om räckvidden mer begränsad, bestämmelse som har till syfte att skydda det allmännas intressen i det internationella samarbetet . 7.5.2 Bestämmelsen utformning – begränsning av tillämpningsområdet</p>
<p>För att en generell bestämmelse som avser internationella avtal och som skyddar det allmännas intressen inte skall medföra risk för att sekretessen utvidgas på ett sätt som inte är nödvändigt för att underlätta internationellt samarbete, bör dess tillämpningsområde tydligt begränsas. Vi anser att detta bör göras på två sätt, vilka båda enligt vår uppfattning är mycket betydelsefulla.</p>
<p>För det första  har vi erfarit att de ovan redovisade problemen främst uppstår i samband med vissa avtalsförhandlingar med andra mellanfolkliga organisationer än EU och i en del fall med andra stater, nämligen när de utväxlade uppgifterna är så känsliga att det krävs ett särskilt säkerhetsavtal för att reglera hanteringen av dem. Sekretessen bör därför kunna tillämpas endast på sådana avtal om särskilt skydd för vissa uppgifter  som vi diskuterar i föregående avsnitt. Inskränkningen betyder att en myndighet aldrig kan åberopa sekretessklausuler i anslutningsfördragen, i EG-rättsliga förordningar och direktiv (jfr avsnitt 7.4.4) eller i avtalet om EES, för att sekretessbelägga uppgifter enligt den föreslagna bestämmelsen. Det spelar i det avseendet ingen roll om uppgifterna i sig rör EU som organisation, dess institutioner, medlemsländerna eller andra stater. På detta sätt begränsas bestämmelsens tillämpningsområde väsentligt, eftersom allt internt EU-arbete faller utanför. Det innebär alltså att de sekretessklausuler som kan finnas i EG-rättsliga föreskrifter, och som har till syfte att skydda EU:s eller medlemsstaternas allmänna intressen , inte kan åberopas enligt den nya bestämmelsen. Om en sådan sekretessklausul i en EG-rättslig föreskrift avser att skydda också enskildas personliga eller ekonomiska förhållanden, kan emellertid den föreslagna nya 9 kap. 30 § sekretesslagen bli tilllämplig (se avsnitt 7.4). Ytterligare en viktig begränsande följd av att sekretess endast skall gälla när det förskrivs i särskilda säkerhetsavtal, är att bestämmelsen inte kan åberopas för att sekretessbelägga uppgifter med stöd av enskilda sekretessklausuler som ingår som en del i ett ”vanligt” internationellt samarbetsavtal med andra stater eller mellanfolkliga organisationer. Detta gäller oavsett om avtalet rör försvars-, polis- eller beskattningssamarbete eller något annat område.</p>
<p>För det andra  är det vanligt att den typ av internationella säkerhetsavtal som vi diskuterar ovan ingås av regeringen och inte av riksdagen. Vi anser emellertid att det inte är möjligt eller lämpligt att i sekretesslagen införa en generell bestämmelse om sekretess på grund av internationella avtal som har ingåtts av annan än riksdagen. Det bör inte komma i fråga att sekretessklausuler i avtal som ingås av regeringen eller av myndigheter blir direkt bindande med stöd av en sådan generell bestämmelse. När regeringen i dag anser att den i en internationell avtalssituation egentligen inte kan förbinda sig att följa en sekretessklausul i ett säkerhetsavtal på grund av att det skulle strida mot den svenska offentlighetsprincipen, finns i praktiken endast de tre lösningar som redovisas i avsnitt 7.5.1. Vårt förslag innebär således att det införs ett reellt fjärde alternativ, nämligen att det aktuella säkerhetsavtalet underställs riksdagens prövning och att sekretess enligt avtalet därigenom blir direkt tillämplig i Sverige med stöd av den nya bestämmelsen.</p>
<p>På samma sätt som för den gemensamma och enhetliga bestämmelsen till skydd för enskilda personer som vi också föreslår, bör det vara möjligt att i vissa fall förhindra utlämnande av sekretessbelagda uppgifter till andra svenska myndigheter med stöd av bestämmelsen till skydd för det allmännas intressen (jfr avsnitt 7.4.7). Den nya bestämmelsen bör därför innehålla en regel om att föreskrifterna i 14 kap. 1–3 §§ sekretesslagen inte får tillämpas på sekretessbelagda uppgifter, om det skulle strida mot säkerhetsavtalet att de lämnas ut till andra myndigheter.</p>
<p>Den föreslagna bestämmelsens syfte är att Sverige genom att ingå särskilda säkerhetsavtal skall kunna garantera avtalsparterna att hemliga uppgifter kommer att omfattas av sekretess. Denna sekretess gäller till skydd för det allmännas verksamhet, närmare bestämt med hänsyn till Sveriges förhållande till andra stater eller mellanfolkliga organisationer. Vi anser därför att bestämmelsen bör infogas som en ny paragraf i sekretesslagens andra kapitel (2 kap. 4 §). Det skall dock understrykas att den föreslagna bestämmelsen inte har till syfte att utvidga sekretessen i det internationella samarbetet. I de fall då sekretess kan komma att föreligga enligt bestämmelsen kommer sekretess enligt vår bedömning att i stort sett undantagslöst gälla också enligt 2 kap. 1 § sekretesslagen och i vissa fall även enligt 2 kap. 2 § eller andra bestämmelser i samma lag. Det väsentliga med den nya bestämmelsen är i stället att det blir möjligt för Sverige att agera öppet mot andra parter i det internationella samarbetet – och på samma villkor som dessa – när den information som skall utbytas är av sådan karaktär att avtalsparterna redan i förhandlingssituationen kräver garantier för att uppgifterna kommer att hållas hemliga i Sverige. 7.5.3 Sekretesstid och meddelarfrihet</p>
<p>Sekretesstiden för uppgifter i allmänna handlingar bör på grund av bestämmelsens huvudsakliga tillämpningsområde vara densamma som enligt 2 kap. 1 § (utrikessekretessen) och 2 kap. 2 § (försvarssekretessen), dvs. högst fyrtio år.</p>
<p>Meddelarfriheten för uppgifter som omfattas av sekretessen enligt dessa två sist nämnda bestämmelser i 2 kap. sekretesslagen är inskränkt endast i yttersta undantagsfall. I de allra flesta fall kommer uppgifter som kan sekretessbeläggas med stöd av den nya bestämmelsen också att omfattas av sekretess enligt någon av dessa två paragrafer. Vi ser mot den bakgrunden inte att det finns anledning att föreslå någon inskränkning i meddelarfriheten för uppgifter som eventuellt kommer att omfattas av sekretess endast  enligt den föreslagna nya bestämmelsen i 2 kap. 4 § sekretesslagen. 7.6 Vårt förslag om krav på större tydlighet vid avslag på enskilds begäran att ta del av allmän handling</p>
<p>Vårt förslag (nytt stycke i 15 kap. 6 §): Om en myndighet vägrar att lämna ut en allmän handling på grund av att sekretess gäller enligt 2 kap. 4 §, 8 kap. 5 § fjärde stycket, 24 § andra stycket eller 9 kap. 3 eller 30 §, skall myndigheten i avslagsbeslutet ange vilket avtal som avses och tillämplig bestämmelse i avtalet. Om avtalet avser Sveriges medlemskap i Europeiska unionen, skall myndigheten i stället ange tillämplig EG-rättslig föreskrift och tillämplig bestämmelse i föreskriften.</p>
<p>När en myndighet i dag prövar frågan om utlämnande av en allmän handling och meddelar ett överklagningsbart avslagsbeslut enligt 15 kap. 6 § sekretesslagen, skall myndigheten i beslutet ange vilken bestämmelse i sekretesslagen den stödjer sig på. Detta krav är i och för sig inte uttryckligen angivet i sekretesslagen, men följer såväl av 20 § förvaltningslagen (1986:223) som av allmänna förvaltningsrättsliga principer. Genom denna hänvisning till ett visst lagrum i sekretesslagen – tillsammans med motivering av en eventuell skadeprövning – får vanligtvis den enskilde tillräcklig information för att kunna göra en bedömning av riktigheten i beslutet.</p>
<p>När det gäller sekretess på grund av internationella avtal kan det emellertid förhålla sig annorlunda. Som exempel kan tas ett avslagsbeslut som hänvisar till 7 kap. 14 § första och femte styckena och som anger att absolut sekretess gäller. Ett sådant beslut ger egentligen ingen annan information än att uppgiften omfattas av sekretessbestämmelsen och att det finns ett internationellt avtal. Beslutet ger ingen konkret vägledning i fråga om riktigheten i att tillämpa absolut sekretess. Om detta är korrekt eller om en skadeprövning borde ha gjorts är ju beroende av hur sekretessreglerna i det bakomliggande avtalet är utformade. Vi är medvetna om att denna oklarhet för enskilda inte skulle avhjälpas om en myndighet i stället skulle hänvisa till absolut sekretess enligt någon av de två generella bestämmelser som vi föreslår. I och för sig är förutsättningarna för myndighetens prövning tydligare uttryckt i de föreslagna bestämmelserna (jfr avsnitt 7.4.3 och 7.5), men de är också mer generellt utformade och ger inte svar på frågan vilka bakomliggande och tillämpliga internationella avtal som finns inom en viss verksamhet eller vilka sekretessklausuler dessa avtal innehåller.</p>
<p>Detta problem, som alltså finns redan i dag, anser vi kan avhjälpas genom att det i 15 kap. 6 § sekretesslagen uttryckligen föreskrivs att när en myndighet i ett avslagsbeslut hänvisar till en bestämmelse i sekretesslagen om sekretess på grund av internationella avtal, skall myndigheten i beslutet också ange vilket avtal den stödjer sig på och vilken sekretessregel i avtalet som är tillämplig i det aktuella fallet. Om sekretessen följer av Sveriges medlemskap i EU, bör beslutet i stället ange t.ex. den tillämpliga EG-förordningen och den aktuella sekretessregeln i förordningen. Härigenom ges enskilda en reell möjlighet att ta ställning till om det finns anledning att överklaga beslutet eller inte.</p>
<p>Den stora vinsten med en sådan bestämmelse är emellertid enligt vår uppfattning en annan, nämligen att myndigheterna i ett enskilt fall tvingas ta ställning till hur sekretessen på grund av ett avtal faktiskt skall tolkas. På detta sätt kan man väsentligt minska risken för att myndigheter utan närmare prövning i det enskilda fallet avslår en begäran om utlämnande, t.ex. med hänvisning till att absolut sekretess gäller. I kombination med det förslag som vi också lämnar om att en myndighet alltid skall göra en form av skadeprövning mot det aktuella internationella avtalet eller den EG-rättsliga föreskriften, anser vi att lagstiftningen blir tydligare och lättare att förstå för såväl myndigheter som enskilda. Vi anser också att offentligheten i det internationella samarbete stärks genom att risken minskar för att uppgifter felaktigt sekretessbeläggs på otydliga grunder.</p>
<p>Vårt förslag om att det skall ställas krav på tydliga och preciserade skäl i avslagsbeslut som hänvisar till sekretess på grund av internationella avtal, är inte beroende av att det görs en samordning av och införs enhetliga bestämmelser om sådan sekretess. Tvärtom anser vi att detta krav är berättigat och skulle vara av stor betydelse också om det infördes under de förutsättningar som gäller i dag för sekretess i det internationella samarbetet. Vårt förslag begränsar sig därför inte till de fall då beslutet stödjer sig på någon av de av oss föreslagna två generella bestämmelserna. Det omfattar även övriga bestämmelser i sekretesslagen som innebär att sekretessen gentemot enskilda i grunden beror på ett internationellt avtal. Utöver de i dag gällande bestämmelser som vi föreslår skall samordnas i en ny paragraf (9 kap. 30 §) och bestämmelsen som vi föreslår skall gälla till skydd för det allmännas intressen (2 kap. 4 §), bör kravet på denna tydlighet i avslagsbeslut således gälla också sekretess hos Finansinspektionen på grund av avtal som myndigheten själv ingår med utländska myndigheter (8 kap. 5 § fjärde stycket), motsvarande sekretess hos Insättningsgarantinämnden (8 kap. 24 § andra stycket) samt sekretess i ärenden om skattehandräckning m.m. på begäran av en utländsk myndighet (9 kap. 3 §).</p>
<h2>Författningskommentar</h2>
<h2>8 Författningskommentar</h2>
<p>8.1 Förslaget till lag om ändring i rättegångsbalken</p>
<p>Ändringen i 5 kap. 1 § andra stycket rättegångsbalken är en följd av att vi föreslår att 9 kap. 3 § andra stycket sekretesslagen skall upphöra. Den sekretessen skall i stället regleras gemensamt med annan sekretess i den nya 9 kap. 30 § samma lag. I sak innebär förslaget ingen förändring (se avsnitt 7.4.8). 8.2 Förslaget till lag om ändring i sekretesslagen (1980:100) 1 kap. 9 §</p>
<p>Bestämmelsen innehåller i dag den regel som innebär att offentlighetsprincipen skall tillämpas i företag där kommuner eller landsting har ett rättsligt bestämmande inflytande. Ett tillägg görs i bestämmelsen så att offentlighetsprincipen även skall gälla i företag där staten har ett rättsligt bestämmande inflytande. Våra överväganden kring detta förslag framgår av avsnitt 3.3.3.</p>
<p>Vad som avses med ett rättsligt bestämmande inflytande framgår enligt vårt förslag av 11 §.</p>
<p>Statens inflytande kan utövas genom olika organ. För de aktiebolag vi studerat är det vanligt att inflytandet utövas av regeringen via något av departementen inom Regeringskansliet. Regeringen utövar genom departementen i många av de fall vi kartlagt också inflytande i stiftelser. Inflytande kan även utövas av myndigheter under regeringen.</p>
<p>Det finns vissa myndigheter som lyder under riksdagen. En av dessa, Riksbanken, äger ett aktiebolag, Pengar i Sverige AB. Inflytandet i detta bolag skall självfallet också anses utövat av staten.</p>
<p>Statens inflytande kan även härledas via ett aktiebolag, ett handelsbolag, en ekonomisk förening eller en stiftelse där staten direkt utövar ett rättsligt bestämmande inflytande. Motsvarande gäller i dag för kommuners och landstings rättsligt bestämmande inflytande.</p>
<p>Ideella föreningar omfattas inte av vårt förslag, se avsnitt 3.3.4. Det innebär också att ett inflytande som utövas av en ideell förening som kan anses stå staten nära inte kan betraktas som att staten utövar ett rättsligt bestämmande inflytande. 10 § (ny)</p>
<p>Bestämmelsen är ny. Den innehåller reglerna för när ett statligt företag kan undantas från offentlighetsprincipen. Våra överväganden i den delen framgår i avsnitt 3.3.5.</p>
<p>Ett svenskt aktiebolag där staten har ett rättsligt bestämmande inflytande men som är noterat på en svensk eller utländsk börs skall inte omfattas av offentlighetsprincipen. I övrigt skall beslut om undantag fattas för hela eller delar av varje enskilt företag. Är företaget under avveckling uppstår sannolikt ingen större konflikt med offentlighetsprincipens syften om det undantas från tillämpningen.</p>
<p>För att ett undantag skall bli aktuellt måste det finnas en konkret skillnad mellan det statliga företaget och de kommunala företagen. En sådan skillnad skulle kunna vara att huvuddelen av företagets verksamhet är förlagd utomlands eller att företaget har ett mycket stort antal dotterbolag. Att företaget har en speciell konkurrenssituation kan också ha betydelse för bedömningen. Inte ens starka skäl för undantag bör automatiskt innebära att undantag görs. Intresset av insyn i verksamheten måste alltid vägas mot skälen för undantag. Om ett företag har rättsligt eller faktiskt monopol eller någon form av samhällsuppgift kan det endast i undantagsfall bli aktuellt att inskränka insynen. Ett företag som har en tydligt uttalad roll inom sitt politikområde bör inte heller undantas från offentlighet annat än i undantagsfall. Detsamma gäller om företaget helt eller till stora delar finansieras genom anslag från det allmänna. 11 §</p>
<p>I bestämmelsen finns definitionen av rättsligt bestämmande inflytande. Motsvarande bestämmelse för de kommunala företagen finns i dag i 1 kap. 9 § sekretesslagen. Definitionen ändras i princip inte. Det är dock statens, kommuners och landstings gemensamma inflytande som är avgörande.</p>
<p>Våra närmare överväganden kring detta finns i avsnitt 3.3.4. Där framgår bl.a. att bestämmelsen endast gäller svenska juridiska personer. 12 §</p>
<p>Bestämmelsen motsvarar 1 kap. 9 § fjärde stycket i dagens sekretesslag. 13 § (ny)</p>
<p>Bestämmelsen är ny. Anställda i kommunala och statliga företag skall ha samma skydd för sin meddelarfrihet som anställda i myndigheter. Det innebär att de är skyddade mot att arbetsgivaren efterforskar vem som har lämnat ett meddelande till media. De är också skyddade mot att arbetsgivaren vidtar någon åtgärd som inte är tillåten enligt tryckfrihetsförordningen respektive yttrandefrihetsgrundlagen. Det innebär att de är skyddade mot att t.ex. bli uppsagda på grund av att de lämnat meddelandet. Vi utvecklar våra överväganden i denna del i avsnitt 3.7.3.</p>
<p>Verkställande direktören i ett aktiebolag eller en ekonomisk förening är undantagen från bestämmelsen. Det beror på att det annars finns risk för att det uppstår en konflikt med den associationsrättsliga tystnadsplikten och den därmed förknippade skadeståndsskyldigheten. Vi motiverar förslaget att undanta verkställande direktören närmare i avsnitt 3.7.3.</p>
<p>Det stärkta skyddet för meddelarfriheten skall även gälla anställda hos de organ som anges i bilagan till sekretesslagen. Förutsättningen för det stärkta skyddet är dock i de fallen att den anställde lämnat ett meddelande som rör den verksamhet som är upptagen i bilagan. 14–16 §§</p>
<p>Bestämmelserna finns i dag i 1 kap. 10, 12 och 13 §§ sekretesslagen. 2 kap. 1 §</p>
<p>Förslaget innebär att rekvisitet “om det kan antas att det stör Sveriges mellanfolkliga förbindelser” ändras till “om det kan antas att det skadar Sveriges mellanfolkliga förbindelser”. Den nya lydelsen motsvarar bättre vad som i praktiken gäller redan i dag inom utrikesförvaltningen. En störning av förbindelserna måste vara så allvarlig att det på något sätt kan inverka negativt på (skada) Sveriges förbindelser med andra stater eller med mellanfolkliga organisationer för att en uppgift skall kunna sekretessbeläggas. Det förhållandet att röjandet av en uppgift kan antas leda endast till att det uppstår irritation inom en annan stats ledning, eller andra mindre störningar som inte har någon påtaglig negativ inverkan på Sveriges roll i det internationella samarbetet, skall alltså i sig inte vara tillräckligt för sekretess (se närmare om paragrafens tillämpning i avsnitt 5.4). 4 § (ny)</p>
<p>Paragrafen är ny och motsvarar i princip den föreslagna nya 9 kap. 30 §, med den skillnaden att den avser att skydda det allmännas intresse – hänsynen till rikets säkerhet och dess förbindelser med andra stater eller mellanfolkliga organisationer – och inte enskildas intressen. Uppgifter som en svensk myndighet förfogar över på grund av internationella avtal om informationsutbyte skall kunna sekretessbeläggas. Förutsättningen är att det krävs enligt ett separat avtal om särskilt skydd för vissa uppgifter (s.k. säkerhetsavtal) som Sverige efter riksdagens godkännande ingår med en annan stat eller en mellanfolklig organisation. En avgörande skillnad i förhållande till motsvarande bestämmelse i 9 kap. 30 § är att sekretess enligt förevarande paragraf inte kommer att gälla för uppgifter som är hemliga på grund av vad som föreskrivs i EG-rättsliga föreskrifter eller i andra internationella samarbetsavtal än just de nämnda säkerhetsavtalen. Paragrafen tillåter således inte att sekretessklausuler i anslutningsfördragen eller i EG-förordningar eller EG-direktiv åberopas för att sekretessbelägga uppgifter till skydd för det allmännas intressen (däremot kommer sådana sekretessklausuler att kunna åberopas enligt 9 kap. 30 §, när syftet är att skydda enskildas intressen).</p>
<p>Paragrafens syfte är att Sverige i avtalsförhandlingar med andra stater eller med mellanfolkliga organisationer, skall kunna garantera att hemliga uppgifter vars hantering regleras i ett säkerhetsavtal och som överlämnas till Sverige kommer att vara sekretessbelagda hos svenska myndigheter. Genom skaderekvisitet “om röjandet av uppgiften skulle strida mot avtalet” markeras att sekretessen hos en svensk myndighet inte skall vara strängare än vad som faktiskt krävs i det bakomliggande internationella säkerhetsavtalet. Se närmare om bestämmelsens tillämpning i avsnitt 7.5. 6 kap. 2 §</p>
<p>Den längre sekretesstiden (fem år) beträffande handlingar som anger villkor i slutet avtal skall tillämpas även i affärsverksamhet hos ett statligt företag enligt 1 kap. 9 §. Våra överväganden beträffande detta finns i avsnitt 3.4.2. 7 kap. 14 §</p>
<p>Förslaget innebär att bestämmelsen i 7 kap. 14 § femte stycket upphör. Utlänningssekretess för uppgifter som en myndighet har fått på grund av ett av riksdagen godkänt internationellt avtal skall i stället regleras gemensamt med andra liknande bestämmelser i den nya 9 kap. 30 §. I sak är ingen förändring avsedd. 8 kap. 5 §</p>
<p>Ändringarna i 8 kap. 5 § fjärde stycket om sekretess i verksamhet med bl.a. tillsyn över den finansiella sektorn, innebär att de frågor som gäller sekretess på grund av internationella avtal som godkänts av riksdagen skall regleras gemensamt med andra liknande bestämmelser i den nya 9 kap. 30 §. De regler som gäller sekretess på grund av sådana internationella avtal som Finansinspektionen själv ingår efter delegation av regeringen föreslås däremot bli kvar i paragrafen, men vissa justeringar görs i lagtexten för att bestämmelsen bättre skall anknyta till utformningen av 9 kap. 30 §. Genom det nya skaderekvisitet “om röjandet av uppgiften skulle strida mot avtalet” markeras att sekretess hos en svensk myndighet på grund av ett internationellt avtal inte skall vara strängare än vad som faktiskt föreskrivs i det bakomliggande avtalet (se avsnitt 7.4.3). 6 §</p>
<p>Förslaget innebär att bestämmelsen i 8 kap. 6 § andra stycket upphör att gälla. Sekretess i statliga myndigheters tillsyns- och utredningsverksamhet m.m. för uppgifter som en myndighet förfogar över på grund av ett av riksdagen godkänt internationellt avtal, skall i stället regleras gemensamt med andra liknande bestämmelser i den nya 9 kap. 30 §. I sak är ingen förändring avsedd. 10 §</p>
<p>Den längre sekretesstiden (fem år) beträffande handlingar som anger villkor i slutet avtal skall tillämpas även i affärsverksamhet hos ett statligt företag enligt 1 kap. 9 §. Våra överväganden beträffande detta finns i avsnitt 3.4.2. 19 §</p>
<p>Ändringarna är endast av språklig karaktär, för att bestämmelsen bättre skall anknyta till utformningen av den nya bestämmelsen i 9 kap. 30 §. 24 §</p>
<p>Ändringarna är inte avsedda att innebära någon förändring i sak, utan utgör en anpassning till utformningen av den nya bestämmelsen i 9 kap. 30 §. Genom det nya skaderekvisitet “om röjandet av uppgiften skulle strida mot avtalet” markeras att sekretess hos en svensk myndighet på grund av ett internationellt avtal aldrig skall vara strängare än vad som faktiskt krävs i avtalet (se avsnitt 7.4.3). 9 kap. 3 §</p>
<p>Förslaget innebär att bestämmelsen i 9 kap. 3 § andra stycket upphör att gälla. Sekretess i beskattnings- och exekutionsverksamhet för uppgifter som en myndighet förfogar över på grund av ett av riksdagen godkänt internationellt avtal skall i stället regleras gemensamt med andra liknande bestämmelser i den nya 9 kap. 30 §. I sak är ingen förändring avsedd. 12 §</p>
<p>Ändringen är rent språklig och syftet är att lydelsen skall vara densamma som i övriga motsvarande paragrafer – om begränsning av informationsutbytet mellan myndigheter med anledning av sekretess på grund av internationella avtal – som vi föreslår skall ändras. 30 § (ny)</p>
<p>Paragrafen är ny och ersätter vissa av de nuvarande särskilda bestämmelserna om sekretess för uppgifter som svenska myndigheter har på grund av internationella avtal (7 kap. 14 § femte stycket, 8 kap. 5 § fjärde stycket och 6 § andra stycket samt 9 kap. 3 § andra stycket sekretesslagen).</p>
<p>I sak är ingen förändring avsedd i förhållande till vad som gäller i dag. Paragrafens syfte är tvådelat. De ovan nämnda bestämmelserna skall samordnas i en gemensam bestämmelse och det skall tydligare framgå under vilka förutsättningar en svensk myndighet får eller skall tillämpa sekretess som följer av ett av riksdagen godkänt avtal med en annan stat eller en mellanfolklig organisation (se avsnitt 7.3).</p>
<p>Sekretessen skall endast skydda enskildas intressen. Bestämmelsen är tillämplig på uppgifter om enskildas personliga eller ekonomiska förhållanden som en svensk myndighet förfogar över. Det förutsätter dock att uppgifterna omfattas av sekretessklausuler antingen i EGförordningar och EG-direktiv eller i avtal som Sverige efter riksdagens godkännande har ingått med andra länder eller mellanfolkliga organisationer. Bestämmelsen innebär att uppgifter som en myndighet förfogar över på grund av ett internationellt avtal kan omfattas av sekretess trots att ingen svensk sekretessbestämmelse är direkt tillämplig. Den innebär också att uppgifter som omfattas av sekretess enligt någon annan bestämmelse i sekretesslagen kan få ett starkare skydd än vad den annars skulle ha.</p>
<p>Avgörande för vilka uppgifter som omfattas av sekretessen – och med vilken styrka sekretessen gäller – är vad som anges i det bakomliggande internationella avtalet eller de tillämpliga bindande EGföreskrifterna (förordningar och direktiv). Detta markeras genom att sekretess för en uppgift skall gälla endast “om röjandet av uppgiften skulle strida mot avtalet”. En sådan skadeprövning kräver att den svenska myndigheten noggrant prövar innebörden av sekretessklausuler i ett aktuellt avtal. Se närmare om bestämmelsens tillämpning i avsnitten 7.4.1–7.4.4.</p>
<p>Paragrafen är generellt utformad. Det innebär att den framöver kan komma att bli tillämplig hos fler myndigheter och inom fler verksamheter än vad som är fallet enligt dagens fyra sekretessbestämmelser. Avgörande för detta är antingen att Sverige med andra stater eller mellanfolkliga organisationer ingår nya avtal som innehåller sekretessklausuler, och att riksdagen godkänner sådana avtal, eller att det tillkommer nya bindande EG-rättsliga föreskrifter i vilka det ställs krav på sekretess. Sekretess enligt de nya avtalen eller föreskrifterna gäller i en sådan situation omedelbart enligt bestämmelsen. 12 kap. 3 och 4 §§</p>
<p>Ändringarna i 12 kap. 3 och 4 §§ är en följd av att vi föreslår att 9 kap. 3 § andra stycket sekretesslagen skall upphöra och att den sekretessen i stället skall regleras gemensamt med annan sekretess i den nya 9 kap. 30 § samma lag. I sak innebär förslaget ingen förändring (se avsnitt 7.4.8). 15 kap. 6 §</p>
<p>Det nya tredje stycket ålägger myndigheter att närmare precisera vilka regler om sekretess i internationellt samarbete som myndigheterna stödjer sig på när den fattar ett överklagbart beslut om avslag på en begäran från en enskild att ta del av allmän handling med internationell anknytning. Det skall inte vara tillräckligt att åberopa sekretess enligt t.ex. de nya bestämmelserna i 2 kap. 4 § och 9 kap. 30 § sekretesslagen, utan myndigheterna måste också ange vilket internationellt avtal som avses och den aktuella sekretessklausulen i avtalet.</p>
<p>Om sekretess enligt 8 kap. 5 eller 24 § eller 9 kap. 3 eller 30 § sekretesslagen gäller på grund av Sveriges medlemskap i EU, skall myndigheterna i stället ange tillämpliga EG-förordningar eller EGdirektiv, tillsammans med relevanta artiklar i föreskrifterna. Detta kan däremot inte bli aktuellt när den åberopade sekretessen gäller enligt den föreslagna 2 kap. 4 §, eftersom den bestämmelsen inte är tillämplig i fråga om sekretess som föreskrivs i EG-rättsliga föreskrifter. 16 kap. 1 §</p>
<p>Förslaget är en följd av att bestämmelsen i 8 kap. 6 § andra stycket om sekretess på grund av vad som föreskrivs i ett internationellt avtal upphör att gälla. Vi föreslår ingen motsvarande bestämmelse om kvalificerad tystnadsplikt för uppgifter som kan sekretessbeläggas enligt den nya bestämmelsen i 9 kap. 30 §. Det innebär att meddelarfriheten inte kommer att vara inskränkt för uppgifter som omfattas av sekretess endast på grund av ett internationellt avtal (se avsnitt 7.4.5). 8.3 Förslaget till lag om ändring i arkivlagen (1990:782) 2, 2 a och 8 §§</p>
<p>Förslaget är en följd av att vi föreslår att offentlighetsprincipen skall tillämpas även i statliga företag. För att ett sådant förslag skall få verkligt genomslag krävs att de statliga företagen tillämpar även arkivlagen. De statliga företagen skall jämställas med statliga myndigheter i arkivlagens mening. Det gäller även sådana företag där staten utövar ett rättsligt bestämmande inflytande tillsammans med kommuner och landsting. Bestämmelserna innebär bl.a. att det är de statliga arkivmyndigheterna som har tillsyn över att företagen fullgör sina skyldigheter enligt arkivlagen.</p>
<p>Våra överväganden när det gäller arkivlagen framgår i avsnitt 3.4.3.</p>
<h2>Reservation och särskilda yttranden Reservation</h2>
<p>Reservation av ledamöterna Inger Lundgren (v), Ann Lång (kd), Inger René (m) och Stefan Tornberg (c)</p>
<p>Överväganden och förslag om insyn i statliga företag m.m.</p>
<p>Två frågor måste lösas för att huvudregeln om insyn i statliga företag skall kunna förenas med en möjlighet att meddela undantag för vissa företag. Den ena rör hur undantagen skall avgränsas, dvs. vilka omständigheter som skall kunna ligga till grund för ett undantag. Den andra är av lagteknisk natur och rör på vilken författningsnivå undantagen skall meddelas, dvs. lag eller förordning.</p>
<p>Vi delar kommitténs åsikt att insynen i statliga respektive kommunala företag i princip bör vara enhetlig. Det innebär att offentlighetsprincipen skall gälla oavsett om det är det allmänna genom en kommun eller ett landsting eller genom staten som har ett rättsligt bestämmande inflytande över företaget. Det kan emellertid ändå finnas sådana skillnader mellan kommunala respektive statliga företag som innebär att denna enhetliga syn inte kan upprätthållas fullt ut.</p>
<p>Men – och där delar vi också kommitténs åsikt när det gäller undantag från offentlighetsprincipen – sådana undantag måste grundas på omständigheter som innebär en konkret skillnad mellan de statliga och kommunala företagen.</p>
<p>Däremot menar vi att det ligger i allmänhetens intresse att bestämmelser som rör insyn i de statliga bolagen regleras av riksdagen genom lagstiftning. Dels därför att dessa frågor är värda en offentlig debatt, dels därför att det kan finnas en risk att den utvidgade offentligheten inskränks mer än riksdagen avsett om besluten överlämnas till regeringen.</p>
<p>Normgivningsdelegation bör alltså inte ske i frågor som rör offentlighetsprincipen.</p>
<h2>Särskilda yttranden</h2>
<p>Särskilt yttrande av ledamöterna Kenth Högström (s) och</p>
<p>Inger Lundgren (v)</p>
<p>Kommittén har inte behandlat kommunal eller statlig verksamhet som förekommer inom ideella föreningar, med hänvisning till direktiven. Enligt de regler som i dag gäller för kommunal eller statlig verksamhet i ideella föreningar omfattas dessa inte av offentlighetsprincipen. Det gäller t.ex. kommun- och landstingsförbundens verksamhet, eftersom de i juridisk mening är ideella föreningar.</p>
<p>Enligt vår uppfattning kan direktiven läsas så att de innefattar även dessa frågor även om de inte explicit uttrycker det. Vi beklagar denna brist i betänkandet men delar mot den bakgrunden kommitténs uppfattning att dessa frågor bör ses över i annat sammanhang.</p>
<p>Särskilt yttrande av experten Per Hultengård</p>
<p>Utrikessekretessen</p>
<p>Jag delar kommitténs uppfattning (avsnitt 5.3) att Regeringsrättens avgörande i det s.k. scientologmålet inte bör föranleda någon ändring av utrikessekretessen. Jag kan däremot inte fullt ut dela kommitténs motivering, nämligen att det konkreta informationsinnehållet i en uppgift helt skulle sakna betydelse för bedömningen av om ett röjande kan antas medföra skada för Sverige och svenska intressen och att det skulle vara tillräckligt att röjandet som sådant skulle kunna antas medföra sådan skada.</p>
<p>Enligt min mening ter det sin besynnerligt att göra gällande att sekretess skall råda för en uppgift – t.ex. om att ett visst ärende finns på dagordningen inför ett statsbesök – när de uppgifter som ärendet i sig avser inte är föremål för sekretess. Ett sådant synsätt riskerar att bana väg för att legitimera alltför generella och oprecisa påståenden och antaganden om att skada skulle kunna uppstå och därmed begränsa ett inte sällan angeläget insynsbehov.</p>
<p>Särskilda sekretessregler på grund av internationella avtal</p>
<p>Kommittén föreslår (avsnitt 7.5) att en ny bestämmelse införs i sekretesslagen (2 kap. 4 §) till skydd för det allmännas intressen. Mera konkret är den tänkt att gälla uppgifter i av riksdagen godkända avtal med en annan stat eller en mellanfolklig organisation om särskilt skydd för vissa uppgifter (s.k. säkerhetsavtal), dvs. avtal som upprättas separat och vid sidan av de egentliga samarbetsavtalen och som bl.a. reglerar sekretessvillkor.</p>
<p>Bakgrunden är den konflikt som uppstår i förhållande till bestämmelsen i 2 kap. 14 § tryckfrihetsförordningen – enligt vilken de svenska myndigheter som faktiskt förfogar över en uppgift också skall besluta om skaderekvisiten är uppfyllda och om en uppgift skall sekretessbeläggas – när sådana säkerhetsavtal innefattar sekretessklausuler med innebörd att mottagaren förbinder sig att inte lämna ut information ur det internationella avtalet utan samtycke från den som upprättat handlingen (s.k. originator control).</p>
<p>Problematiken skall dock inte överdrivas. Så anför t.ex. kommittén: 1. att “Ofta medför säkerhetsavtalen inte några egentliga problem för Sverige från sekretessynpunkt”, 2. att “När ett internationellt avtal klart anger att känsliga uppgifter som Sverige får del av skall hållas hemliga och den som har upprättat ursprungshandlingen motsätter sig ett utlämnande, torde det nämligen i stort sett alltid (min kurs.) kunna antas att det skulle skada Sveriges mellanfolkliga förbindelser om uppgifterna röjs”, 3. att “Viktiga uppgifter som Sverige förfogar över på grund av internationella avtal och som enligt ett särskilt säkerhetsavtal skall hållas hemliga, kan därför i stort sett undantagslöst (min kurs.) sekretessbeläggas enligt den allmänna bestämmelsen om utrikessekretess i 2 kap. 1 §. I vissa fall skulle även 2 kap. 2 § om försvarssekretess och eventuellt andra bestämmelser i sekretesslagen kunna vara tillämpliga.”</p>
<p>Kommittén gör vidare gällande att nuvarande ordning skulle medföra risk för att Sverige helt eller delvis skulle utestängas från internationellt samarbete där sekretess är av avgörande betydelse, främst på försvars- och säkerhetsområdet. Om så var fallet är det naturligtvis ett tungt argument för den föreslagna sekretessregeln och jag har i kommittén därför efterlyst exempel på att så ägt rum. Några sådana exempel har dock inte kunnat ges.</p>
<p>Man skall inte lagstifta i oträngt mål – det gäller i synnerhet om det handlar om att införa nya sekretessregler. Jag kan i och för sig förstå att det till och från kan uppfattas som besvärande att inte fullt ut kunna ställa sig bakom ett avtal med villkor om “originator control”. Jag har också noterat kommitténs strävan att begränsa den föreslagna bestämmelsens tillämpningsområde.</p>
<p>Även om den föreslagna bestämmelsen inte syftar till att i praktiken åstadkomma någon egentlig utvidgning av sekretessen, innebär den dock, formellt sett, att absolut sekretess införs på ett område som tidigare varit föremål för en traditionell skadeprövning. Mot den bakgrunden kan jag, i första hand från principiella utgångspunkter, i denna del inte ställa mig bakom kommitténs förslag.</p>
<p>Särskilt yttrande av experten Alf Lindberg</p>
<p>Insyn i all verksamhet som finansieras med offentliga medel</p>
<p>Medborgarna har rätt till insyn i all verksamhet som de är med och finansierar. När Offentlighets- och sekretesskommittén genom föreliggande betänkande föreslår att statliga företag ska omfattas av offentlighetsprincipen kvarstår tre stora områden där insynsfrågan inte är löst. Det gäller offentlig verksamhet som drivs i form av ideella föreningar, entreprenader och fristående skolor. På samtliga dessa områden är det viktigt att offentlighetsprincipen kan tillämpas fullt ut.</p>
<p>När det gäller det offentligas ideella föreningar för kommittén ett resonemang och pekar på behovet av insyn, dock utan att lämna några förslag. Exempel på ideella föreningar där behovet av insyn är stort är Landstingsförbundet och Kommunförbundet, som nu går samman under namnet Sveriges Kommuner och Landsting. När det gäller entreprenader rör de ofta verksamhet som omfattar många människor, till exempel äldreomsorg. Att sådan verksamhet bedrivs utan insyn från allmänheten innebär bland annat ökad risk för kvalitetsproblem och en sämre rättssäkerhet för de berörda, liksom kraftigt beskurna rättigheter för de anställda. Inte heller fristående skolor omfattas av offentlighetsprincipen. Förutom att allmänheten inte ges någon rätt till insyn innebär det sämre rättigheter för elever, föräldrar och personal jämfört med skolor med kommunal huvudman.</p>
<p>Det är därför angeläget att regeringen snarast tillsätter en ny utredning med uppdrag att lägga förslag om tillämpningen av offentlighetsprincipen på dessa tre områden.</p>
<h2>Bilagor m.m.</h2>
<p>Bilaga 1</p>
<h2>Vår kartläggning av statliga företag</h2>
<p>I denna bilaga finns en förteckning över aktiebolag och stiftelser i vilka vi bedömer att staten ensam eller tillsammans med en kommun eller ett landsting har ett sådant rättsligt bestämmande inflytande som krävs enligt förslaget för att offentlighetsprincipen skall tillämpas. Vi har inte tagit hänsyn till att det skall vara möjligt med undantag från offentlighetsprincipen för statliga företag. Förteckningen är inte fullständig bl.a. för att vi inte har undersökt med samtliga departement vilka privaträttsliga organ som kan bli aktuella, se avsnitt 2.6.2.</p>
<p>Aktiebolag</p>
<p>Kartläggningen av de statliga företagen bygger på Verksamhetsberättelse för företag med statligt ägande 2003. 1  I regeringens skrivelse finns bolag som anses vara under avveckling. Ett av dessa har trätt i likvidation (SKDföretagen AB). Ett annat beräknas finnas kvar ytterligare något år. Det är Zenit Shipping AB, som hanterar nödlidande engagemang från Svenska Varv AB. Dessa bolag finns inte med i uppräkningen nedan.</p>
<p>Akademiska Hus AB</p>
<p>Civitas Holding AB</p>
<p>Vasakronan AB</p>
<p>Green Cargo AB</p>
<p>Imego AB</p>
<p>Kasernen Fastighets AB</p>
<p>Lernia AB</p>
<p>Luossavaara-Kirunavaara AB, LKAB</p>
<p>Posten AB</p>
<p>SJ AB</p>
<p>Specialfastigheter Sverige AB</p>
<p>Sveriges Bostadsfinansieringsaktiebolag, SBAB Förvaltningsaktiebolaget Stattum</p>
<p>Sveaskog AB</p>
<p>Svensk Exportkredit AB Svenska rymdaktiebolaget Svenska Skogsplantor AB Swedcarrier AB Swedesurvey AB</p>
<p>Vattenfall AB</p>
<p>Venantius AB</p>
<p>ALMI Företagspartner AB Apoteket AB</p>
<p>Bothia Garanti AB AB Göta kanalbolag IRECO Holding AB</p>
<p>Kungliga Dramatiska Teatern AB Kungliga Operan AB</p>
<p>Statens Väg- och Baninvest AB AB Svensk Bilprovning</p>
<p>Svensk-Danska Broförbindelsen SVEDAB AB AB Svenska Miljöstyrningsrådet</p>
<p>AB Svenska Spel</p>
<p>Sveriges Provnings- och Forskningsinstitut AB Swedfund International AB</p>
<p>Systembolaget AB Teracom AB</p>
<p>Stiftelser</p>
<p>Stiftelserna redovisas under det departement som lämnat uppgifter om respektive stiftelse till oss.</p>
<p>Socialdepartementet</p>
<p>Provinsialläkarstiftelsen</p>
<p>Stiftelsen för vård- och allergiforskning (Vårdalsstiftelsen) Norrbacka-Eugeniastiftelsen</p>
<p>Rosenbäcksstiftelsen</p>
<p>Stiftelsen Solstickan Stiftelsen Allmänna barnhuset</p>
<p>Stiftelsen för bistånd åt rörelsehindrade i Skåne Änggårdsstiftelsen</p>
<p>John och Binne Lindebergs fond</p>
<p>Kulturdepartementet</p>
<p>Stiftelsen Framtidens kultur</p>
<p>LL-stiftelsen (Stiftelsen för lättläst nyhetsinformation och litteratur) Stiftelsen Nordiska museet</p>
<p>Stiftelsen Skansen</p>
<p>Ajtte – svenskt fjäll- och samemuseum</p>
<p>Stiftelsen Carl och Olga Milles Lidingöhem – Millesgården Stiftelsen Thielska galleriet</p>
<p>Stiftelsen Föremålsvård i Kiruna Stiftelsen Svenska rikskonserter Stiftelsen Drottningholms teatermuseum Stiftelsen Dansens Hus (eventuellt)</p>
<p>Förvaltningsstiftelsen för Sveriges Radio AB, Sveriges Television AB och Sveriges Utbildningsradio AB (Genom stiftelsen omfattas även Sveriges Radio AB, Sveriges Television AB och Sveriges Utbildningsradio AB. Dessa bolag äger i sin tur Sveriges Radio Förvaltnings AB (fastighetsbolag) och Radiotjänst i Kiruna AB.)</p>
<p>Utrikesdepartementet</p>
<p>Stockholms internationella fredsforskningsinstitut (SIPRI)</p>
<p>Näringsdepartementet</p>
<p>Stiftelsen Norrlandsfonden</p>
<p>Stiftelsen Industrifonden</p>
<p>Stiftelsen Innovationscentrum (skall enligt uppgift upphöra under år 2004)</p>
<p>Bilaga 2</p>
<h2>Frågeformulär</h2>
<p>Med förbindelser med EU  avses i frågeformuläret förbindelser såväl med EU:s institutioner som med EU:s eller EES:s medlemsländer inom ramen för EU-samarbetet.</p>
<p>Med andra internationella förbindelser  avses i frågeformuläret annat än förbindelser med EU (t.ex. förbindelser med andra mellanfolkliga organisationer, med länder utanför EU/EES eller med länder som är medlemmar i EU/EES när förbindelsen inte rör EU-samarbetet).</p>
<p>Fråga 1</p>
<p>a) Hur ofta, uppskattningsvis, får myndigheten en begäran från andra myndigheter eller enskilda om att lämna ut</p>
<p>handlingar/uppgifter som rör förbindelser med EU?</p>
<p>Fråga 2</p>
<p>a) Hur betraktar myndigheten – vid en begäran om utlämnande – vanligtvis arbetsmaterial, mellanprodukter och andra preliminära handlingar som myndigheten har erhållit från andra länder eller från EU eller andra mellanfolkliga</p>
<p>organisationer inom ramen för en beredningsprocess?</p>
<p>Som icke allmänna handlingar, dvs. de hanteras normalt enligt 2 kap. 9 § TF på samma sätt som arbetsmaterial m.m. i ett nationellt beredningsförfarande</p>
<p>Som allmänna handlingar, dvs. de hanteras som inkomna handlingar enligt 2 kap. 6 § TF</p>
<p>b) Ange det svarsalternativ som passar bäst in på följande påstående:</p>
<p>När myndigheten vägrar lämna ut handlingar/uppgifter som rör förbindelser med EU eller andra internationella förbindelser, så är orsaken…</p>
<p>A. …att handlingarna/uppgifterna inte är allmänna i TF:s mening</p>
<p>B. … att handlingarna/uppgifterna i och för sig är allmänna enligt TF, men att de omfattas av utrikessekretess eller</p>
<p>Orsaken är uteslutande eller nästan uteslutande alternativ A</p>
<p>Orsaken är uteslutande eller nästan uteslutande alternativ B</p>
<p>Fråga 4</p>
<p>a) Hur ofta är det bestämmelsen om utrikessekretess i 2 kap. 1 § sekretesslagen som tillämpas när myndigheten gör en sekretessprövning av om handlingar/uppgifter som rör förbindelser med EU eller andra internationella förbindelser kan lämnas ut?</p>
<p>Alltid eller nästan alltid</p>
<p>Ofta</p>
<p>Sällan</p>
<p>Aldrig eller nästan aldrig</p>
<p>b) Vilka andra bestämmelser i sekretesslagen än 2 kap. 1 § tillämpar myndigheten regelmässigt när den gör en sekretessprövning av om handlingar/uppgifter som rör förbindelser med EU eller andra internationella förbindelser kan lämnas ut?</p>
<p>Fråga 6</p>
<p>a) Brukar det uppstå svårigheter vid bedömningen av om uppgifter/handlingar kan lämnas ut när myndigheten tillämpar 2 kap. 1 § sekretesslagen?</p>
<p>Ja</p>
<p>Nej</p>
<p>b) Om svaret är ja på fråga a), är det någon skillnad beroende på om de aktuella uppgifterna/handlingarna rör förbindelser med EU eller om de rör andra internationella förbindelser?</p>
<p>Ja, svårigheter uppstår oftast när det gäller förbindelser med EU</p>
<p>Ja, svårigheter uppstår oftast när det gäller andra internationella förbindelser</p>
<p>Nej, det är ingen större skillnad</p>
<p>c) Om svaret är ja på fråga a), vilka är de vanligaste svårigheterna?</p>
<p>…………………………………………………………………………</p>
<p>…………………………………………………………………………</p>
<p>…………………………………………………………………………</p>
<p>…………………………………………………………………………</p>
<p>…………………………………………………………………………</p>
<p>Fråga 7</p>
<p>Finns det något övrigt som myndigheten vill tillföra?</p>
<p>…………………………………………………………………………</p>
<p>…………………………………………………………………………</p>
<p>…………………………………………………………………………</p>
<p>…………………………………………………………………………</p>
<p>…………………………………………………………………………</p>
<p>…………………………………………………………………………</p>
<p>…………………………………………………………………………</p>
<p>…………………………………………………………………………</p>
<p>Mottagare av enkätförfrågan (sändlista)</p>
<p>Bilaga 3</p>
