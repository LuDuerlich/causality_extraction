<h1>Sammanfattning</h1>
<h2></h2>
<p>Regeringen beslutade i direktiv Jo 2004:87 den 17 juni 2004 att tillsätta en parlamentarisk kommitté (Landsbygdskommittén, Jo 2004:05) med uppdrag att utarbeta en långsiktig strategi för den nationella politiken för hållbar landsbygdsutveckling. Strategin ska utgå från målet om en ekologiskt, ekonomiskt och socialt hållbar utveckling av landsbygden inbegripet de areella näringarnas roll och utvecklingsförutsättningar.</p>
<p>Landsbygdskommittén anser att viktiga förutsättningar för att nå det övergripande målet är att:</p>
<p>Lokalt inflytande och ”underifrånperspektiv” råder för att kunna ta tillvara olikheter och särskildheter.</p>
<p>Landsbygdsperspektivet har stärkt sin position inom samtliga politikområden och i all politisk utformning.</p>
<p>Helhetssyn och sektorssamverkan med hänsyn till landsbygdens särskildheter och dess skilda behov.</p>
<p>Landsbygdspolitikens genomförandeansvar ska tydliggöras.</p>
<p>Med detta som grund rubricerar Landsbygdskommittén de fem kapitel som utgör huvudbetänkandets kärna: – Lokalt perspektiv på demokrati, ansvar och roller. – Landsbygdens företagande och arbetsmarknad. – Landskapets förändring – de areella näringarna, naturen och den kulturella miljön. – Utmaningarna för en fungerande vardag – livsvillkoren på landsbygden. – Kompetens, lärande och forskning.</p>
<p>I det följande sammanfattas Landsbygdskommitténs förslag under respektive rubrik.</p>
<p>Lokalt perspektiv på demokrati, ansvar och roller</p>
<p>Samhällsförändringar till följd av globaliseringen, EU-medlemskap och regionalisering har skapat nya strukturer inom det demokratiska systemet. Nya beslutsnivåer har tillkommit samtidigt som sektorisering och specialisering försvårar förutsättningar för helhetsperspektiv på viktiga samhällsfrågor. Inom staten finns en tendens att centralisera så att olika funktioner samlas på färre verksamheter. En viktig del i en strategi för hållbar ekonomisk, social och miljömässig utveckling är att ta till vara människors engagemang för sin bygd.</p>
<p>Landsbygdskommittén föreslår regeringen:</p>
<p>Inskärp den lokala nivåns och den ideella sektorns grundläggande betydelse för lokal utveckling.</p>
<p>Ge de förutsättningar som krävs för den lokala nivån att ha kontinuerligt inflytande i de kommunala, regionala och nationella förändrings- och utvecklingsprocesserna.</p>
<p>Stärk lokala utvecklingsgruppers, föreningars, folkrörelsers och organisationers medverkan i utveckling och genomförande av verksamheter som skapar goda villkor för ett fungerande vardagsliv.</p>
<p>Tydliggör roller och ansvar i hela den offentliga strukturen för landsbygdsutveckling.</p>
<p>Utveckla en bättre samordnad statlig verksamhet för landsbygden.</p>
<p>Stärk samverkan mellan de olika planerings- och beslutsinstanserna på alla nivåer.</p>
<p>Utveckla det offentliga ledarskapet och stöd det lokala ledarskapet på ett sätt som tillvaratar människors initiativkraft och förmåga.</p>
<p>Väg in lokala behov vid utvecklingsplanering och fysisk planering.</p>
<p>Upprätta översiktsplaner (ö p) i samarbete med lokala intressegrupper som lyfter fram landsbygdernas resurser och möjligheter.</p>
<p>Stimulera och underlätta för kommunerna att, i samverkan med den lokala nivån, aktivt utarbeta en strategisk lokal utvecklingsplanering för landsbygderna med förankring i kommunernas övergripande strategier och visioner.</p>
<p>Främja bildandet av partnerskap mellan offentlig förvaltning, privata företag och ideella föreningar som ett kraftfullt metodiskt verktyg i utvecklingsprocesserna, i vilka den demokratiska granskningen ska säkerställas.</p>
<p>Stärk det politiska inflytandet och engagemanget på kommunal och regional nivå vad avser landsbygdsprogrammets berednings- och beslutsprocess i de delar där detta är möjligt, främst inom ”axlarna” 1 och 3. Detta gäller även andra program som har betydelse för landsbygdens utveckling.</p>
<p>Tydliggör och stärk landsbygdsdimensionen i den regionala utvecklingsplaneringen.</p>
<p>Förstärk väsentligt kommunernas roll i det regionala arbetet med strategier och program (RUP-arbetet) där landsbygden ska lyftas fram, stimuleras och prioriteras.</p>
<p>Utveckla samordning på regional nivå för beredning och beslut av frågor som rör regional utveckling (särskilt frågor som rör det regionala utvecklingsprogrammet).</p>
<p>Stärk samordningen inom Regeringskansliet och förbättra regeringens styrning av myndigheter, verk och statliga bolag för att stimulera landsbygdens utveckling.</p>
<p>Beskriv konsekvenserna för landsbygden inför alla planerade politiska beslut och ge direktiv till offentliga myndigheter och bolag att beskriva följderna av beslut och åtgärder för landsbygdens service och övrig landsbygdsutveckling (Rural proofing TPF FPT ).</p>
<p>Följ upp myndigheters fullgörande av detta uppdrag i ett brett sektorövergripande perspektiv.</p>
<p>Säkerställ kontinuerlig uppföljning och utvärdering som en del av lärande- och utvecklingsprocessen.</p>
<p>Landsbygdens företagande och arbetsmarknad</p>
<p>Svensk landsbygd behöver ett mer mångfacetterat företagande med en dynamisk arbetsmarknad. De gröna näringarna är en bas för tillväxt och utveckling. Korsbefruktning mellan areella och övriga näringar utgör en viktig del av landsbygdens stora tillgångar. Kombinerat med ett expansivt entreprenörskap och en bra infrastruktur kan det bidra till att ge hela landet en mer tillväxtinriktad och socialt ansvarsfull ekonomi och en mer gedigen och varierad levnadsmiljö.</p>
<p>Landsbygdskommittén föreslår regeringen:</p>
<p>Utveckla landsbygdens särskilda förutsättningar och tillgångar i frågor som rör företagsamhet och arbetsmarknad genom att stärka landsbygdsdimensionen inom berörda politikområden.</p>
<p>Fördjupa kunskapen och insikten om landsbygdens resurser och möjligheter för ekonomisk utveckling och sysselsättning hos kommuner, myndigheter, finansiella institutioner, utbildningsanordnare samt näringsliv och organisationer.</p>
<p>Förbättra förutsättningar för företag och entreprenörer på landsbygden genom avsevärd förstärkning som möjliggör aktiv användning av allsidig infrastruktur i form av kommunikationer och IT-system. Den offentliga sektorn har ett särskilt ansvar för gles- och landsbygd.</p>
<p>Stärk landsbygdsföretagens möjligheter att utveckla sin verksamhet. Viktiga områden är: generationsskiften, kompetensförsörjning, finansierings/investeringsmöjligheter, innovation/FoU samt vidgade marknader och marknadskunskaper. Landsbygdsföretagens möjligheter till kapitalförsörjning måste särskilt uppmärksammas.</p>
<p>Tydliggör de platsbundna företagens särskilda förutsättningar som strategisk tillväxtpotential. Strategiska områden är produktion och förädling av livsmedel och skogsråvara, produktion av förnybar energi, turism och rekreation samt landskap och naturvård.</p>
<p>Ge tilläggsdirektiv till Grundlagsutredningen (Ju 2004:11) att ge förslag till klarläggande av 2:18 RF (egendomsrätten), där en utgångspunkt är att särskilt beakta de platsbundna näringarnas utvecklingsförutsättningar.</p>
<p>Säkra en långsiktig hållbar balans mellan bevarande av åkermark för produktion av livsmedel och energi å ena sidan och användande av sådan mark för samhällsutbyggnad och andra allmänna ändamål å andra sidan.</p>
<p>Tydliggör att vid val av lokalisering av samhällsutbyggnad hänsyn tas till åkermarken som produktionsresurs genom såväl fysisk planering som genom tillämpning av miljöbalkens allmänna hänsynsregler om hushållning med mark- och vattenområden.</p>
<p>Förbättra förutsättningarna för småskalig verksamhet och produktion i tillämpningen av regelverk.</p>
<p>Förenkla regelverk och tillämpning vid offentlig upphandling för småskalig verksamhet och produktion.</p>
<p>Landskapets förändring – de areella näringarna, naturen och den kulturella miljön</p>
<p>Landskapet som resurs utgår från en ekonomisk, social och miljömässig dimension av stor betydelse för människors livskvalitet. Genom skydd, förvaltning och planering ska landskapets värden bevaras och utvecklas. Samtidigt har landskapet flera viktiga funktioner för den ekonomiska tillväxten. Balansen mellan privata och allmänna intressen i landskapet är en positiv utmaning som kan skapa nya arbetstillfällen. Landsbygdskommittén anser att landskap som upplevs attraktivt, samtidigt kan nyttjas på ett effektivt, hållbart och produktivt sätt. Balansen mellan privata och allmänna intressen i landskapet innebär möjligheten att skapa nya arbetstillfällen under förutsättning att fler engagerar sig.</p>
<p>Landsbygdskommittén föreslår regeringen:</p>
<p>Synliggör landskapets resurser för en bredare allmänhet genom ökade kontaktytor mellan stad och land. Särskilt för barn och ungdomar är kunskapen om sambanden och beroendet av landskapet viktigt att tydliggöra.</p>
<p>Stärk kunskapen på alla politiska och administrativa nivåer om landskapets värden.</p>
<p>Utveckla planeringsverktygen och utforma processerna så att dessa utgår från en helhetssyn och möjliggör lokal delaktighet.</p>
<p>Utveckla värderingsverktyg TPF FPT  så att miljöproducenters bidrag till kollektiva nyttigheter synliggörs. - Jfr. SOU 2005:76 Fiskevårdens finansiering. - Jfr. Centrum för biologisk mångfald (2006) Naturbetesmarker i landskapsperspektiv, En analys av kvaliteter och värden på landskapsnivå CBM: Skriftserie nr 12.</p>
<p>Stöd aktivt nya initiativ som verkar för att samhällets olika sociala, ekonomiska och miljömässiga mål kombineras.</p>
<p>Skapa demonstrationsmiljöer, utvärdera försök och sprid kunskap om goda exempel där marker med höga miljö- och naturvärden också är tillgängliggjorda.</p>
<p>Stärk aktivt brukande genom rådgivning, kompetensutveckling samt förenklad tillämpning av olika regelverk.</p>
<p>Ta tillvara landskapets potential som producent av förnybar energi.</p>
<p>Stärk kunskapen om samband, mellan naturvärden, sysselsättning och energiproduktion kopplat till samhällets energibehov.</p>
<p>Beakta landskapets förändring när det tas i anspråk för energiproduktion och belys effekterna av denna förändring.</p>
<p>Stärk beredskapen inför framtida klimatförändringar. Beakta de olika förutsättningar som finns för att täcka eventuella behov av odlingsarealer och markområden i övrigt.</p>
<p>Stärk kunskapen om hur klimatförändringar kan påverka olika delar av landet.</p>
<p>Utmaningarna för en fungerande vardag – livsvillkoren på landsbygden</p>
<p>Människors behov för att få en fungerande vardag är rätt lika. Däremot skiljer sig förutsättningarna. Därför måste lösningarna få vara olika oavsett var i landet vi bor och i tid under livets olika skeden.</p>
<p>Landsbygdskommittén anser att alla som bor på landsbygden har rätt till ett bra boende, trygghet, säkerhet och tillgänglig service, goda kommunikationer och en säkerställd tillgång till tekniska lösningar som bredband och mobiltelefoni. Livsmönster förändras kontinuerligt. I dag väljer till exempel allt fler att bo i fritidshuset under längre tidsperioder.</p>
<p>Landsbygdskommittén föreslår regeringen:</p>
<p>Utveckla allsidiga boendeformer för unga, gamla och barnfamiljer på landsbygden.</p>
<p>Utred konsekvenserna av utökat delårsboende med syfte att hitta lösningar som ger kommuner med stor andel delårsboende rätt till kompensation och de delårsboende bättre demokratiska rättigheter i den kommun de vistas i under längre tid.</p>
<p>Öka kommunernas möjligheter att skapa bra bostäder med attraktionskraft genom mer flexibla strandskyddsregler.</p>
<p>Stärk och utöka det statliga bostadsgarantisystemet med syftet att underlätta ny- och ombyggnation på landsbygden.</p>
<p>Stärk möjligheterna att bevara, utveckla och bruka den kulturhistoriskt värdefulla boendemiljön.</p>
<p>Utveckla positiva incitament för invandrare att flytta till landsbygden.</p>
<p>Säkerställ en grundläggande trygghet och säkerhet för medborgarna på landsbygden.</p>
<p>Genomför ett nationellt långsiktigt samordnat utvecklingsarbete med syftet att stärka tillgången till en trygg, tillgänglig service på regional, kommunal och lokal nivå.</p>
<p>Ge direktiv till statliga myndigheter och bolag att ta ett utökat ansvar för utvecklingen på landsbygden och att medverka till nya och samordnade servicelösningar.</p>
<p>Utred förutsättningarna att via lantbrevbärarservicen samordna och utveckla andra typer av service.</p>
<p>Ge trafikverken i uppdrag att bättre följa upp fördelning av ekonomiska medel till landsbygdens infrastruktur.</p>
<p>Samordna drift, underhåll och investeringar på det allmänna och enskilda vägnätet i landsbygder, tillsammans (med deltagande av lokala, regionala och nationella aktörer).</p>
<p>Gör särskilda satsningar för att utveckla och samordna en logistik för landsbygdens person-, gods och varutransporter.</p>
<p>Säkerställ flygförbindelser i områden med stora geografiska avstånd och färjeförbindelser till öar både för person- och godstransporter.</p>
<p>Anpassa avdragsmöjligheterna till energikostnaderna när det gäller arbetsresor med personbil.</p>
<p>Stimulera utvecklingen av miljövänliga transportsystem i glesa miljöer.</p>
<p>Säkerställ möjligheten till landsomfattande tillgång till snabb datakommunikation och mobiltelefoni på landsbygden och påskynda samverkan mellan samhällets olika aktörer med syftet att stärka beredskapen för säkra elleveranser, radio- och telekommunikationer.</p>
<p>Kompetens, lärande och forskning</p>
<p>Det kunskapsbaserade samhället ökar kraven på medborgarnas kontinuerliga lärande. Därför måste förutsättningar för det livslånga lärandet skapas. De system som byggts upp för utbildning ställs inför stora utmaningar och behov av förnyelse, inte minst utifrån situationen på landsbygden. Det är ytterst angeläget att särskilt uppmärksamma området utbildning och matchningsprocesser inom små lokala arbetsmarknader men också begreppet lärande, som i vid bemärkelse berör frågor om demokrati, inflytande och delaktighet. Mötesplatser på landsbygden för lärande och utveckling är viktiga. Analyser behöver göras och strategier formuleras för hur dessa behov ska tillgodoses i framtiden.</p>
<p>Internationellt sett är den svenska landsbygdsforskningen relativt tunn med liten publicering och begränsat deltagande i internationella forskningssamarbeten. Delvis är detta en återspegling av att landsbygd och landsbygdspolitik har en större tyngd i många andra länder. Landsbygden uppfattas inte som ett vetenskapligt fält i svensk forskning, något som antagligen bidrar till landsbygdsdimensionens relativa osynlighet i den svenska politiken. De svenska forskare som studerar förhållanden på landsbygden gör det främst som en del av forskningen inom de egna disciplinerna. Utbytet mellan forskarna är begränsat, vilket främst beror på att det saknas sammanhang och arenor för sådant utbyte.</p>
<p>För den areella produktionen och för miljöfrågor finns det strukturer för forskningen med forskningsråd, forskningsstrategier, etablerade forskningsfält och ämnen. Mistra, Formas, SLF och SLU spelar stor roll för denna forskning. SLU:s sektorsroll har nyligen utretts (Dir. Jo 2005:63). För landsbygdens sociala och ekonomiska frågor saknas emellertid sådana strukturer och sammanhang. Insatser bör därför göras för att stödja utvecklingen av en systematisk kunskapsuppbyggnad kring landsbygdens sociala och ekonomiska förhållanden. Det behövs även ämnesövergripande forskning som sammanför samhällsvetenskapliga och naturvetenskapliga perspektiv på landsbygdens utveckling.</p>
<p>Landsbygdskommittén föreslår regeringen:</p>
<p>Utveckla nya organisatoriska lösningar och flexibla former för att tillgodose behovet av utbildning på landsbygden.</p>
<p>Utveckla formerna för samarbete mellan kommuner, inom kommuner och mellan aktörer inom olika politikområden för att samordna resurser för att tillgodose behovet av lärande och utbildning på landsbygden.</p>
<p>Utveckla och stärk kompetenscentra som är strategiska för respektive regions förutsättningar och behov utifrån de resurser och aktörer som finns.</p>
<p>Utforma ett arbete i syfte att påverka attityder och förändra könsrollsstyrda utbildnings- och yrkesval, dels för att tillgodose efterfrågan på arbetskraft inom bristyrken och dels för att påverka jämställdheten.</p>
<p>Stärk kritisk och teorigenererande forskning om sociala och ekonomiska förändringar på den svenska landsbygden.</p>
<p>Stärk problem- och handlingsinriktad forskning som stödjer, granskar och medverkar till utvecklingsinsatser och innovationer som kan bidra till en hållbar landsbygdsutveckling.</p>
<p>Stärk empiriskt inriktad forskning som kan informera politiker och andra aktörer om konsekvenser av olika insatser.</p>
<p>Stärk tvär- och mångvetenskaplig forskning om naturresursförvaltning och landsbygdsutveckling.</p>
<p>Skapa sammanhang för utbyte och samverkan mellan svenska landsbygdsforskare.</p>
