<h1>Sammanfattning av uppdraget</h1>
<h2></h2>
<p>En särskild utredare skall se över och föreslå ändringar i reglerna för tillträde till grundläggande högskoleutbildning. Utgångspunkterna för arbetet skall vara: – att öka direktövergången från gymnasieskola till högskola, – att uppmuntra elevers prestationer i gymnasieskolan, – att minska konkurrenskompletteringen (dvs. antalet personer som inom gymnasial vuxenutbildning läser om kurser där de sedan tidigare har lägst betyget Godkänd), och – att bredda rekryteringen till högre utbildning.</p>
<p>Utredaren skall göra en samlad analys av vilka konsekvenser olika förändringar av tillträdesreglerna får dels för eleverna i gymnasieskolan och inom gymnasial vuxenutbildning, dels för tillträdessystemet som helhet. Utredaren skall utifrån analysen lämna förslag till de ändringar som utredaren finner lämpliga. Utredaren skall vidare granska regelverket för tillträdesreglerna och lämna förslag till författningsändringar som leder till att bestämmelserna förenklas och förtydligas. Utgångspunkten skall vara ett tillträdessystem som är rättssäkert och överblickbart. Utredaren skall även lämna förslag om vid vilka tidpunkter det är lämpligt att genomföra ändringarna. Utredaren skall hålla sig informerad om det arbete som pågår som en följd av Gymnasiekommitténs betänkande (SOU 2002:120).</p>
<p>Uppdraget skall vara slutfört senast den 9 januari 2004.</p>
<p>Bakgrund</p>
<p>Bestämmelser om tillträde till grundläggande högskoleutbildning finns i bl.a. 7 kap. högskoleförordningen (1993:100) och 5 kap. förordningen om Sveriges lantbruksuniversitet (1993:221). Bestämmelserna är föranledda av riksdagens beslut med anledning av propositionen Tillträde till högre utbildning m.m. (prop. 1995/96:184, bet. 1995/96:UbU11, rskr. 1995/96:264).</p>
<p>Den öppna högskolan</p>
<p>I propositionen Den öppna högskolan (prop. 2001/02:15) presenterades förslag som bl.a. syftade till att främja en breddad rekrytering till högskolan. I propositionen framhölls vikten av att tillträdesreglerna, dvs. reglerna om behörighet, meritvärdering och urval, betraktas i ett sammanhang. Med hänvisning till Gymnasiekommitténs pågående arbete föreslogs endast smärre ändringar av tillträdesreglerna. Riksdagen beslutade i december 2001 i enlighet med förslagen (bet. 2001/02:UbU4, rskr. 2001/02:98).</p>
<p>Riksdagens beslut har inneburit att en bestämmelse införts i högskolelagen (1992:1434) om att universiteten och högskolorna skall främja och bredda rekryteringen till högskolan (1 kap. 5 §). Bestämmelsen trädde i kraft den 1 juli 2002. Vidare har reglerna i högskoleförordningen (1993:100) om behörighet ändrats så att kraven på grundläggande och särskild behörighet skall anses uppfyllt också av den som bedöms ha s.k. reell kompetens. Dessutom har en bestämmelse om s.k. alternativt urval införts som innebär att styrelsen för respektive lärosäte får möjlighet att bestämma vilka urvalsgrunder som skall användas för högst tio procent av platserna på utbildningar som vänder sig till nybörjare.</p>
<p>Gymnasiekommitténs förslag</p>
<p>Gymnasiekommittén har i januari 2003 redovisat sitt uppdrag i betänkandet Åtta vägar till kunskap – En ny struktur för gymnasieskolan (SOU 2002:120). Kommittén har bl.a. föreslagit en ny struktur för gymnasieskolan där de nuvarande 18 programmen ersätts av åtta sektorer, som var och en representerar ett brett fält av arbetsmarknaden. Som i dag föreslås gymnasieutbildningen normalt omfatta 2 500 gymnasiepoäng. Efter en bred ingång i var och en av sektorerna följer en successiv specialisering. Var och en av sektorerna organiseras i minst fem delar, ett sektorsblock, ett inriktningsblock, ett fördjupningsblock, elevens individuella val samt ett gymnasiearbete (liknande dagens projektarbete). Blocken föreslås bestå av kurser.</p>
<p>Gymnasiekommittén föreslår att det av skollagen (1985:1100) skall framgå vilka sektorer gymnasieskolan omfattar. Inriktningsblocken bör – enligt kommittén – fastställas av regeringen, vilket bör framgå av förordning. Kommittén utgår vidare från att det närmare innehållet kommer att preciseras genom Statens skolverks kursplanearbete.</p>
<p>Gymnasiekommittén anser att eleverna, när de uppnått gymnasiekompetens, bör få ett bevis på gymnasieexamen. Ett rimligt krav för gymnasieexamen anser kommittén vara att eleven fått godkänt resultat på lägst 2 250 gymnasiepoäng, däribland godkänt betyg på gymnasiearbetet.</p>
<p>Gymnasiekommittén föreslår också att kraven för grundläggande behörighet för högskolestudier anpassas till kraven för gymnasieexamen.</p>
<p>Gymnasiekommittén anser vidare att bestämmelserna om meritvärdering bör ses över. Nuvarande bestämmelser leder, enligt kommitténs mening, till taktikval och uppmuntrar till s.k. konkurrenskomplettering. I dag kan det när betygen meritvärderas vara mer fördelaktigt att få ett slutbetyg från ett reducerat program än från ett fullständigt program. Det kan också i vissa fall vara en nackdel att ha utökade kurser i slutbetyget.</p>
<p>Gymnasiekommitténs betänkande remissbehandlas för närvarande. Remissinstanserna skall senast den 12 juni 2003 lämna synpunkter på kommitténs förslag. Därefter kommer ärendet att beredas inom Regeringskansliet. Regeringen planerar att presentera en proposition under 2004.</p>
<p>Matematikdelegation</p>
<p>Regeringen beslutade den 23 januari 2003 om direktiv för den s.k. Matematikdelegationen (dir. 2003:8). Delegationen har i uppdrag att utarbeta en handlingsplan med förslag till åtgärder för att förändra attityder till och öka intresset för matematikämnet samt utveckla matematikundervisningen. Delegationen skall vidare bl.a. analysera den nuvarande situationen för matematikundervisningen i</p>
<p>Sverige från förskola till högskola och bedöma behovet av att förändra nuvarande kursplaner och styrdokument. Uppdraget skall redovisas senast den 28 maj 2004.</p>
<p>Sedan nuvarande tillträdesregler infördes inför antagningen till höstterminen 1997 har endast mindre ändringar i systemet gjorts. Erfarenheterna av dagens tillträdessystem visar att reglerna i vissa avseenden fått oönskade effekter. De har exempelvis bidragit till en minskad direktövergång från gymnasieskola till högskola och att andelen unga nybörjare i högskolan som kompletterat sina betyg i gymnasial vuxenutbildning har ökat. Mot denna bakgrund och med anledning av de förslag som Gymnasiekommittén har presenterat till ny struktur för gymnasieskolan, behöver bestämmelserna i 7 kap. högskoleförordningen (1993:100) om tillträde till grundläggande högskoleutbildning ses över.</p>
<p>Grundläggande behörighet</p>
<p>När riksdagen 1996 beslutade om tillträdesreglerna omfattade det estetiska programmet, naturvetenskapsprogrammet och samhällsvetenskapsprogrammet i gymnasieskolan totalt 2 150 poäng och de övriga nationella programmen 2 370 poäng. Från och med höstterminen 2000 har samtliga program i gymnasieskolan en omfattning av 2 500 gymnasiepoäng (prop. 1997/98:169, bet. 1998/99:UbU3, rskr. 1998/99:160).</p>
<p>Grundläggande behörighet har bl.a. den som har ett slutbetyg från ett nationellt eller specialutformat program i gymnasieskolan med lägst betyget Godkänd på kurser som omfattar minst 90 procent av de gymnasiepoäng som krävs för ett fullständigt program. Det innebär att en elev kan ha betyget Icke godkänd i kurser som omfattar 250 gymnasiepoäng, t.ex. i kärnämnet Svenska A+B alternativt Svenska som andraspråk A+B som omfattar 200 gymnasiepoäng eller kärnämnet Engelska A som omfattar 100 gymnasiepoäng. Projektarbetet omfattar 100 gymnasiepoäng.</p>
<p>Gymnasiekommitténs förslag att för grundläggande behörighet kräva lägst betyget Godkänt i gymnasiearbetet innebär en viss skärpning jämfört med dagens bestämmelser. I dag är projektarbetet obligatoriskt. Vårterminen 2003 lämnar de första eleverna som omfattas av detta gymnasieskolan. Det finns därför ingen statistik att tillgå om i vilken utsträckning eleverna har fått lägst betyget Godkänd på projektarbetet och följaktligen har Gymnasiekommittén inte kunnat analysera konsekvenserna av sitt förslag om att gymnasiearbetet skall vara en del av den grundläggande behörigheten.</p>
<p>Från bl.a. Högskoleverket har önskemål framförts om att kräva lägst betyget Godkänd i Svenska B/Svenska som andra språk B samt Engelska A för grundläggande behörighet. Motiveringen till detta har bl.a. varit att antalet standardbehörigheter skulle kunna minska.</p>
<p>Särskild behörighet</p>
<p>Flertalet utbildningar i högskolan har utöver kravet på grundläggande behörighet också krav på särskild behörighet. De särskilda behörighetskraven skall enligt högskoleförordningen vara helt nödvändiga för att studenten skall kunna tillgodogöra sig utbildningen.</p>
<p>De svårigheter som i dag finns med att skapa ett standardbehörighetssystem som är tydligt och överblickbart och samtidigt tillräckligt flexibelt för att kunna anpassas till ett stort och varierande utbildningsutbud gör att de särskilda behörighetskraven behöver revideras. Även det förslag till ny struktur för gymnasieskolan som Gymnasiekommittén redovisat gör att det nu finns skäl att överväga den framtida utformningen av de särskilda behörighetskraven.</p>
<p>Konkurrenskompletteringen skall minska och direktövergången öka</p>
<p>Personer med slutbetyg från gymnasieskolan har möjlighet att genomföra kompletteringsstudier inom gymnasial vuxenutbildning. Behörighetskomplettering innebär att en person läser in en kurs eller de kurser som saknas i gymnasiebetyget och som krävs för den utbildning som hon eller han vill gå på. Utbyteskomplettering innebär att en person läser om eller genomgår prövning i en kurs eller kurser som hon eller han redan har ett betyg i. Tilläggskomplettering innebär att andra kurser läses in än dem som framgår av slutbetyget.</p>
<p>Den 1 januari 2003 trädde en ny förordning (2002:1012) om kommunal vuxenutbildning i kraft. I den har prioriteringsordningen för hur urvalet skall ske bland behöriga sökande till gymnasial vuxenutbildning skärpts. Sökande som avser att konkurrenskomplettera (utbytes- eller tilläggskomplettera) sina betyg inom gymnasial vuxenutbildning skall enligt den nya ordningen prioriteras sist i urvalet.</p>
<p>Höstterminen 1997 infördes möjligheten för sökande till högskolan att som merit få tillgodoräkna konkurrenskompletterade betyg. Bestämmelserna har lett till att allt fler ungdomar – även de med relativt höga gymnasiebetyg – direkt efter avslutade gymnasiestudier läser upp sina betyg i gymnasial vuxenutbildning.</p>
<p>Den omfattande konkurrenskompletteringen inom den gymnasiala vuxenutbildningen, särskilt för elever som redan har lägst betyget Godkänd, är på flera sätt ett problem. Kostnaderna för såväl samhället som den enskilde ökar. Starten för högskolestudierna skjuts upp och nivån på antagningspoängen höjs. Kompletteringar bidrar också till köbildning till vissa attraktiva utbildningar i högskolan. Detta motverkar ambitionen att främja direktövergången från gymnasieskolan. Andelen 19-åringar, bland de antagna som inte tidigare varit registrerade i högskolan, har under den senaste femårsperioden minskat från 24 till 19 procent (Högskoleverket/Statistiska centralbyrån, UF 46 SM 0201).</p>
<p>Minskningen har huvudsakligen ägt rum under den tidsperiod som konkurrenskomplettering varit tillåten i merithänseende. Att andelen 19-åringar som antagits minskat kan bl.a. förklaras med att de har konkurrerats ut av äldre sökande som läst upp sina betyg. Rätten att som merit få tillgodoräkna sig nya betyg motverkar således regeringens mål att öka direktövergången från gymnasieskola till högskola. För att undvika onödig komplettering av godkända gymnasiebetyg är det angeläget att de framtida tillträdesreglerna minskar incitamenten till konkurrenskomplettering.</p>
<p>Meritvärdering</p>
<p>I bilaga 3 till högskoleförordningen finns bestämmelser om meritvärdering av betyg. Bestämmelserna innebär att betygen på samtliga kurser (inkl. projektarbetet) som ingår i slutbetyget skall beaktas vid framräknandet av det s.k. jämförelsetalet, som används vid urval till högskolan. Betyget i ämnet Idrott och hälsa skall endast medräknas om det höjer jämförelsetalet eller om kursen utgör särskild behörighet för utbildningen. De olika betygen får olika tyngd genom att kursens poängtal beaktas när jämförelsetalet räknas fram.</p>
<p>Elever som har uppenbara studiesvårigheter får, om rektor medger det, minska sitt studieprogram med upp till 10 procent, dvs. till lägst 2 250 gymnasiepoäng. Gymnasiekommittén hävdar att bestämmelsen om reducerat program har missbrukats då även elever utan studiesvårigheter getts möjlighet att läsa ett reducerat program i syfte att höja sitt meritvärde. Elever som får slutbetyg från reducerat program kan i merithänseende gynnas i förhållande till sökanden som får slutbetyg från ett fullständigt program, dvs. 2 500 gymnasiepoäng.</p>
<p>Nuvarande meritvärderingssystem är en bidragande orsak till att elever tycks välja kurser i gymnasieskolan främst i syfte att få ett högre meritvärde vid urval till högskolan.</p>
<p>Meritvärderingssystemet bör uppmuntra elever att lämna gymnasieskolan med ett fullständigt program. Det bör även stimulera till studier i kurser som anses svåra eller som innebär fördjupade kunskaper i ett ämne.</p>
<p>Kunskaper i matematik och språk</p>
<p>Kunskaper i matematik är centrala för ett aktivt deltagande i samhälls- och yrkesliv men också av fundamental betydelse för Sveriges framtida kapacitet för teknisk utveckling och naturvetenskaplig forskning. Matematisk förståelse utgör också en väsentlig förutsättning för elevens förmåga att utveckla kunskaper i naturvetenskapliga ämnen. Matematik utgör därför ett strategiskt ämne vad gäller att öka rekryteringen till naturvetenskapliga och tekniska utbildningar i högskolan.</p>
<p>Internationella undersökningar visar att svenska elevers matematikresultat står sig relativt väl i internationell konkurrens. De svenska eleverna ligger något över OECD-genomsnittet. Regeringens ambitioner är dock att svenska elevers resultat i matematik skall vara ledande vid internationella jämförelser.</p>
<p>Sverige utgör i ett globalt perspektiv ett litet språkområde. Samtidigt ökar det internationella utbytet såväl inom arbetslivet som i privatlivet. Språkkunskaper är av avgörande betydelse för ökad rörlighet och för internationella kontakter i samhälls- och näringsliv.</p>
<p>Goda språkkunskaper bidrar till ökad förståelse för andra människors levnadsvillkor och kultur.</p>
<p>Sedan programgymnasiet infördes i början av 1990-talet studerar färre elever moderna språk än i det tidigare linjegymnasiet. Detta trots att möjligheterna att välja språk väsentligt förbättrats i och med att det valbara utrymmet ökat i programgymnasiet. Enligt statistik från Statens skolverk har ca 28 procent av kullen födda 1971 ett betyg i B-språk år 1991 (linjegymnasiet). För motsvarande kull födda 1981 har andelen år 2001 (programgymnasiet) med ett sådant betyg sjunkit till ca 22 procent.</p>
<p>Det är av vikt att elevers insatser i gymnasieskolan uppmuntras när det gäller matematik- och språkkurser. Dagens meritvärderingssystem i kombination med den kursutformade gymnasieskolan innebär att många elever väljer bort fördjupade studier i språk och matematik, om de bedömer att de riskerar att få ett lägre betyg i en fördjupningskurs än om de väljer en annan kurs. Ett lägre betyg i en fördjupningskurs resulterar i ett lägre jämförelsetal och minskar möjligheterna att antas till högre utbildning. Ett väl fungerande meritvärderingssystem bör stimulera till fördjupade studier i ämnen som samhället bedömer vara av särskild betydelse.</p>
<p>Urval</p>
<p>Bland andra Högskoleverket, Sveriges Universitets- och Högskoleförbund och Landstingsförbundet har framfört önskemål om ändrade urvalsregler. Högskoleverket (Rapport 2001:27) och Sveriges Universitets- och Högskoleförbund (U2002/94/UH) har föreslagit att regeringen ändrar föreskrifterna om urval vid i övrigt likvärdiga meriter så att hänsyn tas till den sökandes prioritetsordning innan lottning vidtas. Vidare har Landstingsförbundet (U2002/2265/UH), mot bakgrund av att höga antagningskrav till specialistsjuksköterskeutbildningar utestänger vissa sjuksköterskor från att söka utbildningarna, begärt en översyn av antagningskraven.</p>
<p>Övergångsbestämmelser</p>
<p>Förändringar av gymnasieskolan och av reglerna för grundläggande behörighet till högre utbildning innebär att det kan krävas övergångsbestämmelser för sökande med äldre betyg och för sökande som har studieomdömen från folkhögskola etc. I fråga om resultat på högskoleprov finns reglerat att provresultatet är giltigt i fem år. Någon sådan giltighetstid finns däremot inte för betyg, vilket har bidragit till en rad övergångsbestämmelser. Att tillämpa meritvärderingsbestämmelserna uppfattas som komplicerat såväl av dem som tillämpar regelverket som av dem som berörs av besluten.</p>
<p>Uppdraget</p>
<p>En särskild utredare skall se över och föreslå ändringar i reglerna för tillträde till grundläggande högskoleutbildning. Utgångspunkterna för arbetet skall vara: – att öka direktövergången från gymnasieskola till högskola, – att uppmuntra elevers prestationer i gymnasieskolan, – att minska konkurrenskompletteringen (dvs. antalet personer som inom gymnasial vuxenutbildning läser om kurser där de sedan tidigare har lägst betyget Godkänd), och – att bredda rekryteringen till högre utbildning.</p>
<p>Utredaren skall särskilt överväga om krav på betyget Godkänd i såväl gymnasiearbetet som kurserna Svenska B/Svenska som andraspråk B samt Engelska A skall ställas för grundläggande behörighet. Om utredaren anser att nuvarande krav bör skärpas, skall utredaren redovisa för- och nackdelar med förslagen. Vidare skall utredaren överväga om särskilda regler behövs för vissa grupper av sökande.</p>
<p>Utredaren skall dessutom se över och lämna förslag till hur de särskilda behörighetskraven bör utformas mot bakgrund av bl.a. Gymnasiekommitténs förslag till ny struktur för gymnasieskolan. Utredaren bör pröva olika alternativa lösningar, t.ex. om nuvarande standardbehörighetssystem skall vidareutvecklas eller avvecklas.</p>
<p>När det gäller bestämmelser om urval skall utredaren lämna förslag till hur fler unga kan antas till grundläggande högskoleutbildning. Det är angeläget att de framtida tillträdesreglerna minskar incitamenten till konkurrenskomplettering. Det står utredaren fritt att även överväga andra ändringar av urvalsbestämmelserna, t.ex. i fråga om högskoleprovet.</p>
<p>Utredaren skall också se över bestämmelserna om meritvärdering mot bakgrund av hur dagens bestämmelser påverkar elevernas prestationer i gymnasieskolan. Utredaren skall föreslå sådana ändringar i bestämmelserna som leder till att elevernas insatser i gymnasieskolan premieras. Utredarens förslag bör även bidra till att elever i gymnasieskolan uppmuntras till att välja kurser i matematik och språk i större utsträckning än i dag.</p>
<p>Utredaren skall göra en samlad analys av vilka konsekvenser olika förändringar av tillträdesreglerna får dels för eleverna i gymnasieskolan och inom gymnasial vuxenutbildning, dels för tillträdessystemet som helhet. Utredaren skall utifrån analysen lämna förslag till de ändringar som utredaren finner lämpliga. Utredaren skall vidare granska regelverket för tillträdesreglerna och lämna förslag till författningsändringar som leder till att bestämmelserna förenklas och förtydligas. Utgångspunkten skall vara ett tillträdessystem som är rättssäkert och överblickbart. Utredaren skall även lämna förslag om vid vilka tidpunkter de olika ändringarna bör genomföras.</p>
<p>Utredaren skall hålla sig informerad om det arbete som pågår som en följd av Gymnasiekommitténs betänkande (SOU 2002:120). Utredaren skall i sitt arbete samråda med berörda myndigheter, organisationer samt utredningar som har relevans för utredningsuppdraget, t.ex. Matematikdelegationen.</p>
<p>Redovisning av uppdraget</p>
<p>Uppdraget skall vara slutfört och redovisas senast den 9 januari 2004. (Utbildningsdepartementet)</p>
<p>Bilaga 1 B</p>
<p>Beslut vid regeringssammanträde den 11 september 2003.</p>
<p>Förlängd tid för uppdraget</p>
<p>Med stöd av regeringens bemyndigande den 27 mars 2003 har chefen för Utbildningsdepartementet tillkallat en särskild utredare med uppdrag att se över och föreslå ändringar i reglerna för tillträde till grundläggande högskoleutbildning (dir. 2003:38).</p>
<p>Utredaren skall enligt direktiven redovisa uppdraget senast den 9 januari 2004. Med ändring av denna tidpunkt skall uppdraget redovisas senast den 27 februari 2004. (Utbildningsdepartementet)</p>
<p>Bilaga 2</p>
<h2>Hur bedömer lärosätena studenternas förkunskaper?</h2>
<p>I denna bilaga redogörs för, utifrån Högskoleverkets utvärderingar av högskoleutbildningar, lärosätenas uppfattningar om studenternas förkunskaper.</p>
<p>Högskoleverket har sedan år 2001 regeringens uppdrag att utvärdera samtliga utbildningar för generella examina och yrkesexamina inom en sexårsperiod (enligt regleringsbrev för Högskoleverket). Utvärderingarna omfattar såväl grundsom forskarutbildningar. När det gäller generella examina utvärderas huvudämnet i en kandidat- eller magisterexamen och när det gäller yrkesexamen utvärderas utbildningen i sin helhet. Samtliga lärosäten där respektive ämne eller yrkesexamen erbjuds omfattas av utvärderingen.</p>
<p>Utbildningens kvalitet står i fokus i utvärderingarna och syftet är huvudsakligen:</p>
<p>Under år 2001 genomfördes nio utvärderingar omfattande 222 granskningar i ämnena och utbildningarna datalogi, företagsekonomi, klassiska språk, lingvistik, medie- och kommunikationsvetenskap, nationalekonomi, svenska och nordiska språk, matematik samt teologi. Under år 2002 genomfördes elva utvärderingar omfattande 264 granskningar i ämnena och utbildningarna sjöingenjörs- och sjökaptensutbildning, antikens kultur och samhällsliv samt egyptologi, arkeologi, historia, ekonomisk historia, miljövetenskap, miljöteknik och miljö- och hälsoskydd, kemi, socialt arbete och socionomutbildning, slaviska språk och Öst- och</p>
<p>Centraleuropakunskap, baltiska och keltiska språk samt högskoleingenjörs-, ingenjörs- och brandingenjörsutbildning.</p>
<p>Varje utvärdering består av tre delar. Först genomför den institution eller motsvarande som är ansvarig för utbildningen en självvärdering. En extern bedömargrupp granskar sedan självvärderingen och diskuterar den med berörda vid ett platsbesök. Efter mellan ett och tre år görs en uppföljning. Enligt lärosätena är arbetet med självvärderingen den viktigaste delen av processen. Självvärdering innebär att den berörda institutionen eller motsvarande utifrån ett antal kvalitetsaspekter gör en beskrivning av den egna verksamheten. Studenternas förkunskaper är en viktig ingångsfaktor som påverkar kvaliteten i utbildningen och tas upp i samtliga självvärderingar. Utvärderingsrapporterna kan därmed ge en bra bild över lärosätenas uppfattning om studenternas förkunskapsnivå.</p>
<p>Enbart utvärderingar av grundutbildningar redovisas i det följande. Redovisningen presenteras i kronologisk ordning.</p>
<p>Datavetenskapliga/datalogiska utbildningar</p>
<p>Utvärderingen omfattar den datavetenskapliga/datalogiska utbildningen vid tolv universitet och högskolor under år 2000. Det råder oklarhet mellan begreppen datavetenskap och datalogi och gränsen mellan dessa ämnen och andra närliggande ämnen är många gånger oklar. Lärosätena fick själva avgöra vilka verksamheter de definierar som datavetenskap/datalogi och som därmed skulle ingå i självvärderingen.</p>
<p>Det finns en mångfald av utbildningar inom det datavetenskapliga/datalogiska området. Följaktligen varierar behörighetskraven beroende på inriktning. Oberoende av inriktning baserar sig de datavetenskapliga utbildningarna på matematiskt tänkande och det ställs krav på förkunskaper i matematik, från Matematik C till Matematik D. Utvärderingen visar dock att studenterna ofta har bristande förkunskaper i matematik och vid samtliga lärosäten är det problematiskt för en del att klara matematikkurserna tidigt i utbildningen. Det är dock inte alla lärosäten som lyfter fram matematiken som något problem. Det finns de som anser att studenternas förkunskaper i matematik normalt är tillräckliga för studier inom datalogiområdet även om dessa lärosäten påpekar också att förkunskaperna är sämre i dag än tidigare.</p>
<p>Medie- och kommunikationsvetenskapliga utbildningar</p>
<p>Utvärderingen omfattar 16 universitet och högskolor. Den genomfördes under perioden mellan hösten 2000 – våren 2001. Medie- och kommunikationsvetenskap är ett brett ämne med bakgrund i en rad humanistiska och samhällsvetenskapliga discipliner. Olika frågeställningar inom medie- och kommunikationsområdet behandlas inom många vetenskaper och discipliner och det finns en uppsjö av olika inriktningar. Utbildningens inriktning avgör naturligtvis vilka förkunskaper som är relevanta och kraven på förkunskaper varierar kraftigt beroende på om utbildningen i huvudsak är samhällvetenskaplig, humanistisk eller teknisk.</p>
<p>Många utbildningar inom medie- och kommunikationsområdet är populära och konkurrensen vid antagningen är mycket stor. De studenter som antas har mycket höga betyg. Att de har goda förkunskaper bekräftas av lärarna.</p>
<p>Klassiska språk</p>
<p>Utvärderingen omfattar samtliga elva grundutbildningar vid fyra universitet i ämnena latin, grekiska (inklusive bysantinsk grekiska/ bysantinologi) och nygrekiska. Perioden för bedömningen är läsåret 2000/2001.</p>
<p>Vid antagning till studier i klassiska språk ställs det krav på förkunskaper motsvarande Svenska B alternativt Svenska som andraspråk B och Engelska B. Enbart Lunds universitet har valt att tills vidare behålla förkunskapskravet på gymnasielatin vid antagning till utbildning i latin. Alla lärosäten, inklusive Lunds universitet, erbjuder en nybörjarkurs i latin. Anledningen till detta är att gymnasiekunskaper i latin inte längre tycks vara en garanti för att studenten har de baskunskaper som är nödvändiga för universitetsstudier i latin.</p>
<p>Även sjunkande grammatiska förkunskaper har uppmärksammats av lärarna. Olika grepp tas dock för att kompensera de bristande förkunskaperna. Utbildningarna i klassiska språk får beröm av bedömargruppen för innovativa och på några håll uppenbart lysande pedagogiska insatser samt självuppoffrande lärarinsatser. Dock har ämnena mycket begränsade lärarresurser och har de senaste åren fått vidkännas drastiska minskningar i personalstyrkan. Enligt bedömargruppen kan detta på sikt hota undervisningens kvalitet.</p>
<p>Teologiska och religionsvetenskapliga utbildningar</p>
<p>Utvärderingen av teologiska och religionsvetenskapliga utbildningar grundar sig på uppgifter från år 2001 och omfattar 15 universitet och högskolor. Av det totala antalet studenter inom det religionsvetenskapliga programmet var det 41 procent som planerade att avlägga en teologie kandidatexamen. En del av dessa avsåg att bli präster. För andra utgjorde religionsvetenskap huvudämne i magisterexamen. Religionsvetenskaplig utbildning ingår också i lärarutbildningen. Tillträdeskraven för utbildning som leder till teologie kandidatexamen och för de flesta religionsvetenskapliga utbildningar är förkunskaper motsvarande Svenska B alternativt Svenska som andraspråk B, Historia A och Samhällskunskap A. För lärarutbildningar med inriktning religion ställs därutöver krav på Engelska B och Matematik A.</p>
<p>När det gäller studenternas förkunskaper har man vid flera lärosäten påtalat de snabba förändringar som kan iakttas mellan de senaste årens olika studentgenerationer. Många av de yngre studenterna saknar förkunskaper som tidigare varit självklara. Å andra sidan kan de dock ha erfarenheter som kan vara främmande för äldre studenter. Vissa lärosäten har framhållit att studenternas förkunskaper överlag har blivit sämre.</p>
<p>Matematik</p>
<p>Utvärderingen i ämnena matematik, matematisk statistik och numerisk analys gjordes under år 2001 och omfattar 18 universitet och högskolor. Matematik är det största enskilda ämnet inom högskolan. Hösten 2000 läste drygt 34 000 studenter minst en kurs i matematik. Majoriteten av dessa läste matematikkurser inom en civilingenjörs-, högskoleingenjörs-, lärar- eller matematisk-naturvetenskaplig utbildning. Behörighetskraven varierar. För vissa utbildningar ställs det exempelvis krav på Matematik E. För andra utbildningar har kraven, framför allt av rekryteringsskäl, sänkts, i enstaka fall så lågt som till Matematik B. Alla lärosäten har svårt att rekrytera studenter till matematikutbildningar. Detta kan hänga samman med det sjunkande intresset för matematisk – naturvetenskapliga ämnen.</p>
<p>En allmän uppfattning på lärosätena är att det finns en stor spridning i kunskaps- och färdighetsnivå hos nybörjarna och att detta kraftigt försvårar undervisningen. I utvärderingen framkommer också att studenternas förkunskaper i grundläggande matematiska färdigheter, till exempel elementär algebra, har försämrats, framför allt under de senaste åren. Studenternas förkunskaper motsvarar ofta inte det man kan vänta sig utifrån gällande behörighetskrav. Enligt bedömargruppen är det inte acceptabelt att studenter som har de formella förkunskaperna för att studera matematik på högskolenivå är osäkra på centrala moment som hör hemma på grundskolans högstadium. De försämrade förkunskaperna uppges vara ett av de allra största problemen för grundutbildningen i matematik och leder till många avhopp och studiemisslyckanden. Uppfattningen om försämrade förkunskaper baseras inte bara på lärarnas utsagor utan även på resultaten av de diagnostiska prov som under en längre tidsperiod genomförts vid några lärosäten. Resultaten visar tydligt vikande förkunskaper sedan 1993. Vid Linköpings universitet särredovisas provresultaten för sökande till civilingenjörsutbildningar med högsta betyg i matematik och fysik från gymnasieskolan. Också denna grupp uppvisar sämre förkunskaper, något som accelererat under senare år.</p>
<p>Bedömargruppen påpekar att bristen på nödvändiga förkunskaper i matematik uppmärksammades redan 1999 av Högskoleverket. Högskoleverket genomförde då en utredning om förkunskaperna i matematik på uppdrag av regeringen och i samråd med Statens skolverk (Räcker kunskaperna i matematik?, Högskoleverket 1999). Efter att ha analyserat och undersökt flera typer av material konstaterade man då att förkunskapsnivån i matematik hos dem som börjar studier inom naturvetenskap och teknik var starkt varierande. Man anförde också att det hos många studenter fanns tydliga brister, inte bara när det gäller räknefärdigheten i snäv mening, utan också beträffande det som man kan kalla matematisk mognad.</p>
<p>De flesta lärosäten har vidtagit åtgärder för att stödja studenter med svaga förkunskaper. Bedömargruppen påpekar att de lärare som arbetar med framför allt de grundläggande kurserna lägger ner ett stort arbete på att lösa de pedagogiska problem som bland annat den stora spridningen i förkunskaper hos studenterna medför. Enligt bedömargruppen är det dock nödvändigt att mer resurser ställs till förfogande om kravet på ”öppen högskola” skall kunna realiseras utan att kvaliteten äventyras. Ekonomin är nämligen ett problem vid så gott som samtliga institutioner som ingår i utvärderingen.</p>
<p>Svenska språket och nordiska språk</p>
<p>Utvärderingen av utbildningar i svenska och nordiska språk vid 14 universitet och högskolor genomfördes under år 2001. Svenska språket och nordiska språk är ett brett ämnesområde och hör till de mest spridda ämnesområdena i Sverige. Det inbegriper så skilda vetenskaper som exempelvis fornisländska, runologi och svenska som andraspråk. De krav som ställs vid antagning till svenska eller nordiska språk är förkunskaper i Svenska B respektive Svenska som andraspråk B.</p>
<p>Flertalet av lärosätena har gjort gällande att studenternas förkunskaper har förändrats. Det finns dock en del lärosäten som inte har observerat någon skillnad jämfört med tidigare. De flesta är dock överens om att förkunskaperna inom strukturmoment som grammatik m.m. tycks ha försämrats. I några fall har man även framfört att dagens studenter har lättare än tidigare att ”ge upp” när något ämne verkar vara svårt. Även brister i skriftlig framställning har uppmärksammats.</p>
<p>Flera lärosäten har framfört att Svenska C, som är en tillvalskurs i gymnasieskolan utöver de obligatoriska A- och B-kurserna, bör bli behörighetskrav för studier i svenska språket. Förslaget får stöd från Högskoleverkets bedömargrupp.</p>
<p>Nationalekonomi</p>
<p>I utvärderingen av utbildning i nationalekonomi ingick 19 institutioner/motsvarande vid 18 universitet och högskolor. Utvärderingen gjordes under år 2001. I rapporten påpekar bedömargruppen att av de samhällsvetenskapliga disciplinerna har nationalekonomin gått längst när det gäller att utnyttja matematik och statistik. Jämfört med andra samhällsvetenskapliga discipliner dominerar den logiskt deduktiva metoden. Utbildningen i nationalekonomi går därför i hög grad ut på att lära ut stringenta matematik- och statistikkrävande teorier och metoder. Goda matematiska förkunskaper är därför nödvändiga för att tillgodogöra sig utbildningen, åtminstone på de högre kurserna. Vid antagning till de flesta utbildningar i nationalekonomi ställs krav på förkunskaper i Matematik C och Samhällskunskap A. Därutöver ställs det också krav på förkunskaper i språk för utbildningar med språklig inriktning. Till enstaka utbildningar antar man sökande med enbart grundläggande behörighet.</p>
<p>Många lärare har framhållit studenternas bristande förkunskaper i matematik. Även studenterna själva delar ofta denna uppfattning. Exempelvis ansåg, enligt en undersökning till vilken det hänvisas i rapporten, ungefär 30 procent av förstaårsstudenter på Ekonomprogrammet vid Linköpings universitet att de påbörjat sina studier med alltför dåliga förkunskaper i matematik. I rapporten framkommer att majoriteten av ekonomprogramstudenterna rekryteras från de icke matematikkrävande samhällsvetar- och ekonomprogrammen i gymnasieskolan. Detta kan vara en av orsakerna till de bristande förkunskaperna i matematik.</p>
<p>Vid de flesta lärosäten ges frivillig eller obligatorisk stödundervisning i matematik. På vissa ställen efterlyste studenterna ytterligare matematikundervisning som stöd. Rapporten visar att brister i matematikförkunskaperna hos studenterna har olika konsekvenser. Undervisningen påverkas såtillvida att en del lärare försöker förklara ekonomiska sammanhang utan att använda sig av matematiska begrepp. Bristen på matematik- och statistikkunskaper har medfört att på A-nivån lägger de flesta institutioner tonvikten på ekonomisk allmänbildning i stället för att lägga grunden för fortsatta studier i ämnet. Vid Umeå universitet har studenternas dåliga förkunskaper i matematik haft till följd att undervisningen i ekonometri tagits bort, trots att både resurser och kompetens för denna sortens undervisning finns inom institutionen.</p>
<p>Det är inte bara förkunskaper i matematik som är bristfälliga. Även förkunskaper i svenska och engelska anses av lärarna ofta vara otillräckliga. En del studenter har problem med att skriva svenska och läsa engelsk litteratur.</p>
<p>Lingvistik och teckenspråk</p>
<p>Utvärderingen genomfördes under perioden mellan april 2001 och mars 2002. Den omfattar utbildningar i lingvistik och teckenspråk vid sju universitet och högskolor. Utbildning i teckenspråk ges endast vid ett lärosäte och har utvärderats tillsammans med lingvistiken.</p>
<p>Lingvistik har en stor ämnesbredd som exempelvis allmän språkvetenskap och fonetik, sociolingvistik, neurolingvistik och datorlingvistik. Lingvistik sträcker sig således över flera vetenskapsområden och har ofta en tvärvetenskaplig karaktär. Det kan således inte längre betraktas som ett traditionellt humanistiskt ämne. Behörighetskraven varierar beroende på inriktning. För de mer språkvetenskapliga inriktningarna ställs det krav på Svenska B alternativt Svenska som andraspråk B, Engelska B och ibland även Cspråk kurs B. Därutöver tillkommer krav på Matematik B eller Matematik C för datorlingvistiska utbildningar. Söktrycket har minskat på de flesta av högskolorna de senaste åren totalt sett. Antalet sökande till programmen är dock högt eller mycket högt. Det gäller både datorlingvistikprogrammen och de program där lingvistik ingår (logoped- och audionomprogrammen och kognitionsvetenskapsprogrammet).</p>
<p>Lingvistikämnet har problem med låg genomströmning främst på grund av att studenterna inte blir färdiga med sina examensarbeten inom avsedd tid eller överhuvudtaget. Enligt bedömargruppen bör lärosätena vidta åtgärder i syfte att träna studenterna att skriva. Många lärare anser också att studenterna har otillräckliga förkunskaper i matematik. Detta gäller särskilt de studenter som väljer datorlingvistik. Lärosätena erbjuder de studenter som har bristande förkunskaper extra undervisning i matematik och datavetenskap.</p>
<p>Företagsekonomi</p>
<p>Företagsekonomi är Sveriges näst största ämne med över 30 000 studenter och ges vid 25 universitet och högskolor. Utvärderingen gäller perioden våren 2001 – våren 2002. Företagsekonomi är en generalistutbildning med stor ämnesbredd som ständigt utvecklas mot nya områden. Det finns en mångfald av utbildningsprogram med företagsekonomi som huvudämne. De särskilda behörighetskraven är huvudsakligen Matematik C och Samhällskunskap A. För utbildningar med språklig inriktning ställs det även krav på förkunskaper i språk. Det finns också utbildningar till vilka man antar sökande med förkunskaper i Matematik B eller med enbart grundläggande behörighet.</p>
<p>Många lärare har framfört att studenter har allt sämre kunskaper i matematik. Studenterna får därför ofta problem i kvantitativt betonade kurser som t.ex. redovisning och ekonomistyrning. Samtidigt rådde det delade meningar om huruvida låga förkunskaper i matematik var ett bekymmer eller inte. Enligt bedömargruppen är det troligt att grundutbildningen i företagsekonomi (särskilt på A- och B-nivå) kan ha anpassats till de försämrade matematikkunskaperna. Bedömargruppen påpekar att problemen kan ha försvunnit på bekostnad av att analyser och resonemang som bygger på kvantitativa metoder, modeller och teorier fått ett reducerat utrymme. Enligt bedömargruppens mening kan det vara ett bekymmer i en internationell konkurrens då utbildningen i andra länder kan ha högre krav på förkunskaper i matematik och statistik och därmed möjligheter till högre kvalitetsnivåer på vissa delområden av företagsekonomiämnet.</p>
<p>Det är inte bara brister i matematikkunskaper hos studenterna som har uppmärksammats utan även allt sämre förkunskaper i svenska och engelska. Lärarna har påpekat att språkbehandlingen i promemorior och uppsatser har blivit sämre. Studenterna har också problem med att läsa engelskspråkig litteratur och med att skriva promemorior och uppsatser på engelska. Även intresset för studier utomlands har minskat och en av orsakerna kan vara sämre språkkunskaper, inte bara i engelska utan i språk överhuvudtaget.</p>
<p>Lärosätena försöker åtgärda de bristande förkunskaperna bl.a. genom att erbjuda kurser i matematik och engelska. Samtidigt är det viktigt att påpeka att resurserna inom grundutbildningen, trots en ökad antagning av studenter, har förblivit oförändrade. Således har en teknisk eller naturvetenskaplig utbildning 3–4 gånger så stor resurstilldelning per student som en företagsekonomisk utbildning har. Det råder en stor obalans mellan lärarkapaciteten och antalet studenter i grundutbildningen. Vid en fortsatt expansion av antalet studenter och utan en ökad resurstilldelning blir det svårt för lärosätena att handskas med brister i förkunskaperna. Bedömargruppen ställer sig också frågande till om man kan kräva av lärosäten att dessa skall reparera generella brister på kunskaper som härrör från gymnasiet.</p>
<p>Yrkesutbildningar till sjöingenjör och sjökapten</p>
<p>Utvärderingen omfattar utbildningar som leder till sjöingenjörs- och sjökaptensexamen vid Chalmers Lindholmen och Högskolan i Kalmar. Utvärderingen genomfördes år 2002. Den är också en uppföljning av den utvärdering av sjöbefälsutbildningar som Högskoleverket gjorde 1998.</p>
<p>Enligt Högskoleverkets föreskrifter gäller följande krav på särskild behörighet vid antagning till dessa utbildningar. Vid antagning till sjökaptensprogrammet gäller krav på förkunskaper i Matematik C, Fysik A alternativt energiprogrammet gren fartygsteknik och Engelska A och vid antagning till sjöingenjörsprogrammet krav på förkunskaper i Matematik D, Fysik A Fysik A alternativt energiprogrammet gren fartygsteknik och Engelska A. Kraven på förkunskaper har dock sänkts vid båda lärosäten. Vid Chalmers Lindholmen ställs det krav på Matematik B, Fysik A (eller Naturkunskap A+ B) eller energiprogrammet gren fartygsteknik med Matematik B vid antagning till både sjöingenjörs- och sjökaptensprogrammen. Vid Högskolan i Kalmar ställs det krav på Matematik B och Engelska A vid antagning till Sjöingenjörsprogrammet och till Styrman/Sjökaptensprogrammet (120 poäng) och på Matematik C och Engelska A vid antagning till Sjökaptensprogrammet (120 + 40 poäng).</p>
<p>Enligt lärarna vid Sjöfartshögskolan vid Chalmers Lindholmen har de sänkta behörighetskraven lett till att studenternas förkunskaper har blivit sämre. Sjöfartshögskolan erbjuder därför baskurser i bland annat naturvetenskapliga ämnen. Studenterna måste således ägna mer tid åt att stärka förkunskaperna och deras möjlighet till egen specialisering blir därmed lidande. För studenterna på sjöingenjörsprogrammet finns inga möjligheter att fördjupa sig.</p>
<p>Lärarna vid Sjöfartshögskolan vid Högskolan i Kalmar har framhållit att studenternas förkunskaper varierar mycket. Brister har uppmärksammats, framför allt i matematik men också i svenska språket. Det ges riktade stödinsatser i matematik. Till exempel erbjuds studenterna på de treåriga programmen en preparandkurs terminen innan utbildningen startar. I svenska görs inga speciella insatser utöver att handledarna för examensarbetena använder mycket tid till att hjälpa studenterna med språket i rapporterna.</p>
<p>Antikens kultur och samhällsliv samt egyptologi</p>
<p>I utvärderingen av utbildningar i antikens kultur och samhällsliv samt egyptologi ingick fyra universitet. Utvärderingen genomfördes år 2002.</p>
<p>Antikens kultur och samhällsliv är det gemensamma namnet på ett tvärvetenskapligt ämne med syfte att försöka skapa en helhetsbild av livet i de antika Medelhavskulturerna utifrån bl.a. arkeologiska, historiska, filosofiska och litterära aspekter. Sökandetrycket till utbildningarna varierar och är svårt att förutsäga från år till år. Därmed är det ekonomiska underlaget svårt att prognostisera. Vid antagning till utbildningar i antikens kultur och samhällsliv ställs det krav på förkunskaper i Svenska B eller Svenska som andraspråk B, Historia A och Samhällkunskap A. För vissa utbildningar ställs det krav på endast grundläggande behörighet. I utvärderingen framkommer inga synpunkter på studenternas förkunskaper.</p>
<p>Utbildningen i egyptologi har en utpräglad språkvetenskaplig inriktning med inslag av historia, religion, arkeologi, konst och litteratur. Utbildningen i ämnet på kandidat- och magisternivå finns bara vid ett lärosäte, Uppsala universitet där nya studenter antas endast var fjärde termin. Behörighetskraven är Svenska B respektive Svenska som andraspråk B, Historia A och Samhällskunskap A. I utvärderingen påpekas att studenterna har bristande förkunskaper i språk, framför allt i grammatik.</p>
<p>Arkeologi</p>
<p>Utvärderingen av utbildningar i arkeologi genomfördes år 2002 och omfattar nio universitet och högskolor.</p>
<p>Arkeologi är ett tvärvetenskapligt ämne vars centrala del är framtagande av olika källmaterial. Detta gör att en arkeolog ofta behöver både teoretisk insikt och praktisk förmåga. Söktrycket till utbildningar i arkeologi är vikande. Vid antagningen till hösten 2003 hade en del lärosäten svårt att fylla sina nybörjarkurser. De behörighetskrav som ställs är antingen Svenska B respektive Svenska som andraspråk B, Historia A och Samhällskunskap A eller grundläggande behörighet.</p>
<p>Utvärderingen visar tydligt att institutionerna upplever en förändring av studenternas förkunskaper. Bedömargruppen framhåller att särskilt oroväckande är studenternas försämrade språkfärdigheter. Det gäller framför allt studenternas förmåga att skriva men även att många inte anser sig kunna läsa övriga nordiska språk – vilket för arkeologi innebär en begränsning. Bedömargruppen påpekar vikten av att dessa förhållanden inte tillåts påverka ämnets innehåll och de krav som ställs. Enligt studenterna är nämligen de krav som ställs under utbildningen för låga och ibland ligger de inte fast utan förändras i förhållande till de resultat som studerandegruppen uppnår. Bedömargruppen finner det anmärkningsvärt och anser att krav på hög genomströmning för att nå utbildningsuppdraget inte får gå ut över utbildningens kvalitet.</p>
<p>Miljövetenskap, miljöteknik och miljö- och hälsoskydd</p>
<p>Utvärderingen genomfördes 2002 och berörde 18 universitet och högskolor. Det finns ett stort utbud av miljöutbildningar, som kan vara naturvetenskapligt, tekniskt eller samhällsvetenskapligt inriktade. Behörighetskraven varierar beroende på inriktning men även inom samma inriktning är kraven olika. För vissa utbildningar ställs exempelvis krav på Matematik D, Fysik B, Kemi B och Biologi B och för andra ställs endast krav på Matematik C. Bedömargruppen anser att det finns alltför många varianter av likartade program som sinsemellan har olika behörighetsvillkor och att man bör finna gemensamma nämnare för behörighetsvillkoren.</p>
<p>Utvärderingen visar att endast två grundutbildningar har samhällsvetenskaplig inriktning och i många program svarar de samhällsvetenskapliga delarna bara för cirka 20 poäng av 120 eller 160 poäng. En övervägande del av utbildningarna har en naturvetenskaplig eller tekniskt inriktning. Det finns en överetablering av dessa inriktningar, vilket har lett till rekryteringsproblem. Trots att man tar in samtliga sökande finns det utbildningar med obesatta platser. Av rekryteringsskäl har därför många lärosäten sänkt behörighetskraven.</p>
<p>Låg antagningspoäng tillsammans med de sänkta behörighetskraven har lett till en större spridning inom studentgruppen med avseende på förkunskaper och förmåga att arbeta självständigt. Bedömargruppen påpekar att de minskade förkunskapskraven på sikt kan leda till försämrade prestationsnivåer. Vid vissa lärosäten läggs baskurser in i programmet i syfte att utjämna studenternas förkunskaper. Bedömargruppen framhåller att det visserligen är goda initiativ men att många av kurserna ligger närmast på gymnasienivå och inte bör ge akademiska poäng. Dessutom kan dessa kurser upplevas som ett rent repetitionsmoment av en del studenter. Enligt bedömargruppen kan de minskade förkunskapskraven ha påverkat kvaliteten i vissa utbildningar, då behovet av mer eller mindre propedeutiska inslag när det gäller baskunskaper tar tid från fördjupningar.</p>
<p>Ekonomisk historia</p>
<p>Utvärderingen gäller utbildningarna i ämnet ekonomisk historia vid fem universitet år 2002. Ämnet ekonomisk historia är relativt ungt. Det har sina rötter både i historia och i de ekonomiska vetenskaperna. I många länder tillhör ämnet antingen nationalekonomiska eller historiska institutioner. I Sverige är ämnet däremot en självständig disciplin och präglas av att metod- och ämnesmässigt befinna sig mitt emellan historia och samhällsvetenskaperna.</p>
<p>Till samtliga utbildningar i ekonomisk historia ställs krav på grundläggande behörighet. Tillströmningen har under senare år varit avtagande. Konkurrensen om utbildningsplatserna är låg och de flesta behöriga sökande antas. Studenterna har en mycket varierande bakgrund. Vissa läser ekonomisk historia som grundkurs, medan andra redan har läst in ett antal akademiska poäng. Även åldersmässigt är det stora skillnader bland studenterna. Det innebär att studenternas förkunskaper är mycket varierande. Bedömargruppen konstaterar att detta ställer höga krav på såväl lärarna som studenterna men också leder till risker för att pedagogiken blir lidande.</p>
<p>De brister på förkunskaper som lärosätena pekat på gäller färdigheter, förmågan att föra resonemang och argumentera i tal och skrift samt en mycket varierande skrivförmåga. De olika lärosätena har dock lite olika uppfattningar när det gäller nivån på studenternas förkunskaper. Vid Umeå universitet tycker man, tvärtemot de övriga lärosätena, att de studerande har ”en god förmåga (kanske bättre än tidigare) att tillgodogöra sig ämnet och att uttrycka sig skriftligt”. Förklaringen kan vara att studenterna som läser ekonomisk historia vid Umeå universitet oftast har några terminers studier bakom sig.</p>
<p>Historia</p>
<p>Historia förekommer som huvudämne i lägst kandidatexamen vid 20 lärosäten. Huvudsakligen ställs det krav på Svenska B eller Svenska som andraspråk B, Samhällskunskap A och Historia A eller på grundläggande behörighet vid antagning till historieutbildningar. Utvärderingen i utbildningar i historia genomfördes år 2002.</p>
<p>Bedömargruppen påpekar att det i Sverige finns ett starkt intresse för historia och att detta intresse avspeglar sig i det omfattande sökandetrycket till studier i historia. Samtidigt har ämnets ställning kraftigt försvagats i gymnasieskolan. Historia är ett obligatoriskt ämne endast inom tre gymnasieprogram där det tilldelats 100 poäng. Det betyder att förkunskaperna bland studenterna i ämnet, framför allt beträffande kronologin, är mycket varierande och generellt tycks bli allt sämre. Detta konstateras på samtliga lärosäten. De diagnostiska prov i historia som genomförts vid några lärosäten har visat brister i nybörjarnas historiska allmänorientering.</p>
<p>Enligt utvärderingen uppvisar studenterna bristande kunskaper även när det gäller svenska och främmande språk. Flera lärosäten beskriver nybörjarnas oförmåga att skriva korrekt svenska som ett problem. Studenterna får möjlighet att träna upp sin svenska genom att skriva hemuppgifter och få skriftliga kommentarer på dessa. Detta är dock möjligt enbart på de högre kurserna där antalet studenter är lägre. Vid flera lärosäten finns det även s.k. skrivstugor där studenterna får hjälp att utveckla sin skrivförmåga.</p>
<p>Studenternas bristande förkunskaper i främmande språk innebär att kurslitteraturen nästan uteslutande är på svenska och engelska. Litteratur på danska och norska väcker ofta protester och en del studenter upplever även kurslitteratur på engelska som svår.</p>
<p>Baltiska och keltiska språk</p>
<p>Utvärderingen, som genomfördes år 2002, omfattar utbildningen i keltiska respektive baltiska språk vid Uppsala respektive Stockholms universitet. Universiteten har ett så kallat nationellt ansvar för dessa ämnen. Med detta ansvar följer emellertid inga extra medel. Bedömargruppen menar att ämnenas ekonomiska situation måste underlättas.</p>
<p>För antagning till baltiska språk krävs särskild behörighet: Svenska B eller Svenska som andraspråk B och lägst C-språk B och till keltiska språk Engelska B.</p>
<p>Av utvärderingen framgår att studenternas bristande förkunskaper i grammatik uppfattas som ett problem och att det har blivit värre på senare år. En förberedande kurs i grammatik innebär dock att de knappa resurserna blir ännu mindre och att studenterna får mindre tid för att studera det språk de kommit för att läsa.</p>
<p>Slaviska språk och Öst- och Centraleuropakunskap</p>
<p>Utbildningar i slaviska språk och Öst- och Centraleuropakunskap ges vid fyra universitet. Utvärderingen av dessa utbildningar genomfördes år 2002. Slaviska språk definieras av lärosätena som så kallade småspråk, dvs. ämnen som inte klarar att bära sina kostnader. Behörighetskrav för språkutbildningar är Svenska B eller Svenska som andraspråk B och aktuellt språk eller ett språk lägst C-språk kurs B. Enligt lärarna vid Göteborgs universitet är dock kravet inte ändamålsenligt, och Uppsala universitet ger generell dispens. För utbildningar i Öst- och Centraleuropakunskap ställs oftast krav på grundläggande behörighet. Söktrycket är inte högt och alla behöriga studenter antas.</p>
<p>Genomgående anförs av lärarna att studenternas förkunskaper i grammatik ofta är dåliga i jämförelse med hur det var tidigare. På vissa håll inleds studierna med kurser i allmän grammatik. Problemet kompliceras dock av att nybörjargrupperna är så heterogena att en enda lösning på problemet inte kan passa alla. Institutionernas ansträngda ekonomi och lärarnas pressade arbetssituation innebär dessutom att det är svårt att individanpassa undervisningen. Småspråkens ansträngda ekonomi bekräftas av den så kallade småspråksutredning som Högskoleverket genomförde under år 2002 på uppdrag av regeringen (Att vara eller inte vara? Frågan om småspråkens framtid i den svenska högskolan – ett regeringsuppdrag, Högskoleverket, 2003). Enligt utredningen är just ekonomin det största problemet för småspråken.</p>
<p>Socialt arbete</p>
<p>Utvärderingen av utbildningar i socialt arbete genomfördes under år 2002. Den berör 13 universitetet och högskolor. I utvärderingsrapporten ingår resultaten från tre olika uppdrag. Rapporten är en del av Högskoleverkets granskning av samtliga ämnen och program inom svensk grund- och forskarutbildning. Den är också en uppföljning av Högskoleverkets utvärdering av socionomutbildningarna som genomfördes 1999. Den är dessutom ett samarbete med Forskningsrådet för arbetsliv och socialvetenskap (FAS). 2001 fick FAS i uppdrag av regeringen att påbörja en utvärdering av forskning inom ämnet socialt arbete från och med 1995.</p>
<p>Socialt arbete är ett tvärvetenskapligt ämne och har inslag av sociologi, juridik, psykologi och statsvetenskap. Ämnet kan läsas i fristående kurser eller som huvudämne i de program som leder till socionomexamen. Studentunderlaget på socionomutbildningar skiljer sig från många andra utbildningar i några avseenden. Dels är andelen studenter från studieovana hem och studenter med invandrarbakgrund relativt stor, dels är studenterna äldre än genomsnittet.</p>
<p>Behörighetskraven till socionomutbildningar är relativt låga. Det ställs krav på förkunskaper i Matematik A och Samhällskunskap A. Söktrycket är stort. Med undantag för de inriktningar som är profilerade mot äldre och funktionshindrade är programmen som regel kraftigt översökta och antagningspoängen höga. De studerande som antas har därmed goda förutsättningar för teoretiska studier.</p>
<p>Enligt utvärderingen har lärarna inte haft några anmärkningar på studenternas förkunskaper. Däremot anser studenterna att de inte ställs inför tillräckliga krav under utbildningen. Det var bara vid tre lärosäten som studenterna inte klagade över de låga kraven i utbildningen.</p>
<p>Kemi</p>
<p>Utvärderingen genomfördes 2002 och omfattade samtliga utbildningar i kemi vid 14 lärosäten. Behörighetskraven varierar från lärosäte till lärosäte. Det ställs krav på förkunskaper i kemi, matematik, fysik och biologi men kursnivån i dessa ämnen varierar.</p>
<p>Under senare år har antalet sökande till kemistutbildningarna minskat kraftigt till cirka 25 procent av 1995 års nivå. Många lärosäten har reducerat antalet platser och två av dem har lagt ned sina kemistprogram. Trots detta är antalet studenter mycket lågt på vissa utbildningar och inget lärosäte fyller sina platser. Högskoleverket finner det vikande intresset för kemistudier anmärkningsvärt, eftersom antalet studenter med naturvetenskaplig gymnasieutbildning ökar. Därför är det också mycket oroande att så få söker till gymnasielärarutbildningen i kemi. Det bör dock påpekas att antalet helårsprestationer i kemi inte har minskat eftersom kemi undervisas även på en rad andra program. Kemi har alltmer blivit ett utpräglat stödämne.</p>
<p>Alla behöriga sökande till kemiutbildningar antas, vilket innebär att betygsurval inte längre tillämpas. En del lärosäten har sänkt behörighetskraven och flera överväger att sänka dessa ytterligare. Bedömningsgruppen finner denna utvecklig oroväckande och till nackdel för kemiämnet både inom högskolan och inom gymnasieskolan. Följaktligen rekommenderar bedömargruppen lärosätena att inte sänka förkunskapskraven för tillträde till kemistprogrammet. Bedömargruppen rekommenderar också att alla lärosäten bör ha samma förkunskapskrav.</p>
<p>Samtliga lärosäten har pekat på studenternas bristande förkunskaper i kemi, fysik och inte minst matematik. Studenterna har en mycket heterogen utbildningsbakgrund och en bred åldersfördelning. För att stötta studenter med dåliga förkunskaper har många lärosäten lagt in mer eller mindre omfattande repeterande inslag från gymnasiekemi under de grundläggande kurserna. Enligt bedömargruppen medför detta att innehållet i grundkurserna har tunnats ut. Bedömargruppen påpekar också att alltför omfattande stödinsatser kan leda till att svaga studenter, som knappast kommer att klara högre årskurser, hålls kvar i systemet trots att de kanske borde rådas att söka sig till andra utbildningar.</p>
<p>Samtidigt är det viktigt att påpeka att trots studenternas försämrade förkunskaper och färre schemalagda lärartimmar är genomströmningen oförändrad, sedd i ett tioårsperspektiv. Detta verkar dock ha skett till en del på bekostnad av lärarnas arbetssituation. Deras arbetsbörda har ökat eftersom strävan efter att behålla utbildningens kvalitet i samband med de heterogena studentgrupperna kräver utökad stödundervisning samtidigt som den reella ersättningen per helårsstudent kontinuerligt minskat.</p>
<p>Högskoleingenjörs- och ingenjörsutbildningar samt brandingenjörsutbildningen</p>
<p>Utvärderingen omfattar samtliga högskoleingenjörsutbildningar i Sverige inklusive brandingenjörsutbildningen vid Lunds universitet, utbildningar som leder till ingenjörsexamen samt utbildningar som leder till kandidat- och magisterexamen inom teknikområdet. Totalt omfattar utvärderingen 225 program (inriktningar oräknade) vid 25 lärosäten och den berör ca 20 000 studenter. Utvärderingen genomfördes 2002.</p>
<p>Som särskild behörighet vid antagning till utbildningar som leder till högskoleingenjörs- och brandingenjörsexamen krävs gymnasiekunskaper motsvarande Matematik D, Fysik B och Kemi A. För en del utbildningar ställs det, främst av rekryteringsskäl, lägre krav.</p>
<p>I rapporten konstateras att problemen med förändrade förkunskaper hos studenterna har lyfts fram på samtliga lärosäten. Förkunskaperna dels har blivit lägre, dels är mycket varierande. Bedömargruppen konstaterar att framför allt förkunskaperna i matematik har stora brister. Detta stämmer överens med vad som framkom vid Högskoleverkets utvärdering av landets matematikutbildningar. Uppfattningen om förändrade matematikkunskaper bekräftas av resultat från ett och samma diagnostiska prov som genomförts vid några lärosäten under ett antal år. Även förkunskaperna i fysik och kemi har blivit sämre. Vissa lärosäten har även uppmärksammat försämrade kunskaper i engelska och svenska, framför allt hos studenter med annat modersmål än svenska.</p>
<p>Enligt bedömargruppen kan orsaken till de försämrade förkunskaperna sökas i de förändringar som skett i gymnasieskolan och att en större andel studenter med lägre betyg antas på grund av rekryteringssituationen. Det tycks även finnas en större osäkerhet bland de nyantagna om vad utbildningen egentligen innebär, vilket leder till att de valt ett program som inte var vad de önskade.</p>
<p>Bedömargruppen påpekar vikten av att behålla ingenjörsmässighet, dvs. en gedigen teknisk kompetens som byggs på en matematisk och naturvetenskaplig grund. Följaktligen är det viktigt att studenterna får tillräckliga kunskaper i matematik, fysik och kemi för att kunna tillgodogöra sig ingenjörsutbildningens teknikinnehåll. Utvärderingen visar flera goda exempel på hur lärosätena arbetar med att lösa problemen med försämrade förkunskaper i framför allt matematik. Samtidigt framhåller bedömargruppen att kärnan av ingenjörsämnen har urholkats, vilket gör att en del utbildningar inte bedöms hålla den standard som en högskoleingenjörsutbildning bör ha. 28 av de utvärderade utbildningarna uppvisar brister framför allt när det gäller matematik- och teknikinnehåll.</p>
<p>Sammanfattande slutsatser</p>
<p>I stort sett alla utvärderingar visar att studenternas förkunskaper dels har blivit sämre, dels är mycket varierande. På lärosätena har man uppmärksammat bristen på nödvändiga förkunskaper i matematik, fysik, kemi, historia, främmande språk inklusive engelska samt svenska. Bristerna i svenska gäller framför allt grammatik och skrivförmåga.</p>
<p>Flera orsaker till de försämrade förkunskaperna lyfts fram i utvärderingsrapporterna. Exempelvis har många vuxenstuderande sina gymnasiestudier ett antal år tillbaka i tiden, när de väljer att börja studera vid universitet eller högskola. En annan orsak till de bristande förkunskaperna är det minskande rekryteringsunderlag som berör flera utbildningar. Rekryteringsproblemen innebär att det inte längre tillämpas något urval utan att alla behöriga sökande antas, även de med låga eller mycket låga betyg. På de utbildningar där det råder stor konkurrens om platserna är förkunskaperna däremot tillräckliga. Dessutom har flera institutioner, av rekryteringsskäl, sänkt behörighetskraven för sina utbildningar. Det bör dock påpekas att även de studenter som uppfyller de formella behörighetskraven i verkligheten ofta inte har motsvarande kunskaper. En del av orsakerna till de försämrade förkunskaperna kan även sökas i de förändringar som skett i gymnasieskolan.</p>
<p>Studenternas varierande förkunskaper ställer stora krav på undervisningens omfattning och uppläggning. Behov av ökad individualisering i undervisningen har ökat på grund av de alltmer heterogena studentgrupperna. Att lyfta studenterna kunskapsmässigt under utbildningen innebär att lärosätena tvingas sätta in mer resurser. Samtidigt är den ansträngda ekonomin en genomgående fråga för många utbildningar. Bristen på ekonomiska resurser tas upp av i stort sett alla institutioner. Som exempel på resursbristen hänvisas till lärarnas arbetsbelastning och till att den lärarledda undervisningen per vecka i vissa ämnen är mycket låg. Även bristerna med det nuvarande resurstilldelningssystemet tas upp. Eftersom det ur ekonomisk synpunkt är fördelaktigt för institutionerna att registrera så många studenter som möjligt på A-kurserna erbjuds ofta enbart storföreläsningar på denna nivå. Enligt lärosätena kan målet ”en öppen högskola” bli svårt att realisera utan tillskott av resurser.</p>
<p>Studenternas bristande förkunskaper kan ha flera negativa konsekvenser. Utvärderingarna visar exempelvis att ganska få studenter följer kurser på C- eller D-nivå. Anledningen till att många studenter inte fortsätter att studera på de högre nivåerna kan vara att de har svårt att klara av studierna. Det är också möjligt att utbildningarnas kvalitet försämras på sikt eftersom repetitionsinslagen tar tid från fördjupningar. På en del utbildningar har man redan anpassat undervisningen till de försämrade förkunskaperna. Detta gäller till exempel grundkurser i nationalekonomi och arkeologi.</p>
<p>Bilaga 3</p>
<h2>Några internationella tendenser på tillträdesområdet</h2>
<p>Peter Schilling</p>
<p>Denna PM behandlar tillträde till högre utbildning i ett internationellt perspektiv. Det grundläggande problemet i tillträdesfrågan är att rättvist välja ut de studenter som ska få möjlighet att delta i högre utbildning. Med detta perspektiv kan frågan göras mycket vid. I sin bredaste formulering handlar tillträde till högre utbildning snarare om tillgång till högre utbildning vilket exempelvis avgörs av utbildningsdimensionering och utbyggnad av högskolesystemet. Tillgångsperspektivet kan också beskrivas som yttre faktorer som påverkar högskolornas möjlighet att erbjuda utbildning.</p>
<p>Om man fokuserar på begreppet tillträde så hamnar man snabbt i frågan om antagningssystem. Alltså vilka typer av organisationer och regler det finns för att hantera tillträdet till högskolan. Det betyder att ”spelreglerna” för att få börja studera i den högre utbildningen är i fokus.</p>
<p>De yttre faktorerna och spelreglerna för tillträde är komplementära och beroende på vilket perspektiv som läggs på tillträdesfrågan blir något av dessa perspektiv viktigare än det andra. Till dessa två perspektiv kan läggas olika dimensioner. De tre mest centrala är de ekonomiska, politiska och administrativa. Den ekonomiska dimensionen i antagningssystemet fokuserar kring frågorna: Vad kostar antagningssystemet? Vilka ekonomiska effekter har ett ökat tillträde? För vem lönar sig utbildning bäst? Är det samhällsekonomiskt lönsamt att öka tillträdet till den högre utbildningen? Den politiska dimensionen hanterar frågor som Vad är ett rättvist antagningssystem? Vilka förutsättningar ska ges för att uppnå politiska mål? Vilka politiska mål finns med antagningssystemet? Den administrativa dimensionen behandlar frågor om det dagliga arbete med antagning. Exempelvis: Hur och när ska</p>
<p>antagning ske? Hur ska olika kriterier för urval vägas samman? Utifrån dessa dimensioner är det möjligt att analysera och förklara antagningssystemens utveckling.</p>
<p>Syftet med denna PM är att med fokus på de politiska och administrativa dimensionerna av tillträdesfrågorna redogöra för och diskutera olika länders antagningssystem och åtgärder för att öka tillträdet till den högre utbildningen. Tidsmässigt kommer denna PM att behandla utvecklingen under de senaste åren. Innehållsmässigt betyder det att det existerande antagningssystemet i de valda länderna kommer att beskrivas och den aktuella politiska debatten kommer att belysas. Diskussionen inramas av en kort redogörelse av respektive lands högskolesystem.</p>
<p>Fyra världsdelar – sex högskolesystem</p>
<p>Valet av länder är en av de viktigaste frågorna när internationella jämförelser ska göras. Dock är frågan också en av de knivigaste, eftersom det nästan är omöjligt att konsekvent argumentera för sitt val av länder. Därför redogör denna PM endast för de principer som ligger till grund för valet av länder. Principerna är</p>
<p>• Undvika Europacentrering.</p>
<p>• Länderna ska vara med i OECD för att få tillgång till källmaterial. Medlemskapet garanterar också liknande ekonomiska förutsättningar, dvs. ett visst mått av jämförbarhet.</p>
<p>• Länderna ska ha olika politiska strukturer för att få en jämförelse mellan federala och centrala system.</p>
<p>Utifrån dessa principer har valet fallit på Danmark, Norge, Storbritannien, Tyskland, Australien och USA.</p>
<p>Danmark</p>
<p>Länge var Köpenhamns universitet Danmarks enda. Det grundades 1479. Danmarks näst äldsta universitet, Århus universitet, började sin verksamhet 1929. Under efterkrigstiden och speciellt från 1960- talet och framåt har det högre utbildningssystemet i Danmark vuxit fort. År 1960 var 18 000 studerande registrerade – 1970 hade antalet ökat till 53 000. Under efterkrigstiden konsoliderades också det binära högre utbildningssystemet.</p>
<p>Det danska högre utbildningssystemet är statligt och består av 11 universitet, varav 5 är multifakultetsuniversitet och de resterande 6 är specialiserade. Ett av särdragen är de många små och hårt specialiserade högskolorna. År 2001 fanns det cirka 150 högskolor vilka bedriver kortare utbildningar. Det finns även några privata högskolor i Danmark, men de måste ha ackreditering hos den danska staten för att få bedriva utbildningar som studenterna kan få studiemedel för.</p>
<p>Den danska staten finansierar den största delen av den högre utbildningen. Tilldelningen av medel till högre utbildning liknar det svenska systemet med helårsprestationer (Studentårsverke). Den danska statliga högre utbildningen är avgiftsfri och det finns ett system för studielån för studenterna, Statens Uddanelsesstötte (SU).</p>
<p>Det danska antagningssystemet – behörighet och urval</p>
<p>Under 2003 har det danska antagningssystemet börjat reformeras med sikte på att vara fullständigt genomfört i augusti 2004. Det gamla systemet med en central väglednings-, informations- och ansökningsmyndighet R.U.E (Rådet for Udddannelseog Erhvervsvejledning) läggs ner från januari 2004.</p>
<p>Precis som det gamla centrala systemet för vägledning har det nya regionala med centralsamordning hand om all vägledning från grundskolan till högre utbildning. Dock ändras inte vägledningen vid lärosätena. Det grundläggande skälet för den nya reformen är</p>
<p>att regeringen anser att det möjligt, med hjälp av bättre vägledning, att matcha utbildning och arbete efter studenternas önskemål och därmed minska studietiden. Kort sagt: reformen syftar till att minska risken för felaktiga val. Reformen kan sammanfattas med tre åtgärder; fokus på den regionala nivån med ett nationellt samordningscenter (LUE, Landscenteret for Uddannelse -og Erhvervsvejledning), digitalisering av både information och ansökningar samt ett råd bestående av representanter för utbildning och arbetsliv. Under 2003 har digitaliseringen av både information och ansökningar påbörjats. Exempelvis kan man i stort sett söka till alla utbildningar via KOT, Den Koordinerede Tilmelding, en ny myndighet som har uppgifter motsvarande ansökningsservicen hos Verket för Högskoleservice i Sverige.</p>
<p>Fokus i reformen är alltså vägledningsperspektivet, vilket har medfört att frågor om behörighet och urval inte reformeras. Man kan bli behörig till den danska högre utbildning på flera sätt. Det första sättet är att ha studentexamen eller motsvarande examen från mer yrkesinriktade gymnasieutbildningar, exempelvis htx (höjere teknisk eksamen) eller hf (höjere forberedelseeksamen). Behörighet kan också fås genom speciella förberedelsekurser. Utan denna behörighet kan man söka om dispens från det allmänna behörighetskravet. Ansökan om dispens sker till respektive lärosäte och behandlas individuellt. Lärosätet bedömer alltså om den ansökande kan anses ha motsvarande kvalifikationer. Flera utbildningar har utöver detta speciella behörighetskrav, liknande de svenska kraven för särskild behörighet.</p>
<p>Det danska systemet är i princip spärrat, dock finns det ca 10–15 utbildningar som har fritt tillträde om man uppfyller behörighetskraven, t.ex. flertalet ingenjörsutbildningar (gäller ansökningar till ht-2004). Vid antagning till de andra utbildningarna sker ett urval. Urvalet sker i två kvoter. I den första kvoten tas studenter in som uppfyller det första behörighetskravet (studentexamen), urval sker efter betygsmeriter. I den andra kvoten sker urval av de studenter som har utländsk examen och de som sökt dispens från behörighetskraven. I den andra kvotgruppen finns det flera sätt att meritera sig, exempelvis genom både förvärvsarbete och ideellt arbete. Slutligen finns det två regler som försvårar tillträde för vissa studenter. Kandidatregeln innebär att om man har utbildning på kandidatnivå blir man bara antagen om det finns platser över på den sökta utbildningen. ”3-gangregeln” innebär att man blir placerad</p>
<p>sist i urvalet om man hoppat av utbildningar två gånger (gäller dock inte alla utbildningar).</p>
<p>Tillträde till dansk högre utbildning – åtgärder och resultat</p>
<p>Som ovan beskrevs är det nya antagningssystemet och därmed tillträdesfrågorna under förändring i Danmark. En systemförändring tar tid att genomföra, det är alltså för tidigt att diskutera några resultat av förändringen.</p>
<p>Norge</p>
<p>Det norska högskolesystemet fick sin början i och med att Oslo universitet grundades 1814. Det tog nästan 140 år innan det andra universitetet (Bergen) grundades 1946. Under perioden 1960–80 grundlades de flesta universitet och högskolor som finns idag. Det regionala perspektivet har varit en viktig faktor i etableringen av nya högskolor. Denna expansion medförde en 300 procentig ökning av studerandeantalet mellan åren 1960–1975.</p>
<p>Idag består det norska högre utbildningssystemet av 4 universitet, 6 vetenskapliga högskolor, 2 konsthögskolor, 26 statliga högskolor och cirka 20 privata högskolor. Universiteten och de vetenskapliga högskolorna har två huvuduppgifter: att forska och undervisa. De övriga högskolorna har undervisning, ofta med yrkesinriktning, som huvuduppgift. Under senare år har flera högskolor fått motsvarande vetenskapsområden och bedriver forskning och forskarutbildning. De privata högskolorna har specialinriktning och är ofta mycket små. Det norska högre utbildningssystemet är statligt, och kan sägas var tvådelat om man utgår från huvudsakliga arbetsuppgifter. Det inrymmer också ett privat inslag.</p>
<p>Den huvudsakliga finansieringen kommer från den norska staten. Externfinansieringen varierar kraftigt mellan olika institutioner. Exempelvis var Oslo universitet till 20 % externfinansierat 1999, medan snittet för de statliga högskolorna var 5 %. Studenterna betalar inga avgifter och det finns statliga studielån (Statens lånekasse for utdanning).</p>
<p>Källa: Statistisk Centralbyrå (2000),  Universiteter og Högskoler – Nöckeltall 2000 .</p>
<p>Anm:  Om inget annat anges gäller siffrorna 1999. Det norska examenssystemet gör det omöjligt att klassificera norska examina i kategorierna kandidat/magister. Den redovisade siffran gäller det totala antalet examina under 2001/02 (http://www.ssb.no/emner/04/02/40/eksuvh).</p>
<p>Det norska antagningssystemet – behörighet och urval</p>
<p>Antagningen till norsk högre utbildning administreras av ”Samordna opptak” (SO) som är en myndighet direkt under Utdanningsog forskningsdepartementet (UFD). SO svarar också för information om studier och är rådgivande till den högre utbildningssektorn. Ansökningarna skickas till SO som i sin tur förmedlar dem till respektive universitet. Bedömning av ansökan görs ute på lärosätena som meddelar SO vilka studenter som kan antas.</p>
<p>Det finns i huvudsak tre sätt att bli behörig för högre studier i Norge. Det första är att ha klarat av motsvarande treårigt gymnasium (3-årig vidaregåande utdanning). Det andra är så kallade Fagbrev/sveinebrev vilket fås efter genomgången yrkesutbildning. Det tredje sättet att nå behörighet är genom 23/5 regeln, alltså minst 23 år med 5 års yrkeserfarenhet eller utbildning. Till detta kommer också krav på ämneskunskaper i norska, engelska, samhällsvetenskap, matematik och naturkunskap. Dessutom är det möjligt att bli behörig om man är över 25 år och tidigare har deltagit i eftergymnasial utbildning under minst ett år.</p>
<p>Det norska högre utbildningssystemet är spärrat. Urval sker ute på respektive högskola/universitet. Meriterna räknas om till poäng och urval sker i kvotgrupper. Den största gruppen ”primærvitnemålskvota” reserverar 40 % av platserna för ungdomar under 21 år. Utöver denna finns flera olika kvotgrupper, exempelvis av regional karaktär och för studerande av samiskt ursprung. Flera högskolor, ofta med konstnärlig inriktning, tillämpar endast tillträdesprov.</p>
<p>Tillträde till norsk högre utbildning – åtgärder och resultat</p>
<p>Tillträdesfrågan är för närvarande inte speciellt debatterad i Norge. Vissa åtgärder, bl.a. olika kvotgrupper vid urval, har implementerats för att vidga tillträdet. Dock bör också realkompetensreformen nämnas. Den gör det möjligt från 2001 att bli antagen till högre utbildning i en form av realkompetenskvotgrupp. SO hade 2001 nära 3 000 platser vid antagningen, varav ca 2 000 besattes av sökande med realkompetens. Tillträdesfrågan som sådan var inte aktuell i den stora reformen av högre utbildning som påbörjades under 2003. Reformen kallas ”kvalitetsreformen” och fokuserar som namnet anger på kvalitet. Det viktigaste inslaget är bildandet av NOKUT (Nasjonalt organ för kvalitet i utdanning). Dock är modernisering och internationalisering också viktiga aspekter. Andra områden som reformen behandlar är finansieringssystemet och examensordningen.</p>
<p>Storbritannien</p>
<p>Det brittiska universitetssystemet har gamla anor. Redan under 1100- och 1200-talen grundlades universiteten i Cambridge och Oxford. Under århundraden som passerat har det i olika omgångar kommit till flera universitet. Den största expansionen har skett under 1900-talet. Den senaste stora universitetsreformen var 1992, då de så kallade ”polytechnics” fick universitetsstatus. Det brittiska högre utbildningssystemet består också av ”colleges”. Dock är de oftast mindre och en del är mycket specialiserade.</p>
<p>Det nuvarande brittiska systemet kan beskrivas som regionalt – vilket följer av uppdelningen av Storbritannien i olika ”länder”, dvs. England, Nordirland, Skottland och Wales. Denna uppdelning spelar en viss roll eftersom de olika parlamenten eller motsvarande har möjlighet att, i olika grad, utforma ”sina” universitetssystem. Dock är de gemensamma faktorerna många som, t.ex. att alla – undantaget University of Buckingham – har offentlig huvudman. Av tradition är de brittiska universiteten mycket självständiga och får exempelvis själva avgöra examinationsrättigheten.</p>
<p>Storleken på universiteten i Storbritannien varierar kraftigt. Det största universitetet – Open University – har mer än 150 000 studenter. Emellertid är många deltidsstuderande och mycket av</p>
<p>Finansieringen av universiteten är både offentlig och privat. Den offentliga delen var 2001 cirka 53 % och den privata (icke offentliga) var cirka 47 %. Brittiska studenter måste betala terminsavgift. När och hur avgiften ska betalas skiljer sig åt ”länderna” emellan. I Skottland t.ex. betalas den efter genomförd utbildning, medan avgift betalas varje termin i England. De avgifter som studenterna betalt står för ca 7 % av universitetssektorns totala finansiering.</p>
<p>Anm:  Om inte annat anges gäller siffrorna 2002. Antalet studenter är en totalsiffra, alltså inkluderas deltidstudenter och forskarstuderande. Av de studerande är 56 % kvinnor. Antalet nybörjare inkluderar alla ”undergradute students” som börjar sitt första år.</p>
<p>Antagningssystemet i Storbritannien– behörighet och urval</p>
<p>Det brittiska antagningssystemet är både centralt och lokalt. Nästan alla ansökningar till de brittiska universiteten går via den centrala antagningsmyndigheten UCAS (Universities and Colleges Admissions Services). Ansökningarna skickas vidare till universiteten som sedan antar studenter till utbildningar, en delvis annorlunda process används för antagning till universiteten i Cambridge och Oxford. Beslut om antagning skickas sedan tillbaka till UCAS där besluten förmedlas till de ansökande. Ansökningen sker generellt mellan september och januari för nästa akademiska år, vilket betyder att de som söker till universitetet direkt från gymnasiet gör det på prognostiserade slutbetyg.</p>
<p>En student kan vara behörig att söka till den högre utbildningen på två sätt. Antingen genom att ha nått A-level (motsvarande vårt gymnasium) eller genom yrkeserfarenhet. Det finns också möj-</p>
<p>lighet att bli behörig genom så kallade ”access courses”, vilka syftar till att göra det möjligt för äldre studenter att bli behöriga. Utöver dessa mer formella kvalifikationer finns det flera typer av prov, intervjuer m.m. som gör det möjligt att få tillträde. Dessa arrangemang är lokalt ordnade.</p>
<p>Det brittiska systemet har alltså inte fritt tillträde till högre utbildning. Det generella söktrycket till den högre utbildningen är någorlunda högt men varierar kraftigt mellan utbildningar och universitet. Under 2002 kom det in cirka 400 000 ansökningar varav 330 000 studenter antogs. Alltså antogs en majoritet av de sökande.</p>
<p>Urvalet till kurser sköts lokalt. Hur urvalet ska göras bestäms ofta på kursnivå. Under senare år har dock flera universitet utvecklat generella riktlinjer för urvalsprocessen. Dock är det inte så ofta en urvalsprocess är nödvändig. Urval sker på flera olika sätt: genom betyg, intervjuer, resultat på prov m.m. Dock finns också mer icketraditionella urvalsprocesser där man tar hänsyn till studentens socioekonomiska bakgrund och/eller studentens förmågor som inte reflekteras i de mer formella meriterna.</p>
<p>Tillträde till högre utbildning i Storbritannien – åtgärder och resultat</p>
<p>Frågan om ökat tillträde till den högre utbildningen har varit aktuell åtminstone under 1990-talet och framåt i Storbritannien. Det har också skett en fördubbling av antalet studerande under den perioden: 1987 fanns det cirka 900 000 studenter, vilka hade ökat till mer än 1,8 miljoner år 2002. För att öka möjligheten för studenter att både komma in och genomföra sin utbildning har ett antal åtgärder genomförts.</p>
<p>På systemnivå har HEFCE (Higher Education Funding Council for England) sedan 1997 ett direkt ansvar för att den högre utbildningen öppnas upp för flertalet. Målet är att 50 % av en årskull ska gå vidare till högre utbildning år 2010. HEFCE:s principer för att bidra till ökat tillträde är</p>
<p>För att dessa principer ska genomsyra universitetens arbete med tillträdesfrågorna ger HEFCE medel för genomförandet. Dessa medel är av två slag: Antingen som extra medel för samarbetsprojekt eller premier för lyckade insatser. Universiteten får 5 % extra tilldelning på ”studentpengen” om de lyckas anta studenter från en lägre socialgrupp. Premier finns också för äldre deltidsstudenter.</p>
<p>Under 2003 har tillträdesfrågan diskuterats i Storbritannien. I januari 2003 lade regeringen fram ett så kallat ”White Paper” (ett förslag till reform, i det närmaste en kombination av en SOU och en proposition). Förslaget ”The Future of Higher Education” hade tillträde som en av sina viktigaste punkter. En viktig åtgärd är att reformera det arbete som HEFCE hitintills bedrivit. Förslaget innebär i korthet att HEFCE:s premier måste täcka de merkostnader som universiteten får i samband med att nya grupper kommer till den högre utbildningen. Dessutom har två viktiga rapporter publicerats och diskuterats under året.</p>
<p>Rapporten ”Widening Participation in Higher Education” utmynnar i förslaget att bilda en ny myndighet, Office for Fair Access. Denna myndighets primära uppgift blir att pröva differentierade terminsavgifter. Det grundläggande problemet är att universiteten har det svårt finansiellt och fler vill att avgifterna ska spegla kostnaderna för utbildningen, exempelvis att läkarutbildningen ska ta ut en högre avgift än juristutbildningen. OFFA:s uppgift blir alltså att se till att differentierade avgifter inte negativt påverkar rekryteringen från ett socioekonomiskt perspektiv.</p>
<p>Den andra rapporten, ”Consultation on key issues relating to fair admission to higher education”, är under diskussion fram till den 21 november 2003. Precis som titeln antyder tar rapporten ett helhetsgrepp på tillträdesfrågan med syfte att försöka skapa ett rättvist antagningssystem, dvs. hur lärosätena ska kombinera meriter och rättvisa för att få ett legitimitet i antagningen. Rapporten föreslår en uppsättning ”regler” eller snarare en checklista som ska hjälpa universiteten att anta studenter rättvist. Checklistan kan sammanfattningsvis sägas innehålla: klara regler, en tydlig process, att centrala riktlinjer och regler följs, överklagandemöjlighet samt uppföljning. Rapporten listar också en rad åtgärder som kan öka</p>
<p>tillträdet, t.ex. att man ska ta hänsyn till den miljö (skolstandard, familjeförhållanden m.m.) som studenten kommer ifrån.</p>
<p>Tyskland</p>
<p>Universitetet i Heidelberg, som kom till under 1400-talet, är Tysklands äldsta. Det kanske mest kända tyska universitetet är Humboldt universitetet i Berlin. Där skapades av W. von Humboldt det moderna universitetet i början på 1800-talet. Idag består det tyska systemet av både universitet och så kallade ”Fachhochschulen”. Universiteten är ofta stora och av traditionellt snitt medan Fachhochschulen kan ha specialinriktningar som t.ex. förvaltning, lärarinriktning och konsthögskolor. Dock har många Fachhochschulen både avancerad forskning och forskarutbildning. Sammanlagt finns det 351 lärosäten varav 80 är icke statliga.</p>
<p>Det tyska högre utbildningssystemet är federalt. Det betyder att de tyska regionala ”Länder” ansvarar för universiteten och högskolorna. Dock finns det sedan 1976 en nationell samordning. Denna samordning regleras av en lag (Ramlag för den Högre Utbildningen som förkortas HRG). Denna ramlag reglerar principerna för reformer, antagning, personal samt organisation och administration inom den högre utbildningen.</p>
<p>Finansieringen av det tyska högre utbildningssystemet är till största delen offentlig. Lärosätena får finansiering från sina ”Länder”. Det finns också möjlighet att få federal finansiering men denna finansiering, gäller oftast riktade projekt, exempelvis vid byggnationer.</p>
<p>Anm:  Av de studerande är ca 46 % kvinnor.</p>
<p>Det tyska antagningssystemet – behörighet och urval</p>
<p>Antagningen till högre utbildning i Tyskland sköts av den federala myndigheten ZVS (Zentralstelle für die Vergabe von Studiestellen). ZVS motsvarar Verket för Högskoleservice (VHS) och precis som hos VHS är antagning till första terminen huvuduppgiften. Denna myndighet ser alltså till att de federala antagningsreglerna följs. På federal nivå bestäms också på årsbasis vilka utbildningar som studenter ska antas till.</p>
<p>De tyska studenterna har grundlagsenlig rätt till studieplats om man uppfyller behörighetskraven. För att vara behörig till universitetsstudier krävs en Allgemeine Hochschulereife som avläggs efter avslutat gymnasium. Där ämnena tyska, främmande språk och matematik är obligatoriska, sedan väljs två ämnen fritt. Till Fachhochschule kan man bli behörig på andra sätt. Dessa krav fastställs av delstatliga domstolar.</p>
<p>Givet principen att alla tyska studenter har rätt till högre utbildning beräknas utbildningsplatserna både federalt och delstatligt varje år. Dock får vissa undantag göras från det principiella fria tillträdet. Undantaget kallas för ”numerus clausus” och får användas om lärosätet inte tror att alla som ansöker kan tas in. Då anhåller lärosätet hos en domstol om att få göra undantag. Domstolen fastställer sedan antalet platser.</p>
<p>Antagningen görs oftast av ZVS, som först har fördelat platserna enligt studenternas önskemål om studieort. Därefter kan en fjärdedel av antalet platser fördelas efter följande regler:</p>
<p>När antagningen till utbildningar begränsas med ”numerus clausus” blir urval nödvändigt. Urvalet till utbildningar kan överlåtas till ZVS men kan skötas av universiteten själva. Till detta kan ett särskilt urval göras. Utbildningar som använder sig av särskilt urval är främst läkar-, tandläkar-, farmaceut- och juristutbildningar. De vanligaste instrumenten för skärskilt urval är intervjuer tillsammans med betyg. Dock är det möjligt att använda särskilda prov och lottning.</p>
<p>Tillträde till tysk högre utbildning – åtgärder och resultat</p>
<p>I Tyskland handlar tillträdesfrågan ofta om att försöka begränsa antalet studenter. Ett bra exempel på detta är den debatt som förs från Tyska rektorskonferensen (HRK). Därifrån argumenteras det att den stora studenttillströmningen kommer att påverka kvaliteten negativt. För att råda bot på detta ska universiteten själva få anta de studenter de anser är lämpliga. Debatten grundar sig alltså i frågan om universiteten ska ha en större autonomi eller inte. Frågan som debatteras är alltså av strukturell karaktär, där antagningen är ett område som bör reformeras för att reglera tillträdet. I samband med detta diskuteras också studieavgifter för vilka det inte tycks finnas något politiskt stöd för.</p>
<p>Den federala regeringen och Utbildnings- och forskningsdepartementet (BMBF, Bundesministerium für Bildung und Forschung) har initierat några projekt för att utveckla den högre utbildningen. Dessa projekt handlar mest om att utveckla det akademiska arbetet, exempelvis är satsningen på att öka rekryteringen av kvinnor riktad mot främst forskarnivån, dvs. doktorander och professorer. Ett annat intressant projekt är en kartläggning av de tyska studenternas socioekonomiska bakgrund. Trenden, över tid, är att de högre socialgrupperna ökar sin andel av de studerande. Denna tendens blir starkare ju längre in i utbildningen studenterna är.</p>
<p>Dock har inte några strukturella åtgärder för att komma tillrätta med social snedrekrytering m.m. initierats, trots att regeringen anser att för få studerar vidare. Dock kan det finnas undantag, exempelvis kan de privata lärosätena ha tagit sådana initiativ.</p>
<p>Australien</p>
<p>Det australiska universitetssystemet har vuxit mycket under efterkrigstiden. Under den första fasen 1964–1987 växte systemet från att ha haft ca 50 000 studenter till att omfatta ca 400 000 studenter. Denna kraftiga expansion följdes av en ännu kraftigare expansionstakt under slutet av 1980-talet. Den sentida expansionen kan delvis förklaras av att det högre utbildningssystemet har reformerats flera gånger under de senaste 15 åren. Då skedde bl.a. en samordning av högskolesystemet mellan staterna (6 st) och territorierna (2 st). Högskolesystemet består för närvarande av 39 universitet och 89 andra institutioner som ger högre utbildning.</p>
<p>Det nuvarande australiska universitetssystemet är ett federalt system med både privata och statliga inslag. Det betyder att staterna och territorierna har ett visst självstyre när det gäller formerna för högre utbildning. De flesta universitet är så kallade ”multicampusuniversitet”, vilket betyder att utbildning bedrivs på olika geografiska platser i respektive universitets namn. Multicampusuniversiteten bestod 1999 av 150 campus varav 99 låg i större städer.</p>
<p>Finansieringen av den högre utbildningen är både privat och statlig. Den federala regeringen bidrog till 61 % av universitetssystemets utgifter 2001. Det finns också en typ av avgifter som studenterna betalar, HECS (Higher Education Contribution Scheme). Storleken på denna avgift varierar med kostnaden för utbildning: t.ex. är en läkarutbildning dyrare än en juristutbildning. Studenterna får låna pengar av en myndighet för att täcka HECS. Dessutom är cirka 25 % av platserna upplåtna till fullt betalande studenter utan dessa ganska förmånliga lån.</p>
<p>Anm:  Siffrorna avser 2002 om inget annat anges. År 2000 var 58,3 % av de studerande kvinnor. Procent av årskull avser procent studerande i åldersgruppen 20–24 år. Med antal examinerade avses undergraduate och postgradute.</p>
<p>Antagningssystemet i Australien – behörighet och urval</p>
<p>Som redan nämnts har de australiska staterna och territorierna ett visst självstyre när det gäller den högre utbildningen. Antagningen är ett sådant område. Varken Tasmanien eller Northern Territory har någon central antagningsmyndighet. Där sker ansökan till respektive lärosäte. I de övriga staterna finns centrala antagningsmyndigheter. Det finns alltså ingen nationell myndighet som sköter antagningen. Dock är villkoren för antagning liknande i hela landet. Därför ges nedan ett exempel från Queensland Tertiary Admission Centre.</p>
<p>Det finns två sätt att bli behörig. Det ena sättet är att ha ett ”year 12 certificate”. Alltså att ha avslutat en tolvårig skolutbildning. Det går också att bli behörig genom arbetslivserfarenhet, och att ta testet STAT (Special Tertiary Admissions Test) som ungefär motsvarar det svenska högskoleprovet. Dessutom finns Personal Compentencies Assessment, vilket är värdering av de kvalifikationer som kan anses vara relevanta för högre studier. Dock avgör universiteten om de ska använda andra former av behörighet än ”year 12 certificate”. Omfattningen varierar mycket och ofta måste en student ha kombinationer av olika behörighetsgivande åtgärder för att antas. Dessutom kräver vissa utbildningar särskild behörighet.</p>
<p>Utbildningarna är spärrade och antagningsprocessen är uppdelad i tre steg: ansökan, urval och antagning. Antagning sker först genom att både den allmänna och i vissa fall den särskilda behörig-</p>
<p>heten prövas. Behövs urval är det främst betygsmeriter men också oftast ett sammanvägt mått från andra meriter som bedöms. Hur detta vägs samman och hur urvalet går till varierar mellan de olika lärosätena. Exempelvis erkänner inte Agricultral College of Queensland någon av de alternativa behörigheterna och använder sig endast av intervjuer vid antagning.</p>
<p>Tillträde till högre utbildning i Australien – åtgärder och resultat</p>
<p>Under det tidiga 1990-talet kom frågan om tillträde till högre utbildning upp i samband med de stora reformer som sjösattes. Det första policydokumentet ”A Fair Chance for All” identifierade sex grupper som man ansåg var missgynnade ur tillträdesperspektivet, ursprungsbefolkningen (aboriginal), lägre socialgrupper, kvinnor (icke-traditionella områden som ingenjörsutbildningar m.m.), invandrare med annat modersmål än engelska, handikappade samt glesbygdsbor. På nationell nivå vidtogs en del åtgärder för att genomföra denna policy, exempelvis stipendier riktade till dessa grupper, vilka togs bort 1999 eftersom de inte hade någon påvisbar effekt.</p>
<p>Det stora arbetet med att öka dessa gruppers deltagande i högre utbildning gjordes och görs av universiteten. Universiteten blev ålagda att både upprätta och implementera ”Equity plans”, alltså planer för hur de skulle anta studenter rättvist. Där skulle också ingå hur man skulle hantera dessa studenter när de väl antagits. Till dessa planer kopplades i början ett finansieringssystem med extra tilldelning om man antog studenterna enligt planerna. Ett av resultaten är att dessa planer och åtgärder har ”mainstreamats” och är numera en del av universitetens normala verksamhet.</p>
<p>De huvudsakliga resultatet från insatserna för ett vidgat tillträde är att i absoluta tal har grupperna ökat markant men det har också det totala antalet studenter. Detta har medfört att den procentuella delen av dessa grupper relativt den totala studentpopulationen inte ökat i någon större grad.</p>
<p>Under 2003 har den australiska regeringen lanserat ett nytt reformförslag under titeln ”Our Universities – Backing Australias Future”. Denna reform är byggd kring fyra pelare: hållbar utveckling, kvalitet, rättvisa och mångfald. Reformen är kopplad till begreppet rättvisa, där tillträdesfrågorna är i fokus. Tillträdesdelen</p>
<p>av reformen bygger på de åtgärder och de resultat som utvecklades under 1990-talet. Det är alltså samma grupper och samma mål som diskuteras i detta reformprogram. Dock koncentreras åtgärderna kring ursprungsfolkningen. Det blir också tydligare att politiken inte bara syftar till att öka och vidga tillträdet utan också till att behålla de studenter som får möjligheten att studera.</p>
<p>USA</p>
<p>Det finns inget högre utbildningssystem i USA, utan den högre utbildningen brukar karaktäriseras som mångfasetterad och diversifierad. För det första finns det ingen, i europeisk mening, övergripande högre utbildningspolitik på federal nivå. Men det finns exempel på federala initiativ som ”The G.I.-Bill” som implementerades under sent 1940-tal för att underlätta krigsveteraners tillträde till högre utbildning. Generellt gäller dock att högre utbildningspolitik är en delstatlig angelägenhet. För det andra så finns det olika klassificeringssystem för det högre utbildningssystemet. Det mest kända är kanske The Carnegie Classification of Institutions of Higher Education som klassificerar utbildningssystemet efter nivå på utbildningen. Det andra är byggt på privat/offentligt och utbildningslängd. Frågan om vad den högre utbildningen i USA består av är alltså inte helt lätt att svara på. Av dessa två skäl blir den generella beskrivningen av den högre utbildningen i USA mycket rudimentär.</p>
<p>De första initiativen till högre utbildning i USA var privata prästseminarier. Det som traditionellt benämns som det första är Harvard College och grundlades 1636 av engelska puritaner. Harvard College utvecklades sedermera till Harvard University och är i dag kanske det mest kända universitet i världen. Det första delstatliga universitetet (högre utbildning med offentlig huvudman) grundes i Georgia 1785 och under det tidiga 1800 följde flera delstater Georgias exempel. Högre utbildning blev en nationell angelägenhet först efter andra världskriget då satsningar främst på forskning och utveckling parades med satsningar på den högre utbildningen.</p>
<p>(606), Andra typer av Colleges och specialiserade institutioner (2 463). Denna klassificering gäller oavsett huvudman. I huvudsak finns det tre huvudmän nämligen privata, delstatliga och kommunala.</p>
<p>I princip betalar alla studenter terminsavgifter i USA. Avgifterna varierar kraftigt och därmed också deras del av lärosätenas finansiering. I övrigt finns det en mångfald av olika finansieringskällor för den högre utbildningen i USA.</p>
<p>Anm:  Antal lärosäten inkluderar privata såväl som delstatliga och de är inte klassificerade enligt Carnegie-modellen. Detta och att siffrorna är från 2003 förklarar avvikelsen från texten. Av de ca 15 miljoner studenterna är ca 1,8 på ”gradate” nivån. Ca 56 % av studenterna är kvinnor.</p>
<p>Antagningssystemet vid University of California – behörighet och urval</p>
<p>Givet beskrivningen ovan är det inte förvånande att det inte finns något federalt antagningssystem för den högre utbildningen i USA. Det finns inte heller några delstatliga antagningsystem som samordnar och informerar om den högre utbildningen. Däremot har de delstatliga universiteten, i vissa fall, ett ansvar för att samordna antagningen till sina campus/universitet. University of California (UC) är ett sådant.</p>
<p>Under 2001 reviderades antagningssystemet vid UC. Egentligen är revisionen en utbyggnad av det arbete med att öppna upp tillträdet till UC som påbörjades 1988. Målet med antagningspolicyn är att anta studenter som antingen är akademiskt högpresterande eller har en annan exceptionell talang. Studenterna ska också representera den mångfald som Kalifornien är uppbyggd av.</p>
<p>En student kan bli behörig till studier vid UC på två sätt, antingen genom att ha High Schoolbetyg som ligger i den översta åttondelen av betygsnivån i delstaten eller att ha avslutat en College utbildning.</p>
<p>Antagningspolicyns mål reflekteras bäst i urvalet av studenter. Urvalet regleras av en policy vid respektive campus med utgångspunkt i UC:s mer principiella ställningstaganden. Antagningen vid de olika campusen ska präglas av en allsidig bedömning av de sökandes kvalifikationer (akademiska meriter, andra talanger, personliga erfarenheter och bakgrund kan ligga till grund för urval). Dessutom måste de olika campusen se till att varje avslag sker med hänsyn tagen till individens livshistoria.</p>
<p>Dessa generella ställningstaganden får sin tillämpning på olika nivåer i utbildningssystemet. För nybörjarna finns de övergripande målen nedbrutna på 14 olika kriterier som kan tillämpas vid urval. Sammanfattningsvis består dessa kriterier av betygssnitt, poäng på olika test (Scholastic Assement Test, American College Test), framstående prestationer inom akademiska områden, speciella talanger (exempelvis inom sport eller konstnärligt utövande) och prestationer relaterade till den sökandes livssituation. För den avancerade nivån (magister- och forskarutbildningar) gäller liknande kriterier men istället för betyg från High School och resultat från test gäller meriter från akademiska studier.</p>
<p>Dessa åtgärder för att öka tillträdet utvärderas varje år. Huvudresultatet från 2002 års antagningsomgång är att den akademiska kvaliteten har upprätthållits och att de antagna representerar Kaliforniens mångfald. Alltså, menar UC, har campusen lyckats med att genomföra antagningen enlig de riktlinjer och regler som beslutades 2001.</p>
<p>”Affirmative action” och rättvist tillträde – etnisk bakgrund som tillträdesfråga</p>
<p>Under 2003 har ett rättsfall om antagning till juristutbildningen vid University of Michigan (UM) uppmärksammats nationellt och internationellt. Fallet handlar om att UM har använts sig av s.k. Affirmative action (positiv särbehandling) vid antagning. Initiativet till Affirmative action togs av President Kennedy 1961 och vidareutvecklades av presidenterna Lyndon B. Johnson och Richard Nixon under det följande decenniet. Affirmative action betyder, i</p>
<p>sin grundform, att alla ska få en rättvis bedömning vid anställning vid federala myndigheter. Det är förbjudet att diskriminera någon utifrån ras, kön, religiös övertygelse eller nationalitet. I slutet av 1960-talet implementerades det omdiskuterade tillägget att man utifrån ett rättviseperspektiv kan särbehandla minoritetsgrupper och kvinnor, alltså ge individer förtur på basis av härkomst eller kön. Det är just detta som frågan om Affirmative action har gällt, kan man argumentera för att ett sådant förfarande är rättvist?</p>
<p>Rättsfallets grund är att UM har använt sig av positiv särbehandling vid antagning under flera år. Efter antagningen 2002 stämde tre vita studenter, som känt sig orättvist behandlade av antagningsbeslutet, UM. Fallet gick till högsta domstolen där det beslutades att positiv särbehandling kan användas vid antagning. Den grundläggande problematiken för UM var att förklara varför positiv särbehandling av vissa grupper är rättvis. I detta fall handlar det explicit om ras.</p>
<p>Under rättsprocessens gång utreddes frågan vid UM. Ansatsen blev att med hjälp av ledande forskare försöka visa att det finns missgynnande personer och att sådana personer med sin erfarenhet är viktiga för den akademiska miljön. Studien kunde belägga att det amerikanska samhället missgynnar individer pga. ras. Det främsta empiriska belägget är att den svarta befolkningen har generellt låg socioekonomisk status, beroende på att de just är svarta. Ett annat tungt belägg är att hela utbildningssystemet är segregerat ur ”rassynpunkt”.</p>
<p>Från ett utbildningsperspektiv är argumentet att kurser och utbildningar med mångfald ökar kvaliteten på utbildningen. Det huvudsakliga skälet till detta är att både tänkandet och läroprocesserna i en miljö som är präglad av mångfald blir mer komplexa. Slutsatsen som dras i utredningen är att studenterna blir bättre analytiker om de konfronteras med studenter från andra miljöer eftersom de tvingas tänka och resonera bortom sina invanda tankemönster.</p>
<p>Dessa två perspektiv, systematisk diskriminering av svarta i det amerikanska samhället och att ett campus med mångfald ökar kvaliteten på utbildningarna, ligger till grund för UM:s plädering för möjligheten att använda positiv särbehandling vid antagning. Studien argumenterar slutligen för behovet av en antagningspolicy som tar hänsyn till ras. Därmed avfärdas resonemangen om att formella meriter och hänsyn till socioekonomisk bakgrund är tillräckliga för rättvis antagning. Poängen med UM:s resonemang är</p>
<p>alltså att meriter och socioekonomiska skäl inte är tillräckliga för att kunna argumentera för en rättvis antagning. Det är den slutsatsen som ligger till grund för den högsta domstolen beslut om att Affirmative action är applicerbart på antagning till den högre utbildningen i USA.</p>
<p>Internationella trender på tillträdesområdet</p>
<p>I sin bredaste mening kan tillträde till högre utbildning definieras som tillgång till högre utbildning. En möjlig tolkning av utvecklingen i de studerade länderna är att tillgångsperspektivet i meningen utbyggnad av högre utbildning var politiken för att öka tillträdet under perioden 1960–1990. Under perioden gjordes stora ansträngningar för att öka antalet lärosäten. De grundläggande skälen för denna expansion var dels en stor efterfrågan på utbildning, dels en övertygelse om att tillgång på högre utbildning skulle ha en utjämnande effekt. Ett socialt perspektiv lades alltså till debatten om den högre utbildningen.</p>
<p>Tillgångsperspektivet är också relevant för att förstå trenden under 1990-talet. Men då gällde expansionen främst en kraftig ökning av antalet platser vid lärosätena. Naturligtvis finns det exempel på utbyggnad i den föregående periodens mening men trenden under 1990-talet var att öka antalet platser. Från politiskt håll motiveras främst denna expansion av den genuina övertygelsen om att högre utbildning genererar högre ekonomisk tillväxt. Dessa ekonomiska argument backas upp med sociala mål för universiteten, bland annat mål för ett vidgat tillträde. Alltså ses expansionen av den högre utbildningen som en investering för framtiden som kommer att inbegripa och gynna flertalet. Denna politiska övertygelse kan dock ifrågasättas på både teoretisk och empirisk grund, vilket exempelvis Allison Wolf gör i sin studie över ekonomisk tillväxt och högre utbildning från 2002.</p>
<p>Den ekonomiska dimensionen i tillträdesfrågan förklarar en del av utvecklingen. Dock behöver den nyanseras med de politiska och administrativa dimensionerna för att kunna ge en vidare förståelse för utvecklingen av tillträdesfrågan under det senaste decenniet. Denna PM har visat att omfattningen och intensiteten i tillträdespolitiken varierar mellan olika länder – om det ens finns någon sådan att tala om. Exempelvis finns det ingen federal till-</p>
<p>trädespolitik i USA. Det betyder inte att tillträdesfrågan är ointressant där – tvärtom – den diskuteras livligt, dock på en annan nivå.</p>
<p>I de andra studerade länderna är intresset för tillträdespolitik av varierande grad och art. Det senare bestäms huvudsakligen av om tillträdet till högre utbildningen är spärrat eller inte. Därför handlar den tyska tillträdespolitiken om att upprätthålla det fria tillträdet och inte skapa begräsningar med avgifter eller andra åtgärder. Denna politik är omdiskuterad och möjligtvis går det ana en förändring i den politiska hållningen. Tillträdespolitiken i de övriga studerade länderna skiljer åt genom att graden av intresse för att öka tillträdet genom politiska åtgärder varierar. Här går skiljelinjen mellan de nordiska (Danmark och Norge) och de anglosaxiska länderna (Storbritannien och Australien).</p>
<p>I de nordiska länderna är tillträdet till högre utbildning en ganska nedtonad politisk fråga, på senare år mer i Norge än i Danmark. I den senaste norska högre utbildningsreformen fanns inte frågan om tillträde explicit med. I Danmark har tillträdesfrågan mest handlat om vägledning. Denna fokusering har medfört att regler och policy för antagning till högre utbildning inte har reformerats. Dock kan ett bra system för vägledning hjälpa presumtiva studenter att göra bättre val och därmed bidra till att underlätta tillträdet till högre utbildning. Den danska reformen syftar emellertid främst till att minska avhopp och byte av utbildning.</p>
<p>I både Storbritannien och Australien är tillträde till högre utbildning en viktig fråga. Det märks inte minst genom att tillträdesfrågan varit central i de högre utbildningsreformer som genomförts under det senaste decenniet. Kärnan i tillträdespolitiken är hur man ska kunna anta studenter rättvist. Gemensamt för de båda länderna är också att de fokuserar kring grupper som anses vara speciellt missgynnade och att de ger premier till lärosäten som lyckas att anta studenter ur dessa grupper. Ett annat gemensamt drag är att politiken syftar till att både anta studenter som anses vara missgynnade och behålla dem i den högre utbildningen. Det finns flera faktorer som skiljer länderna åt men den kanske viktigaste är universitetens förhållande till den politiska nivån. I Storbritannien låter man universiteten själva arbeta med formerna för rättvis antagning. I Australien däremot, har universiteten tvingats att upprätta planer (Equity plans) för arbetet med rättvis antagning. Denna skillnad har fått betydelse i så måtto att rättviseperspektivet har ”mainstreamats” i Australien medan det pågår ett arbete med att utarbeta generella regler för rättvis antagning i Storbritannien.</p>
<p>Med denna beskrivning av tillträdespolitiken går det inte att identifiera någon generell trend. Slutsatsen som kan dras från matris 1 är att det politiska engagemanget för tillträdesfrågorna varierar i de studerade länderna under det senaste fem åren. Undantaget USA som inte har tillträde som en federal politisk fråga. Den aktiva tillträdespolitiken i Storbritannien och Australien kan delvis förklaras utifrån ett längre engagemang och att tillträdesfrågorna inkorporerats i högre utbildningsreformer.</p>
<p>Matris 1.  Grader av politiskt (statligt) engagemang i frågan om tillträde till högre utbildning</p>
<p>Den administrativa dimensionen av tillträdesfrågan rymmer frågor av både policy- och regleringskaraktär. De empiriska resultaten denna PM kan uppvisa tyder på att det ofta inte finns en klar skillnad mellan policy och reglering i ländernas antagningssystem. De tydligaste exemplen på denna brist fås från Danmark och Norge. Där fungerar regleringen som både policy och regler. Alltså är det svårt att utröna skälen till varför det finns olika behörighets- och urvalsregler och vilka mål reglerna är skapade för att uppnå. Därmed är det på gränsen till omöjligt att undersöka vilka resultat man uppnår med reglerna.</p>
<p>I både Storbritannien och Australien finns en klar relation mellan policy och regler. I Australien finns de så kallade ”Equity plans” som syftar till att genomföra den förda politiken ute på lärosätena. Alltså är reglerna för behörighet och urval relaterade till övergripande mål vilket gör att tillträdesfrågan blir en del av universitetens ”dagliga” arbete. Detta genomtänkta sätt att arbeta med tillträdesfrågan gör också att resultaten av åtgärderna kan</p>
<p>mätas och därmed är det möjligt att justera systemet så att det bättre avspeglar målen för tillträdespolitiken. Ett liknande system är på väg att införas i Storbritannien.</p>
<p>Som framgått av undersökningen har University of California tagit arbetet med ett ökat tillträde ett steg längre. Där lyckas man med att inkorporera mål för akademisk excellens med mål för mångfald. Dessa övergripande måls ytliga motsägelsefullhet pareras av klara regler för hur de ska tas hänsyn till i antagningsprocessen ute vid de olika campusen. Dessutom kräver policyn en genomarbetad antagning på individnivå som leder till att både de som antas och avvisas får ett beslut baserat på formella och andra meriter. Dock är det svårt att avgöra om detta system faktiskt är bättre på att anta underrepresenterade grupper än andra – t.ex. ligger de underrepresenterade grupperna stadigt runt 18 % av de antagna under de senaste fem åren. De australiska åtgärderna visar på samma resultat, dvs. att nivån ligger ganska stilla. Motsvarande siffror går inte att finna för de andra studerade länderna.</p>
<p>Inte heller på antagningsystemsnivån går det att identifiera några generella trender. Utvecklingen på regelnivå är däremot solklar. I de studerade länderna finns det regler/åtgärder som syftar till att öka tillträdet. Det gäller även Tyskland där tillträdet i princip är fritt. Dock finns det inslag av urval eftersom det efter domstolsbeslut är möjligt att spärra utbildningar.</p>
<p>Länderna tillämpar alla ett grundläggande behörighetskrav motsvarande den svenska gymnasiekompetensen och de tillämpar också betygsmeriter som urvalsgrund. Dessutom finns det oftast krav på särskild behörighet till vissa utbildningar. I tillägg till dessa finns flertalet olika sätt att blir behörig och att göra urval. Matris 2 listar de huvudsakliga reglerna/åtgärderna som ligger till grund för behörighet och urval. Slutsatsen som kan dras av matris 2 är att länderna uppvisar ett mångfasetterat antagningssystem på regelnivå. Den trend som kan observeras från matris 2 är att både behörighet och urval individualiseras. Denna utveckling kan tolkas som att antagningssystemen med generella regler för behörighet och urval håller på att luckras upp. Dessa ersätts av mer komplexa förfaringssätt för att anta studenter.</p>
<p>Matris 2.  Huvudsakliga åtgärder och regler för att vidga/öka tillträdet till högre utbildning</p>
<p>BEHÖRIGHET</p>
<p>Anm:  Det finns även andra urvalsinstrument i vissa av länderna, exempelvis lottning. Ur- valsinstrumenten intervjuer och inträdesprov används selektiv och gäller oftast särskilda utbildningar.</p>
