<h1>Sammanfattning</h1>
<h2></h2>
<p>Enligt gällande regler kan en privatperson efter särskild ansökan medges skattereduktion för utgifter för hushållsarbete om arbetet har utförts av någon som har F-skattsedel. Även den som har skattepliktig förmån av hushållsarbete kan få skattereduktion. Utredningens huvudsakliga uppdrag har varit att lämna förslag om ett enklare och effektivare system än det nuvarande för att medge skattelättnader för hushållstjänster. Utgångspunkten för ett nytt system är att hanteringen ska vara så enkel som möjlig för de enskilda hushållen. I uppdraget ingår även att undersöka om det är möjligt och lämpligt att öppna för möjligheten att få skattelättnad även i de fall hushållsarbetet utförs av privatpersoner som inte har F-skattsedel. I utredningens uppdrag har inte ingått att pröva vilka tjänster som ska omfattas av begreppet hushållsarbete.</p>
<p>Skattereduktion för utgifter för hushållsarbete när den som har utfört arbetet har F-skattsedel</p>
<p>Utredningen föreslår att nuvarande system med skattereduktion efter ansökan ska ersättas av en ordning med preliminär och slutlig skattereduktion. Denna nya ordning benämns fakturamodellen. Innebörden av fakturamodellen är att en privatperson som köper en hushållstjänst av en person som har F-skattsedel ska kunna komma överens med säljaren om att betalning endast ska göras med hälften av den angivna arbetskostnaden. Säljaren får begära utbetalning från Skatteverket med den del av arbetskostnaden (inklusive mervärdesskatt) som köparen inte har betalat. Detta belopp utgör köparens skattelättnad och tillgodoräknas honom som preliminär skattereduktion. Förfarandet innebär att köparen får skattelättnaden direkt vid köpet.</p>
<p>Skatteverket kan till säljaren utbetala högst 50 000 kronor per köpare och beskattningsår, dvs. ett belopp som motsvarar köparens maximala skattereduktion.</p>
<p>Köparen ska tillgodoräknas slutlig skattereduktion med 50 procent av den totala arbetskostnaden i de fall preliminär skattereduktion tillgodoräknats. Har korrekta uppgifter redovisats kommer den preliminära skattereduktionen att motsvara och därmed kunna kvittas mot den slutliga. Om köparen inte har tillgodoräknats någon preliminär skattereduktion ska slutlig skattereduktion tillgodoräknas med 50 procent av det belopp som köparen har betalat av arbetskostnaden.</p>
<p>Begäran om slutlig skattereduktion görs av köparen i självdeklarationen. Avsikten är att Skatteverket med ledning av tillgängliga uppgifter ska förtrycka underlaget för skattereduktionen i köparens självdeklaration.</p>
<p>Skattereduktion för förmån av hushållsarbete</p>
<p>När det gäller skattereduktion för förmån av hushållsarbete har utredningen gjort den bedömningen att nuvarande regler bör behållas.</p>
<p>Reglerna innebär att skattereduktion tillgodoräknas med 50 procent av värdet av den skattepliktiga förmånen av hushållsarbete. I underlaget ska inte inräknas värdet för förmån av material, utrustning och resor. Den totala skattereduktionen avseende både utgifter för hushållsarbete och förmån av hushållsarbete får sammanlagt inte överstiga 50 000 kronor per person och år.</p>
<p>Vid beräkningen av avdrag för preliminär skatt ska arbetsgivaren inte beakta förmån av hushållsarbete. På detta sätt kommer till stor del hänsyn att tas till skattereduktionen vid beräkningen av skatteavdraget.</p>
<p>Arbetsgivaren är skyldig att på kontrolluppgift redovisa underlaget för skattereduktion för förmån av hushållstjänster. Detta underlag förtrycks i den självdeklaration som skickas till den skattskyldige.</p>
<p>Begäran om skattereduktion för förmån av hushållstjänster görs av den skattskyldige i självdeklarationen.</p>
<p>Privatperson anlitar någon som inte har F-skattsedel</p>
<p>Utredningen föreslår vidare att även en privatperson som köper en hushållstjänst av en fysisk person som inte har F-skattsedel ska kunna tillgodoräknas skattereduktion. I detta fall ska skattereduktion tillgodoräknas med ett belopp som motsvarar de redovisade arbetsgivaravgifterna. För att skattereduktion ska tillgodoräknas ska det krävas att förenklad skattedeklaration har lämnats och att säljaren inte är skattskyldig till mervärdesskatt. I de fall avgiftspliktig ersättning avseende hushållsarbete har redovisats i en förenklad skattedeklaration ska köparen tillgodoräknas preliminär skattereduktion löpande under året. Har korrekta uppgifter redovisats kommer den preliminära skattereduktionen att motsvara och därmed kunna kvittas mot den slutliga. Om köparen inte har tillgodoräknats någon preliminär skattereduktion ska slutlig skattereduktion tillgodoräknas med ett belopp som motsvarar de redovisade arbetsgivaravgifterna.</p>
<p>Begäran om slutlig skattereduktion görs av köparen i självdeklarationen. Avsikten är att Skatteverket med ledning av tillgängliga uppgifter ska förtrycka underlaget för skattereduktionen i köparens självdeklaration.</p>
<p>Underlaget, subventionsgraden och nivån för skattelättnaden</p>
<p>Utredningen föreslår inte någon ändring av nuvarande regler för vad som utgör underlag för skattereduktion förutom att de ska gälla även när en privatperson anlitar någon som inte har F-skattsedel.</p>
<p>Skattereduktion föreslås även fortsättningsvis uppgå till 50 procent av underlaget när det gäller utgifter för och förmån av hushållsarbete. I de fall en privatperson anlitar någon som inte har F-skattsedel föreslås dock skattereduktion tillgodoräknas med ett belopp som motsvarar de arbetsgivaravgifter som redovisats för utbetalda ersättningar avseende hushållsarbete.</p>
<p>Den sammanlagda skattereduktionen får uppgå till högst 50 000 kronor för ett beskattningsår. Den lägsta beloppsgränsen för att få skattereduktion föreslås slopad.</p>
<p>Möjligheter att anlita eget eller närstående företag</p>
<p>Utredningen föreslår att begränsningen att anlita eget eller närstående företag ska slopas. Arbetet får dock inte ha utförts av den som begär skattereduktion eller person som tillhör samma hushåll som denne.</p>
<p>Konsekvenser</p>
<p>Utredningens förslag innebär att skattelättnader kan medges i tre olika situationer. I samtliga fall kommer köparen eller arbetstagaren att kunna tillgodoräknas skattelättnaden i samband med betalning av arbetet, när förmånen tillhandahålls respektive vid redovisningen av arbetsgivaravgifterna. Den skattskyldige får således del av skattelättnaden direkt. I samtliga fall ska slutlig skattereduktion begäras i den skattskyldiges självdeklaration. Som regel kommer underlaget för skattereduktion att vara förtryckt i självdeklarationen. Det blir således ett enkelt och enhetligt förfarande oavsett vad det är för typ av skattereduktion.</p>
<p>Förslaget medför en viss påfrestning på företagens likviditet samt administrativt merarbete för dessa i de fall begäran om utbetalning av en del av fakturabeloppet ska göras hos Skatteverket. Dessa effekter måste dock ställas i relation till de fördelar som säljaren får genom den ökade efterfrågan på tjänsterna som kan förväntas bli en effekt av att köparna erhåller skattelättnaden direkt i samband med köpet.</p>
<p>Det kan antas att de föreslagna ändringarna kommer att öka efterfrågan på hushållstjänster, varför staten kommer att få minskade skatteintäkter på grund av ytterligare skattereduktioner. Hur mycket är dock svårt att uttala sig om. Den statistik som är tillgänglig omfattar endast köp av hushållstjänster från F-skattsedelsinnehavare och avser endast ett halvt år. När det gäller förmåner kommer omfattningen av dessa inte att bli kända förrän arbetsgivarna lämnar kontrolluppgifter i januari 2009. Vidare är det mycket svårt att beräkna storleken av skattereduktionen för de fall när en privatperson anlitar någon som inte har F-skattsedel. Därtill kommer att systemet med skattelättnader för hushållstjänster är nytt. Det kan dock antas att förslagen kommer att innebära att en del svart arbete omvandlas till vitt arbete, vilket i sin tur generar skatteintäkter. Det underlag som finns är emellertid så osäkert att</p>
<p>utredningen inte närmare kunnat beräkna de beloppsmässiga effekterna för statens finanser.</p>
<p>Ikraftträdande</p>
<p>De nya bestämmelserna föreslås träda i kraft den 1 januari 2009.</p>
