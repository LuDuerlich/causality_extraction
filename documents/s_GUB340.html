<h1>Sammanfattning av tjänstetilldelningar</h1>
<h2></h2>
<p>Kombinationen av å ena sidan systembetingade regler med sina ”unitended consequences” och, å andra sidan, möjligheter att manipulera tjänstetillsättningar, bidrar till uteslutandet av externa akademiker (ofta med utländsk bakgrund) till förmån för internrekryterade, etniskt svenska kandidater. Systemreglerna inbegriper de pedagogiska meriternas krångliga dokumentationssätt och en forskningspolitik som gör det möjligt för vissa personer att hålla sig kvar på samma institution som de disputerade på tills de kan sätta press på institutionen att ge dem fast anställning utan att lysa ut tjänsten. Manipuleringen av tjänsterna inkluderar möjligheter att undvika extern utlysning av dem; möjligheten att dra in tjänster om fel kandidat skulle få den; val av tjänsteinriktning; val av sakkunnig osv. Som vi har visat gör meritbedömningens höggradiga godtycklighet det möjligt för de sakkunniga att ranka interna, etniskt svenska kandidater över kandidater med utländsk bakgrund.</p>
<p>Resultatet av dessa faktorer är att det blivit ytterst ovanligt att universitet rekryterar kandidater utifrån. Som tabell 6 visar har de psykologiska institutionerna varit bäst på att rekrytera externa kandidater, men även där är det bara strax över 8 % av lektorerna som har högskoleexamen från andra högskolor. Och om man utgår från den generösa tolkningen att samtliga lektorer som inte har en doktorsexamen registrerad hos SCB kommer från andra högskolor, så är det 15 % som kommer utifrån. Den extremt höga graden av internrekrytering gör det naturligtvis svårt för utländska akademiker att få tjänster i Sverige om de har en doktorsexamen från sina hemländer.</p>
<p>Situationen för professorer är inte mycket bättre. Som tabell 7 visar, är andelen professorer som disputerat vid andra högskolor bara marginellt högre än andelen lektorer (5,8 % mot 5,4 %). Även om den mer generösa tolkningen av vem som ska betraktas som utifrån kommande tillämpas blir ca 75 % av professorerna internrekryterade. Denna låga andel extern rekrytering bekräftar Dahls (1998) rapport om rörligheten vid svenska högskolor 1995: 59 % av professorerna och 81 % av högskolelektorerna hade doktorerat där de anställdes. Att graden av externrekrytering var högre i hennes studie beror troligtvis på att den inkluderar anställda i samtliga ämnen, och externrekrytering är troligtvis högre på naturvetenskapliga områden än på samhällsvetenskapliga. a Antal lektorer med doktorsexamen från andra högskolor a  Antal professorer med doktorsexamen från andra högskolor.</p>
<p>Eftersom vi koncentrerade oss på personer som doktorerade på 1990-talet intervjuade vi inte många som hunnit bli professor. Inte hellre undersökte vi i intervjuerna huruvida institutioner medvetet försöker att rekrytera professorerna internt. Men som redan nämnts är det ytterst ovanligt att professorer från andra högskolor eller universitet anställs på samhällsvetenskapliga institutioner. Från tjänstebeskrivningarna kan man ibland ana att tjänsterna skräddarsys för en viss internkandidat, men det är svårt att leda detta i bevis. Precis som med lektorat andelen svenskfödda doktorander som hunnit få professorstjänster större än andelen utlandsfödda (6,6 % mot 3,1 %), fast denna skillnad inte är statiskt signifikant.</p>
<h2>Likriktning av forskningen genom beslut om anslag</h2>
<p>Forskningsråd och anslagsgivare har ovanligt mycket makt i Sverige. Landet är tämligen unikt i den industrialiserade världen på så sätt att lektorerna knappast får någon tid alls i sina tjänster, eller mycket liten tid, att ägna åt forskning. I stort sett är de helt beroende av forskningsanslag för att överhuvudtaget kunna forska. Samtidigt som lektorerna måste undervisa upp till 400 timmar per år (att jämföra med de ca 200 timmar som är vanligt i många andra länder ) har det också blivit väldigt svårt att få anslag. De senaste åren har det varit vanligt att mindre än 10 % av ansökningar beviljas anslag. Som jämförelse kan nämnas att 36,5 % av ansökningar inom humaniora och samhällsvetenskap år 2004 fick anslag från Tysklands huvudsakliga vetenskapsråd, Deutsche Forschungsgemeinschaft . Det betyder å ena sidan att det är jämförelsevis mycket svårt att få anslag i Sverige, å andra sidan att det också är viktigare att få anslag eftersom forskning inte ingår i tjänsten. Forskningsanslag är också väldigt viktigt för nydisputerade doktorander, då det är ett mycket vanligt sätt att hålla sig kvar på sin institution. I ett läge där det finns färre forskarassistenttjänster än förut och där antalet undervisningstimmar är en mycket viktig merit i tillsättandet av lektorstjänster, har många inget annat val än att lägga ner en stor del av sin arbetstid på att skriva ansökningar om forskningsanslag, för att på så sätt kunna hålla sig kvar i akademin.</p>
<p>Samtliga personer som vi har intervjuat har ställt sig mycket kritiska till den svenska forskningsmodellen, och bara en av våra tjugoen intervjuade personer ansåg att bedömningen av ansökningar är objektiv. För att ha en chans att få anslag är man tvungen, menar de, att anpassa sin ansökan så att den blir ”politisk korrekt”. När så få får anslag vågar man inte ta risker. Och för att ha en god chans att få anslag måste man ha bra kontakter med personer i råden – hela processen bidrar till en ohälsosam konformitet. Detta är skadbearbeitung.htlm ligt för kunskapsproduktionen överlag, men det tycks också skapa en utestängning som i högre grad drabbar forskare med utländsk bakgrund än forskare utan den bakgrunden.</p>
<p>Till exempel betonade en man med etniskt svensk bakgrund hur centralt nätverket är i ansökningsprocessen:</p>
<p>S: Tror du också att det spelar roll vilket nätverk man har?</p>
<p>I: Definitivt. Annars kan man nog glömma det.</p>
<p>Tillgången till nätverk är inte etniskt neutral. En annan person med utländsk bakgrund beskriver hur oskrivna regelverk och tyst kunskap, som missgynnar personer med utländsk bakgrund, är verksamma i fördelningen av forskningsanslag: … det handlar som sagt inte mycket om att folk sållas på efternamn utan det handlar om uppslutning kring tyst kunskap, i synnerhet ansökningarna, akademiskt, hur det skall se ut. Hur genomförbarhet skall bedömas [… ] Kunskap om hur ett akademiskt nätverk skall se ut, vilken huvudspecialisering man skall acceptera, den fortsatta gärningen, hur pass filosofiintresserad man är, det är akademisk kultur som spelar roll. Jag tror att man behöver anstränga sig hårdare för att få en längre meritlista för att folk ska var vara beredda att bortse ifrån [utländsk bakgrund].</p>
<p>Nästan alla intervjuade personer ansåg att forskningsanslag inte enbart tilldelas utifrån objektiva bedömningar. Fler personer, såväl de med utländsk som de med etniskt svensk bakgrund, beskrev hur nätverk återigen var avgörande för tilldelning av forskningsanslag. En man med etniskt svensk bakgrund beskriver vikten av kontakter:</p>
<p>Ja, det beror på vilka som sitter i rådet, om det finns nån representant från institutionen. Självklart att det är bra. Så var det ju med [ger namn på ämne] i många år, vi hade ju en professor som satt med i Riksbankens Jubileumsåret, vi hade ju väldig goda anslag när han satt med där.</p>
<p>En annan man med etniskt svensk bakgrund synliggör betydelsen både av det sociala (t.ex. kontakter) och det kulturella (t.ex. sättet att tala/skriva) kapitalet, eller som han kallar det, ”spelet” när man ska söka forskningspengar. I spelet uppmärksammar han vikten av att betona etablerade forskningsinriktningar, av att använda de rätta begreppen, samt att projektledarens nätverk och ställning inom hierarkin är viktiga:</p>
<p>Alltså, jag tillhör dem som är väldigt kritiska mot hela det här systemet, därför att alltså objektivt i någon mening men det finns en väldigt bias mot det etablerade. Vi är så framgångsrika, vi har lärt oss att skriva ansökningar och jag vill påstå att om till exempel Riksrevisionsverket skulle gå in kolla metod för att utvärdera forskningsprojekt och se vad man hade gjort i förhållande till vad man har fått pengar för, så tror jag att vi skulle få många anmärkningar. Därför att vi är oerhört så att säga forskningspolitiskt korrekta i våra ansökningar och vi har lärt oss det här spelet rätt så mycket och kan man inte det så är man chanslös.</p>
<p>S : Vad menar du med det? Måste man formulera om vissa begrepp eller?</p>
<p>I: Ja, begreppsformuleringar kring, ja det här med [… ] Jag tror att det spelar stor roll vem som är projektledare, vilken ställning den har.</p>
<p>En annan intervjuad, en man med utländsk bakgrund, betonade också forskningens konformitet och betydelsen av vem som sitter i forskningsrådet, men framställde även vikten av den högskola man söker ifrån. Likt andra intervjuade beskrev han högskolornas hierarki, där äldre institutioner i storstäderna särbehandlas positivt gentemot de nyare i Norrland och mindre städerna. Han säger:</p>
<p>Nja, forskningsråden är ju fega, dom vill ju få, och det är rimligt, dom vill ha ut av sina satsningar och en tendens är väldigt tydlig, dom som bor i Stockholmsområdet får mest pengar och vi får i periferin väldigt lite. Det har säkert att göra med vilken inriktning man har och vilka som sitter i forskningsråden och sen är det så att forskningsgrupper premieras framför enskilda forskare också och det är mainstream som premieras.</p>
<p>En kvinna med utländsk bakgrund framställde de sociala nätverken som ett system av ömsesidiga belöningar inom universitetsvärlden, och då grupper är lika varandra blir det svårt för nya idéer att komma fram:</p>
<p>L: Hur tror du att bedömningen går till, är den objektiv?</p>
<p>I : (skratt) Det var en onödig fråga, det är så i universitetsvärlden, man ska klia den ena och den andra och då kliar de tillbaka, det är så. Och det är svårt för nya att komma fram, det är en generationsfråga också ... Jag ser den typen av forskning och den är så intetsägande och onödig… Egentligen ska man fråga sig vems intressen som förs fram i forskningsvärlden, vad är det för projekt som får pengar, det finns inget objektivt.</p>
<p>En person som själv granskar ansökningar idag beskriver hur nätverk är viktiga och hur personliga relationer spelar roll i granskningen av ansökningar:</p>
<p>Jag sitter själv med idag och granskar ansökningar och jag sitter i [ger namn] så nu har jag börjat förstå hur viktigt det är vilka sakkunniga som man väljer och hur den här akademiska välden är så inskränkt i det gamla liksom, ”han sa det till mig för 10 år sen” och då glömmer han inte det.</p>
<p>Återigen ser man hur personliga relationer är avgörande, inte bara för inneslutning och för tillgången till resurser som är viktiga för rörligheten, utan också för uteslutning, alltså diskriminering. Om man råkar hamna i konflikt eller göra någon sur p.g.a. att man har uttryckt sig på ett sätt som går emot de oskrivna reglerna kan detta felsteg följa ens karriär.</p>
<p>Våra beräkningar utifrån ansökningar till Vetenskapsrådet under åren 2002–2004 visar att en större andel personer med utländska namn fick anslag än de med svenska namn (21,1 % mot 13,7 %), men skillnaden var inte statistisk signifikant och förhållandena varierade beroende på ämnet. Av dem med utländska namn fick bara 15,4 % anslag i statsvetenskap, mot 22,2 % av dem med svenska namn. På de övriga tre områdena (ekonomisk historia, psykologi och sociologi) fick dock en större andel av personer med utländska namn anslag än de med svenska namn.</p>
<p>Ett intressant resultat av vår undersökning är att den enda variabeln som var signifikant för erhållande av anslag från Vetenskapsrådet, var antalet år sedan man publicerade den första skriften (vanligtvis doktorsavhandlingen). Vetenskapliga kriterier som t.ex. antal publicerade artiklar per år i referee-bedömda tidskrifter, eller antal referee-bedömda böcker publicerade per år hos bokförlag, verkar inte spela någon roll (se tabell 8). Resultaten blev desamma när det totala antalet publikationer användes istället för antalet publikationer per år, och även när svensk bakgrund och icke-svensk bakgrund användes som variabel. Eftersom antalet år är viktigare än vetenskapliga meriter, kan man kanske ana att de som har varit aktiva inom akademin längst, i genomsnitt också har lyckats bäst med att skaffa sig kontakter, eftersom de har haft mest tid på sig att bygga upp nätverk inom forskar-Sverige och att lära sig de oskrivna spelreglerna.</p>
<p>Förutom Vetenskapsrådet undersökte vi också FAS. Här finns det en tydlig skillnad mellan personer med utländsk bakgrund och svenskar. Medan 21 % av kandidaterna med utländska namn fick anslag fick 31 % av dem med svenska namn anslag, även om denna skillnad inte är signifikant. Att skillnaden inte är signifikant kan beror på det låga antalet ansökningar (128 plus fyra där vi inte kunde fastställa huruvida namnen var utländska). Medan 19,7 % av dem som sökte anslag från Vetenskapsrådet hade utländska namn, hade bara 11,7 % av dem som sökta anslag från FAS det. Tyvärr går det inte att förklara varför färre personer med utländsk bakgrund söker från FAS än från Vetenskapsrådet; i våra intervjuer framkommer inga speciella uppgifter om FAS, utan snarare det allmänt negativa omdömet att samtliga forskningsråd är icke-objektiva i sina bedömningar och att möjligheten att få anslag till hög grad beror på graden av personliga kontakter och på förmågan att skriva politiskt korrekta ansökningar.</p>
<p>Som tabell 9 visar spelar publiceringar i referee-bedömda tidskrifter en signifikant roll för huruvida man får anslag från FAS, i motsats till publiceringarnas roll för Vetenskapsrådet. Men återigen är antal år sedan den första publiceringen också en mycket viktig och statistisk signifikant faktor, vilket tyder på att nätverk ändå kan spela en stor roll för besluten om vem som får anslag. Resultatet blir detsamma om man räknar det totala antalet publiceringar istället för att dividera dem med antal år sedan den första publiceringen.</p>
<p>Logistisk regression. N= 127. -2 Logliklihood = 135,49. Nagelkerke R Square ,202</p>
<p>Vår genomgång av ansökningarna tyder på att besittandet av socialt kapital är mycket viktigt för att kunna få anslag. De flesta som vi intervjuade menade att det är nödvändigt att ha bra kontakter med personer i forskningsråden för att ha en chans att få anslag. Och vår statistiska analys av ansökningarna visar att antalet år sedan man disputerat är viktigare än vetenskapliga publiceringar för att få anslag från Vetenskapsrådet; hos FAS är antalet år tillsammans med publiceringar viktiga för att få anslag. Oavsedd konsekvens eller ej – nästan alla vi intervjuade var överens om att det här systemet, där all forskning är beroende av anslag från externa organ, har bidragit till en stor grad av konformitet. Vilket medför vad Essed och Goldberg (2002) kallar för ”cultural cloning” där uttryckta ”preferenser” för likhet reproducerar andra maktordningar på institutionen, maktordningar som har att gör med genus, ”ras”, klass.</p>
<h2>Rekommendationer</h2>
<p>Vår statistiska analys visar att akademiker med utländsk bakgrund i allmänhet har lyckats relativt bra; visserligen är andelen av akademiker med utländsk bakgrund som får tjänster och forskningsanslag lägre än andelen av svenska akademiker, men skillnaden är inte signifikant. Och ibland har det hänt (som på tre av fyra ämnesområden inom Vetenskapsrådet) att en större andel av ansökningarna från akademiker med utländsk bakgrund har beviljats anslag än från dem utan. Något som dock måste undersökas vidare är forskningsfrågorna, det vill säga hur ofta ansökningar som behandlar frågor om rasism och diskriminering inom samhällsvetenskaperna har fått anslag från forskningsråden. Men det är ändå oroväckande att andelen av akademiker med utländsk bakgrund som får lektorat och professorstjänster är lägre – och vad gäller anslagen från FAS är andelen till och med mycket lägre – än andelen av svenska akademiker. Att det samtidigt i viss mån finns positiv etnisk representativitet betyder dock inte att det inte skulle finnas diskriminerande mekanismer på institutionerna. Däremot betyder det att vissa personer finns som lyckas hantera uteslutningsmekanismerna strategiskt.</p>
<p>Vår analys visar också diskriminering kan förekomma även  i de fall där en kvantitativ analys inte visar på stora skillnader mellan akademiker med och utan utländsk bakgrund, t.ex. i andelen som får lektorat. För idag lyckas akademiker med utländsk bakgrund lite sämre än de med svensk bakgrund, men det är ju möjligt att de skulle kunna lyckas bättre än de etniska svenskarna om mer ”objektiva” kriterier kom att användas. Det kan också vara så att diskrimineringen inte visar sig genom kvantitativa undersökningsmetoder eftersom dessa bara tar hänsyn till själva rekryteringstillfället och tillämpandet av formella kriterier. Men diskriminering i forskarvärlden kan ske på många andra områden. Det kan t.ex. vara så att forskare med utländsk bakgrund måste arbeta hårdare för att uppnå samma meriteringsnivå som akademiker med svensk bakgrund. Detta fenomen är välkänt inom arbetslivsforskning bedriven såväl ur ett etnicitetssom ur ett feministiskt perspektiv (de los Reyes, 1997).</p>
<p>Våra djupintervjuer visar också att utlandsfödda akademiker möter många hinder som inte finns för svenskfödda konkurrenter som gör hela karriären på samma ställe. Vår enkätundersökning av person som disputerade under 1990-talet visar också att doktorander med utländsk bakgrund mindre ofta än doktorander födda i Sverige blev uppmuntrade att söka forskningsanslag. De erbjöds också mer sällan att söka forskningsanslag tillsammans med äldre, etablerade forskare. Men trots dessa hinder har en del utlandsfödda akademiker på något sätt lyckats hålla sig kvar inom det akademiska livet, även om risken är större att de tvingas till mer flexibilitet och högre beredskap att söka tjänster vid andra lärosäten. Vår analys visar nämligen att långt färre doktorander med  än utan  utländsk bakgrund lyckas hålla sig kvar på sina institutioner. Akademins inneslutnings- och uteslutningsmekanismer beskrevs, av de intervjuade, till stor del handla om reproduktionen av prestigefyllda nätverk, genom vilka homogenitet blir en viktig del av institutionens reproduktion. Dessa nätverk och deras reproduktion ansågs av de flesta intervjuade utgöra ett parallellt, dock problematiskt, ”oskrivet regelverk” samtidigt som diskurser om objektivitet och meritokrati hyllades och dominerades. Till exempel angavs en strikt meritokratisk princip användes i de fall där det gynnade en svensk forskare, medan den inte tillämpades om den inte gynnade en svensk forskare. I sistnämnda fall blev meritokratins objektiva bedömningsprincip plötsligt väldigt elastisk, det fanns plats att ”tänja” på reglerna för att innesluta de utvalda svenska personer (som ofta liknade dem i nätverket) i organisationen.</p>
<p>Kontakter med betydelsefylla nätverk är enligt de intervjuade helt centralt för den akademiska karriären eftersom de medför socialt kapital (i termer av kunskap om oskrivna regler och resurser viktiga för meritering och rörlighet) som är av avgörande betydelse för rörligheten inom den akademiska hierarkin. Etnicitet och rasifiering beskrevs av några informanter som en del av det akademiska nätverkets reproduktionssätt och av inneslutnings- och uteslutningsmekanismerna; de framställde också hur ett etniskt rangordnande pågår. Personer från sydländer förväntades under 1980- och 1990-talet återvända till sina ”hemländer” istället för att skapa sig en karriär i Sverige. Denna förväntan från institutionen visade sig genom att personerna i fråga fick mindre stöd och uteslöts från prestigefyllda nätverk. Intressant är dock att uteslutandet av individer från viktiga nätverk kunde ske på grund av föreställningar om kulturell särart, om teoretiska ”brister”, eller om ”okunskap om reglerna”. Vidare beskrev fler personer hur de själva upplevde sig (eller andra doktorander med utländsk bakgrund, längre ner i den rasifierade ”invandrarhierarkin”) vara utsatta för symboliskt våld under sin karriär. Detta var en institutionell uteslutning, bedriven av medlemmar i institutionens betydelsefulla nätverk, som försiggick genom ignorering, utfrysning, diskvalificering eller förlöjligande av individer.</p>
<p>Såsom akademin och deras interna rekryteringsmönster idag ser ut är det en nackdel att ha gjort grundutbildning, och ibland även att ha disputerat, utomlands. En nackdel som främst drabbar invandrade akademiker. Dessutom kan det vara svårt att veta hur pedagogiska meriter ska dokumenteras, då det ofta inte framkommer vad det innebär i ansökningsbeskrivningen. Även om invandrade akademiker disputerar i Sverige är det en nackdel att ha gjort grundutbildningen utomlands, eftersom: det gör det svårare att antas till en doktorandutbildning i Sverige (givet den stora tendensen till internrekrytering); och om man väl har antagits är risken ändå stor att den externt utbildade inte kommer att känna till institutionens normer och oskrivna regler, vilket i sig gynnar personer som gjort grundutbildningen på institutionen i fråga.</p>
<p>Om vi ser på situationen i sin helhet verkar det som att vi har en del stöd för vårt resonemang rörande förekomsten av diskriminerande institutionella processer inom den akademiska världen. Även om det inte skulle finnas uttalat medvetna försök att diskriminera, kan ett system diskriminerar personer med utländsk bakgrund om den bygger mycket på nätverk, normer, krångliga regler och lättmanipulerade procedurer för tjänstetillsättningar osv. Risken att dagens system utesluter högt kvalificerade utlandsfödda akademiker är särskilt stor i ett litet land, som Sverige, eftersom risken där är större att de sakkunniga har personlig kännedom om de flesta som söker en tjänst eller ansöker om forskningsmedel.</p>
<p>Om utlandsfödda akademiker ska kunna konkurrera på lika villkor med svenskfödda akademiker, måste reformer genomföras som gynnar de vetenskapligt sett bästa akademikerna. Internrekrytering utgör ett av de största problemen. En reform som skulle förbättra situationen avsevärt vore att införa en regel som hindrade studenter från att doktorera på samma ställe som de har gjort grundutbildningen. På samma sätt kan nydisputerade förbjudas tilldelning av tjänst på den fakultet de disputerat på, tills de uppnår docentkompetens. Dessa villkor skulle ge akademiker med utländsk bakgrund en mycket större chans att göra karriär, eftersom de inte längre skulle behöva konkurrera med ”insiders”. Hade institutioner inte möjligheten att rekrytera sina ”egna” skulle de i gengäld ha ett större incitament att rekrytera de bästa kandidaterna – vilket inte bara skulle gynna den vetenskapliga miljön på institutionen utan också öka möjligheterna för utlandsfödda akademiker att få tjänster.</p>
<p>Ett annat problem i tjänstetillsättningsförfarandet är sättet att bedöma kandidaterna. Vår genomgång av tillsättningen av lektorstjänster visar att pedagogiska meriter i praktiken ofta används för att exkludera högt meriterade kandidater med utländsk bakgrund för att istället kunna anställa interna ”svenska” kandidater. Att ett större utrymme för godtycke ger större utrymme för diskriminering tycks uppenbart. Vår undersökning visar t.ex. att om man bara tagit hänsyn till vetenskapliga publiceringar, skulle personer med utländsk bakgrund få mer än dubbelt så många tjänster. Dessutom har vi sett att den dokumentering av pedagogiska meriter som krävs är så krånglig att den exkluderar kandidater som bor utomlands och inte känner till den svenska modellen. Det verkar som om kraven på pedagogisk skicklighet ofta används för att anställa den kandidat som institutionen vill ha: om en extern (invandrad) akademiker har bättre vetenskapliga meriter, så blir plötsligt antalet undervisningstimmar viktigare än vetenskapliga publiceringar; om de utifrån kommande kandidaterna har flera undervisningstimmar, så kommer de sakkunniga plötsligt fram till att man inte kan mäta pedagogisk skicklighet i termer av undervisningstimmar, utan istället måste lägga mer vikt vid internationella publiceringar etc. Samtidigt är vi inte helt emot att hänsyn tas till undervisningsskicklighet.</p>
<p>En möjlighet att komma runt problemet är att i tjänstetillsättningsärenden lägga tonvikten på vetenskapliga publiceringar, och använda pedagogiska meriter som något slags veto. Man skulle kunna begränsa de kvantitativa kraven för undervisning till ett lågt satt minimikrav (t.ex. 100 undervisningstimmar) bara för att kunna försäkra sig om att kandidaterna har någon slags undervisningserfarenhet. Det skulle räcka för att se om de haft stora svårigheter som lärare, eftersom det antagligen ändå skulle komma fram om de fått mycket klagomål från t.ex. studenter. Sedan skulle möjligheten kunna bestå i att tilldela tjänsten till en vetenskapligt något svagare kandidat om det visar sig att huvudkandidaten i undervisningssammanhang har misskött sig och fått många klagomål. Som en starkare kontrollfunktion skulle man också kunna tillämpa provanställning på ett år för alla undervisande.</p>
<p>I ”västvärlden” är det ganska unikt för Sverige att lektorer (även docenter och forskare, som befordras till professor) inte har forskning i tjänsten. Som en följd av detta måste de undervisa upp till dubbelt så många timmar som kollegor i andra länder. Samtidigt kan man köpa sig fri från undervisning genom erhållande av externa anslag, men det är hemskt svårt att få anslag. Till följd av detta är konkurrensen om anslagen stenhård, och nätverksbildningen blir mycket viktig. Också våra intervjuer visar att alla är överens om att dagens system inte gynnar fri forskning, istället blir ansökningarna konformistiska och politisk korrekta. Med dagens system förlorar alla, och särskilt svårt gör systemet det för invandrare, eftersom risken är stor att de inte har så bra nätverk inom forskar-Sverige.</p>
<p>Ett sätt att lösa problemet, att göra forskningen friare och bättre, och få forskningspolitiken att inte missgynna invandrade akademiker (och andra som inte är ”mainstream” i akademin), är att ge lärare tid att bedriva egen forskning. Om man verkligen är rädd att forskarutbildade personer inte klarar av att forska, borde man kunna genomföra någon slags ”tenure”-system, som i USA. Man skulle kunna halvera undervisningstiden från 400 timmar per år, till internationell standard, ca 200 timmar (plus regelbundna sabbatsår).</p>
<p>Det borde betonas att vi inte är säkra på hur dessa reformer skulle påverka kvinnor. Det är möjligt att trots att användning av pedagogiska meriter har diskriminerat personer med utländsk bakgrund har denna metod haft positiva effekter för kvinnor. Det är även möjligt att en starkare betoning av vetenskapliga publiceringar skulle göra det svårare för kvinnor att ta sig fram, t.ex. om de på grund av en ojämlik arbetsdelning inom universitetet och i privatlivet haft mindre tid att ägna åt publiceringar. Mer forskning är helt enkelt nödvändig om vilken påverkan bedömningen av pedagogiska och vetenskapliga meriter har för könsdiskriminerade mekanismer. Men i sämsta fall skulle vårt förslag om 50 procent forskning i lektorstjänster, i all fall förhindra att kvinnor och personer med utländsk bakgrund från att hamna i en undervisningsfälla, där de inte får tid att meritera sig med publikationer och konkurrera med etnisk svenska män.</p>
<p>Ett system, som belönar vetenskaplig kompetens och deltagande i den internationella debatten, ger utlandsfödda akademiker en mycket större chans att lyckas i den svenska akademiska världen, än det nu rådande systemet, som: bortser från internationella publiceringar; som istället belönar förmågan att anpassa sig till en mängd oskrivna regler och normer, förmågan att bilda nätverk och att förstå hur politisk korrekta ansökningar ska skrivas.</p>
<h2>Referenser</h2>
<p>Berggren, Katarina & Omarsson, Abukar (2001) Rätt man på fel plats – en studie av arbetsmarknaden för utlandsfödda akademiker som invandrat under  1990-talet.   Arbetsmarknadsstyrelsen, Ura 2001: 5.</p>
<p>Bourdieu, Pierre (1988) Homo Academicus.  (översättning Peter Collier). Stanford: Stanford University Press.</p>
<p>Dahl, Sonja (1998) Rörlighet vid universitet och högskolor.  http://sulf.se/upload/Dokument/trycktochtryckt/Rapporter /roligh.pdf.</p>
<p>Daun, Åke (1998) Svensk mentalitet . 3 utg. Stockholm: Rabén prisma. de los Reyes, Paulina (1997)  Invandrare och tjänsteman: en studie om invandrartjänstemännens villkor i det svenska arbetslivet . Stockholm: TCO. de los Reyes, Paulina (2004)  Att segla i motvind – En intervjuundersökning om strukturell diskriminering och vardagsrasism inom universitetsvärlden (opublicerat manuskript). de los Reyes, Paulina & Mulinari, Diana (2005) Intersektionalitet. Kritiska reflektioner över (o)jämlikhetens landskap . Malmö: Liber.</p>
<p>Ehn, Billy (2001)  Universitetet som arbetsplats: Reflektioner kring ledarskap och kollegial professionalism. Lund: Studentlitteratur.</p>
<p>Erikson, Robert & Jonsson, Jan O. (1993) Utbildning och Ursprung: Social snedrekrytering till högre studier . Utbildningsdepartementet SOU 1993:85. Stockholm: Fritzes.</p>
<p>Fazlhashemi, Mohammad (2002)  Möten, myter och verkligheter: Studenter med annan etnisk bakgrund berättar om möten i den svenska universitetsmiljön . Umeå: Skriftserie från Universitetspedagogiskt centrum, 2001: 1.</p>
<p>Högskoleverket (2003)  Ett svenskt kvitto? Kompletterande utbildning för utländska akademiker . Rapport  2003-04-09.</p>
<p>Högskoleverket (2005)  Dold könsdiskriminering på akademiska arenor – osynligt, synligt, subtilt. Rapport 2005: 41 R.</p>
<p>Kamali, Masoud (2005) ”Ett europeiskt dilemma: Strukturell/institutionell diskriminering” i: de los Reyes, Paulina & Kamali, Masoud (red.) Bortom vi och dom: Teoretiska reflektioner om makt, integration och strukturell diskriminering.  SOU 2005:41 Stockholm: Fritzes.</p>
<p>Kamali, Masoud (2005b)  Sverige inifrån. Röster om etnisk diskriminering . SOU 2005:69 Stockholm: Fritzes.</p>
<p>Lindberg, Leif, Riis, Ulla och Silander, Charlotte (2005) Akademins olika världar . Stockholm: Högskoleverket.</p>
<p>Palestro, Joakim & Skoglund, Crister (2004) ”Rekrytering till högre utbildning – en utmaning i ett mångkulturellt samhälle” i: Kunskap för integration: Om makt i skola och utbildning i mångfaldens Sverige . Rapport från Intergrationspolitiska makturedningen, SOU 2004:33. Stockholm: Fritzes</p>
<p>SCB (2003)  Utländsk bakgrund för studerande i brandutbildning 2001/02 och forskarutbildning 2000/01. UF 19 SM 0201.</p>
<p>SCB (2005)  Trendbrott: Lika många kvinnor som män börjar doktorera Pressmeddelande från SCB och Högskoleverket 200509-30  10: 00 nr 2005: 246.</p>
<p>Schierenbeck, Isagell (2003) Bakom välfärdsstatens dörrar.  Umeå: Boréa.</p>
<p>SFS (1999)  En mångkulturell högskola? SFS tycker till om... Etnisk rekrytering till högskolan . Rapport från Sveriges Förenade Studentkårer, Dnr:  U221-3/9900:  www.sfs.se/arkiv/arkivpdf /mangfald/9900/etnsnedrek.pdf.</p>
<p>SOU (2000) Mångfald i högskolan . SOU 2000:47: www.regeringen. se/sb/d/108/a/1220.</p>
<p>SULF (2002)  En hållbar högskola? Högskolans resurser – mer till både utbildning och forskning, men också enligt nya principer . Borås: Sveriges universitetslärarförbund.</p>
<p>Trenning-Himmelsbach, Anna (2005) ”Vi har stor frihet men brist på mycket”, Universitetsläraren  3.</p>
<h2>Förtfattarpresentation</h2>
<p>Simon Andersson  är jurist och anställd som utredningssekreterare på Utredningen om makt, integration och strukturell diskriminering.</p>
<p>Aino Dahl  är grundskolelärare och har tillfälligt arbetat som forskare vid Umeå universitet.</p>
<p>Lory Janelle Dance  är sociolog och anställt som docent vid Department of Sociology, University of Maryland at College Park, USA.</p>
<p>Lena Granstedt  är doktorand i pedagogiskt arbete vid Institutionen för estetiska ämnen i lärarutbildningen vid Umeå universitet.</p>
<p>Camilla Hällgren  är pedagog och anställd som lektor vid Institutionen för interaktiva medier och lärande, fakulteten för lärarutbildning vid Umeå Universitet.</p>
<p>Carl James  är sociolog och anställd som professor vid Department of Education, York University, Canada.</p>
<p>Masoud Kamali  är sociolog och anställd som professor vid Institutionen för socialt arbete på Mittuniversitet i Östersund.</p>
<p>Marcus Lundgren  är fil. mag. i statsvetenskap och fil. kand. i sociologi och anställd som utredningssekreterare på Utredningen om makt, integration och strukturell diskriminering.</p>
<p>Ann Runfors  är etnolog och arbetar som forskare vid Institutionen för etnologi, religionshistoria och genusstudier; Etnologiska avdelningen på Stockholms Universitet.</p>
<p>Lena Sawyer  är kulturantropolog och anställd som lektor vid Institutionen för socialt arbete på Mittuniversitet i Östersund.</p>
<p>Steven Saxonberg  är statsvetare och anställd som docent vid Institutionen för statsvetenskap vid Högskolan Dalarna.</p>
<p>Gaby Weiner  är professor i pedagogiskt arbete och arbetar vid Institutionen för matematik, teknik och naturvetenskapliga ämnen i lärarutbildningen vid Umeå universitetet.</p>
<h2>Statens offentliga utredningar 2006</h2>
<p>Kronologisk förteckning</p>
<p>Rapport 2 till Organisations- utredningen för regional tillväxt. N.</p>
<p>Ett statligt ägt bolag efter sammanslag- ning av Samhall Resurs AB (publ) och Arbetslivstjänster. N.</p>
<p>Tio perspektiv på diskriminering av etniska och religiösa minoriteter inom rättssystemet. Ju.</p>
<p>– om studentkårer, nationer och särskilda studentföreningar. U.</p>
<p>Systematisk förteckning</p>
<p>Justitiedepartementet</p>
<p>Omprövning av medborgarskap. [2] Rattfylleri och sjöfylleri. [12]</p>
<p>Ny häkteslag. [17]</p>
<p>Att återta mitt språk. Åtgärder för att stärka det samiska språket. [19] Mediernas Vi och Dom. Mediernas</p>
<p>betydelse för den strukturella diskrimi- neringen. [21]</p>
<p>En sammanhållen diskrimineringslag- stiftning.</p>
<p>Del 1+2, särtryck av sammanfatt- ningen, lättläst sammanfattning och daisy. [22]</p>
<p>Är rättvisan rättvis?</p>
<p>Tio perspektiv på diskriminering av etniska och religiösa minoriteter inom rättssystemet. [30]</p>
<p>Om välfärdens gränser och det villkorade medborgarskapet. [37]</p>
<p>Utbildningens dilemma</p>
<p>Demokratiska ideal och andrafierande praxis. [40]</p>
<p>Utrikesdepartementet</p>
<p>Skyddsgrundsdirektivet och svensk rätt. En anpassning av svensk lagstiftning till EG-direktiv 2004/83/EG angående flyktingar och andra skyddsbehövande. [6]</p>
<p>Sverige som värdland för internationella organisationer. [26]</p>
<p>Försvarsdepartementet</p>
<p>Ny reglering om brandfarliga och explosiva varor. [16]</p>
<p>Socialdepartementet</p>
<p>Detaljhandel med nikotinläkemedel. [15] Avgift för matservice inom äldre- och</p>
<p>handikappomsorgen. [24]</p>
<p>Stöd till hälsobefrämjande tandvård. [27] Teckenspråk och teckenspråkiga.</p>
<p>Kunskaps- och forskningsöversikt. [29]</p>
<p>Finansdepartementet</p>
<p>Kontroll av varor vid inre gräns. [9] Spel i en föränderlig värld. [11] Tonnageskatt. [20]</p>
<p>Nya skatteregler för idrotten. [23] Nya upphandlingsregler 2. [28]</p>
<p>Värdepapper och kontrolluppgifter. [35]</p>
<p>Utbildnings- och kulturdepartementet</p>
<p>Skola & Samhälle. [1] Studieavgifter i högskolan. [7] Mångfald och räckvidd. [8]</p>
<p>Ett förnyat programkontor. [10] Anställ unga! [31]</p>
<p>För studenterna...</p>
<p>– om studentkårer, nationer och särskilda studentföreningar. [36] Vuxnas lärande. En ny myndighet. [38]</p>
<p>Jordbruksdepartementet</p>
<p>Djurskydd vid hästavel. [13]</p>
<p>Samernas sedvanemarker. [14]</p>
<p>Miljö- och samhällsbyggnadsdepartementet</p>
<p>Ett utvidgat miljöansvar. [39]</p>
<p>Näringsdepartementet</p>
<p>Stärkt konkurrenskraft och sysselsättning i hela landet. [3]</p>
<p>Svenska partnerskap – en översikt. Rapport 1 till Organisations- utredningen för regional tillväxt. [4]</p>
<p>Organisering av regional utvecklingspolitik</p>
<p>– balansera utveckling och förvaltning. Rapport 2 till Organisationsutredning- en för regional tillväxt. [5]</p>
<p>Arbetslivsresurs.</p>
<p>Ett statligt ägt bolag efter sammanslag- ning av Samhall Resurs AB (publ) och Arbetslivstjänster. [25]</p>
<p>God sed vid lönebildning – Utvärdering av Medlingsinstitutet. [32]</p>
<p>Andra vägar att finansiera nya vägar. [33]</p>
