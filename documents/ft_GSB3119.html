<h1>Till statsrådet och chefen för</h1>
<h2>Jordbruksdepartementet</h2>
<p>Genom beslut den 18 mars 2004 bemyndigade regeringen chefen för Jordbruksdepartementet, statsrådet Ann-Christin Nykvist, att tillkalla en särskild utredare med uppdrag att precisera begreppet hållbar konsumtion när det gäller hushållen samt att föreslå en handlingsplan med åtgärder för hur en ekologisk, social och ekonomisk hållbar konsumtion ska uppnås.</p>
<p>Utredaren skall följa de direktiv som framgår av bilaga.</p>
<p>Genom beslut den 18 mars förordnar chefen för Jordbruksdepartementet, statsrådet Nykvist, biologen och författaren Stefan Edman att vara särskild utredare i utredningen En handlingsplan för hållbar konsumtion – för hushållen (Jo 2004:01). Förordnandet gäller fr.o.m den 18 mars 2004, dock längst till dess att utredningen är slutförd.</p>
<p>Genom beslut den 11 augusti 2004 förordnar chefen för Jordbruksdepartementet, statsrådet Nykvist, generalsekreteraren Svante Axelsson och ekonomen Anders Wadeskog som experter i utredningen.</p>
<p>Utredningen skall lämna två betänkanden, dels föreliggande delbetänkande, dels ett slutbetänkande senast den 31 maj 2005.</p>
<p>Delbetänkandet omfattar elva kapitel, med begreppsdefinitioner samt beskrivningar och analyser av förhållandena på de tre särskilt utpekade sakområdena: livsmedel, boende och transporter. Tyngden har kommit att ligga på det mångfacetterade livsmedelsområdet; dock har även här en del väsentliga aspekter, t.ex. vad gäller kemikalier fått stå över för redovisning i slutbetänkandet. Ett avsnitt behandlar konsumtionsmönstrens övergripande välfärdsdimensioner inklusive en tillbakablick på den s.k. ”Lagom-Sverige-debatten” på 1970-talet.</p>
<p>Delbetänkandet innehåller även förslag till åtgärder, inom varje sakområde men också vad gäller skolans roll. Frågor om märkningssystem och indikatorer samt ekonomiska styrmedels utformning behandlas dock inte här, utan i slutbetänkandet där utredaren har för avsikt att lämna en mera samlad strategi för hur en mera hållbar konsumtion i hushållen bör kunna uppnås.</p>
<p>Undertecknad har varit utredningens koordinator, tillika sekreterare och skribent, och till min hjälp haft de ovannämnda experterna. Underlagsmaterial och synpunkter för de olika avsnitten i delbetänkandet har dessutom lämnats av PhD Eva Alfredsson, agr ek Leif Berndtsson, arkitekt Hans Eek, professor Olof Eriksson, docent Carl Folke, specialisten i allmänmedicin Johan Hallberg, fil dr Karin Hjälmeskog, professor Lars Ingelstam, fd miljökvalitetschef vid Ikea Russel Johnson, nutritionist Pia Lindeskog och docent Christer Sanne, vidare av sakkunniga inom bl.a. Konsumentverket, Livsmedelsverket, Naturvårdsverket, Folkhälsoinstitutet, Miljövårdsberedningen, Kommun- och Landstingsförbundet, Göteborgs stad, KRAV, LRF, Svenska Naturskyddsföreningen, Centrum för Konsumentforskning (CFK), Institutet för livsmedel och bioteknik (SIK) samt de berörda branscherna och handeln. ICA, Coop och Axfood respektive de tre stora byggföretagen Skanska, NCC och Peab bereds även möjlighet att med egna ord formulera svar på mina frågor om vad de avser att göra de närmaste fem, tio åren för att ge konsumenten tillgång till ett ekologiskt, ekonomiskt och socialt mera hållbart sortiment av varor och tjänster.</p>
<p>I en kort avslutande ”antologidel” skriver ett urval personer om vad de lägger in i begreppet hållbar konsumtion.</p>
<p>Jag har också till mitt förfogande en referensgrupp med bred kompetens, med samhällsdebattörer, media- och reklamfolk, forskare och myndighetspersoner; gruppen har haft två seminarier under hösten och planerar ytterligare två under våren, se bilaga 1.</p>
<p>Vidare har en interaktiv hemsida etablerats, www.supersize.nu tillsammans med lärare och studenter vid informationslinjen på Södra Vätterbygdens folkhögskola i Jönköping. Syftet är att få till stånd en vardagsnära diskussion och idéutbyte med den stora allmänheten, inte minst ungdomar.</p>
<p>Jag inhämtar även kunskaper och uppslag från en grupp sakkunniga i en ”testkommun”, Göteborgs stad. Samtal förs dessutom med Svenska kyrkan och några utvalda folkrörelser om deras roll som bärare av visioner och konkreta idéer om en mera hållbar konsumtion.</p>
<p>Med dessa ord överlämnar jag mitt delbetänkande ”Hållbara laster. Konsumtion för en ljusare framtid” (SOU 2004:119).</p>
<p>Ljungskile i december 2004</p>
<p>Stefan Edman 2.4 Behovet av immateriell konsumtion och dess effekter på 2.5 Resiliens – den yttersta biologiska grunden för hållbar 5.3 Så vill statsmakterna styra mot hållbar 5.5 Hur hållbar är maten – ekologiskt, hälsomässigt, 5.8 Handelskedjorna om sin roll för en mera hållbar</p>
