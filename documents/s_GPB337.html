<h1>Sammanfattning</h1>
<h2></h2>
<p>Enligt 8 kap. 18 § regeringsformen skall det finnas ett Lagråd för att avge yttrande över lagförslag på begäran av regeringen eller ett riksdagsutskott. Närmare bestämmelser om Lagrådet finns i en särskild lag. Lagrådets ledamöter hämtas enligt huvudregeln bland domarna i Högsta domstolen och Regeringsrätten, dvs. justitieråden resp. regeringsråden.</p>
<p>Utredningen har att ”se över de administrativa reglerna om Lagrådets verksamhet och lämna förslag till de författningsändringar som behövs”. I uppdraget ingår att undersöka vissa frågor om Lagrådets sammansättning.</p>
<p>Lagrådet kan arbeta på en till fyra avdelningar. Normalt tjänstgör tre ledamöter på varje avdelning. Gällande regler innebär att det obligatoriskt skall ingå ett justitieråd och ett regeringsråd i en avdelning. Som tredje ledamot kan emellertid regeringen förordna ”annan lagfaren person”. Det är ganska vanligt att pensionerade justitieråd och regeringsråd anlitas.</p>
<p>Under senare år har antalet justitieråd och regeringsråd successivt minskats. F.n. finns 16 ledamöter i Högsta domstolen och 17 i Regeringsrätten. Minskningen är i första hand att tillskriva ändringar i domförhetsreglerna. Följden har emellertid blivit att svårigheter uppstår för de högsta domstolarna att tillgodose behovet av ledamöter för lagrådsgranskningen. Samtidigt är att märka att Lagrådets arbetsbörda inte har minskat, vare sig man ser till antal ärenden eller deras svårighetsgrad, och att ärendetillströmningen är ojämnt fördelad över året. Normalt arbetar Lagrådet på två avdelningar, men det är inte ovanligt att även en tredje avdelning måste anlitas.</p>
<p>Mot denna bakgrund och utifrån förutsättningen att inte fler domare än nödvändigt skall tas i anspråk för arbete i Lagrådet har utredaren i direktiven ålagts att ta ställning till bl.a. följande frågor. Hur många ledamöter skall arbeta på en lagrådsavdelning? Kan man gå ifrån nuvarande regel om minst tre ledamöter? Bör fler ledamöter som inte är justitieråd eller regeringsråd kunna tjänstgöra på samma avdelning än f.n., t.ex. två pensionerade justitieråd eller regeringsråd? Vilka personkategorier skall tjänstgöra i Lagrådet – i större utsträckning jurister som inte är eller har varit domare i de högsta instanserna?</p>
<p>Enligt utredningen är målet att lagrådsgranskningen skall behållas på nuvarande nivå i fråga om standard och kapacitet utan att det går ut över den dömande verksamheten i de högsta domstolarna. Flera medel bör prövas för detta syfte, bl.a. bör strävas efter en jämnare tillströmning av ärenden till Lagrådet. Utredningen återkommer till ämnet i sitt slutbetänkande, som skall presenteras före utgången av år 2001. En åtgärd som man under alla förhållanden bör vidta är emellertid att något vidga kretsen av de personer som kan tjänstgöra i Lagrådet. Eftersom detta, som framgår av det följande, kräver en grundlagsändring, måste frågan brytas ut till behandling i ett delbetänkande.</p>
<p>Det skulle enligt utredningens mening på ett olyckligt sätt försvaga Lagrådets auktoritet, om antalet ledamöter på en avdelning fick understiga tre. Utredningen utgår också från att Lagrådet, liksom hittills, skall ha karaktär av ett representantskap för de högsta domstolarna; några överväganden om ett helt fristående granskningsorgan görs alltså inte. Av detta följer att majoriteten, dvs. två av tre ledamöter, bör ha sin bakgrund i Högsta domstolen eller Regeringsrätten.</p>
<p>Däremot anser utredningen att det inte bör möta något hinder mot att i viss omfattning jämställa pensionerade ledamöter ur de högsta domstolarna med aktiva i fråga om behörigheten att tjänstgöra i Lagrådet. Dessa domare är lika kvalificerade som sina i tjänst varande kolleger, de har lång tjänstgöring i högsta instans bakom sig och de har även tidigare erfarenhet av lagrådsgranskning och, i de flesta fall, annat lagtstiftningsarbete. Resp. domstol bör utse även de pensionerade domarna till Lagrådet.</p>
<p>Utredningen menar emellertid att utgångspunkten fortfarande skall vara att Lagrådet besätts med aktiva domare ur Högsta domstolen och Regeringsrätten. Lagrådet kan annars tänkas förlora något av sin nuvarande karaktär. Först när det uppkommer svårigheter att anlita en aktiv domare bör en pensionerad vara ende representant för ”sin” domstol i Lagrådet. Som en spärr bör gälla att åtminstone en  ledamot på en avdelning skall vara tjänstgörande domare i någon av de högsta domstolarna. Dessutom bör i princip dras en gräns för lagrådstjänstgöring vid 70 års ålder; det kan erinras om att detta utomlands torde vara en ganska vanlig pensionsålder för höga domare.</p>
<p>Utredningens förslag innebär att en lagrådsavdelning för framtiden skulle kunna bestå t.ex. av ett justitieråd, ett f.d. regeringsråd och en utomstående jurist, såsom en rättsvetenskapsman, eller av ett f.d. justitieråd och två (aktiva) regeringsråd, eller av ett justitieråd, ett f.d. justitieråd och ett f.d. regeringsråd. Enligt utredningens bedömning underlättar förslaget, låt vara i begränsad omfattning, rekryteringen till Lagrådet utan att de högsta domstolarna utsätts för besvärande störningar</p>
<p>och utan att lagrådsgranskningen kan sägas förlora sin nuvarande karaktär.</p>
<p>Som framgått kan som en tredje ledamot anlitas jurist utan anknytning till de högsta domstolarna. Den ökade möjligheten att låta pensionerad domare ersätta aktiv ger emellertid indirekt också ett något ökat utrymme för en utomstående person att ingå i Lagrådet. Även denne bör givetvis omfattas av den nämnda åldersbegränsningen.</p>
<p>De närmare bestämmelserna om Lagrådets sammansättning kommer att presenteras i slutbetänkandet, ev. tillsammans med överväganden om hur rekryteringen av ledamöter som inte är domare i de högsta instanserna kan underlättas. Vad som nu närmast är aktuellt är en ändring i 8 kap. 18 § regeringsformen. I första stycket av detta lagrum sägs att i lagrådet ingår domare i Högsta domstolen och Regeringsrätten. Denna passus kan enligt utredningens mening inte ges annan innebörd än att den innefattar ett krav på att i varje lagrådsavdelning skall tjänstgöra en aktiv domare från vardera domstolen. Utredningens förslag innebär emellertid att en av dessa domare kan vara en förutvarande ledamot i den domstol som skall representeras. Grundlagstexten föreslås därför få den lydelsen att det skall finnas ett lagråd, ”vari ingår domare eller, vid behov , förutvarande domare  i Högsta domstolen och Regeringsrätten.”</p>
<p>Förslag till ett första beslut om grundlagsändring inför riksdagsvalet år 2002 måste enligt huvudregeln i 8 kap. 15 § regeringsformen om formerna för grundlagsstiftning anmälas i riksdagens kammare senast i mitten av december 2001. Detta är förklaringen till att frågan om sammansättningen av Lagrådet inte har kunnat uppskjutas till dess utredningen lägger fram sitt slutliga betänkande.</p>
