<h1>Sammanfattning – Lättläst version</h1>
<h2>För oss tillsammans – Om utbildning och utvecklingsstörning</h2>
<p>Carlbeck-kommittén har utrett utbildningen för personer med utvecklingsstörning. Kommittén skrev ett delbetänkande som heter För den jag är – Om utbildning och utvecklingsstörning. I detta berättar de om hur det är i dag.</p>
<p>Nu har kommittén skrivit ett slutbetänkande</p>
<p>För oss tillsammans – Om utbildning och utvecklingsstörning.</p>
<p>Carlbeck-kommittén vill göra utbildningen för barn, unga och vuxna med utvecklingsstörning bättre. Kommittén vill öka kontakterna mellan elever som går i särskolan och grundskolan eller gymnasieskolan.</p>
<p>Ändringar i skollagen</p>
<p>Lagen ska vara så lika som möjligt för alla barn, alla unga och för alla vuxna.</p>
<p>I skollagen ska det finnas ett kapitel om grundsärskolan och ett kapitel för gymnasiesärskolan.</p>
<p>Det ska också finnas ett kapitel om utbildning för vuxna med utvecklingsstörning.</p>
<p>Skolan är viktig för alla</p>
<p>Skolan ska vara bra för alla barn och unga. Därför måste skolan passa för alla barn och unga.</p>
<p>Skolan ska inkludera så många som möjligt. Alla barn och unga ska helst undervisas tillsammans.</p>
<p>Särskolan byter namn</p>
<p>Särskola ska heta grundsärskola och gymnasiesärskola. Grundsärskolan är för elever från årskurs 1-9. Gymnasiesärskolan är för elever som gått ut grundsärskolan. Grundskolan och gymnasieskolan ska samverka mer med grundsärskolan och gymnasieskolan.</p>
<p>Vem får gå i grundsärskolan och gymnasiesärskolan?</p>
<p>Barn och ungdomar som har en utvecklingsstörning får gå i grundsärskolan och gymnasiesärskolan.</p>
<p>Kommunen ska göra en utredning om en elev får gå i grundsärskolan och gymnasiesärskolan.</p>
<p>Barn och föräldrar ska vara med i utredningen. Föräldrarna ska få välja om de vill att barnet ska gå i grundskolan eller grundsärskolan.</p>
<p>En bättre utbildning</p>
<p>Innehållet och arbetsformerna i skolan ska variera. Eleverna i grundsärskolan och gymnasiesärskolan ska få vara med och bestämma om sin skola och sin utbildning.</p>
<p>Eleverna ska också få använda begåvningshjälpmedel i skolan. I läroplanerna ska det stå att grundsärskolan ska samverka med grundskolan och att gymnasiesärskolan ska samverka med gymnasieskolan.</p>
<p>Samverkan är bra för alla elever och all personal i skolan.</p>
<p>Det är bra om lärare i grundsärskolan arbetar tillsammans med lärare i grundskolan.</p>
<p>Det är också bra om skolorna har samma rektor.</p>
<p>Individuell utvecklingsplan</p>
<p>Eleverna i grundsärskolan och gymnasiesärskolan ska ha en individuell utvecklingsplan.</p>
<p>Utvecklingsplanen ska visa vad undervisningen ska innehålla och hur undervisningen ska vara.</p>
<p>Eleverna i gymnasiesärskolan ska också ha en planering för vad de ska göra efter skolan.</p>
<p>Eleverna och föräldrarna ska vara med och göra utvecklingsplanen.</p>
<p>Grundsärskolan</p>
<p>Namnet träningsskola försvinner. Denna kommer också att heta grundsärskola.</p>
<p>I grundsärskolan kan man läsa ämnen eller kunskapsområden eller blanda.</p>
<p>Kunskapsområden blir det som kallas ämnesområden i dag. För ämnen och kunskapsområden finns det kursplaner. Man kan också läsa ämnen från grundskolans kursplaner. Om eleverna vill, ska de kunna få betyg.</p>
<p>Betygen ska vara Godkänt (G), Väl godkänt (VG) och Mycket väl godkänt (MVG).</p>
<p>Gymnasiesärskolan</p>
<p>I gymnasiesärskolan ska det finnas nationella program, specialutformade program och individuella program. Yrkesträning och verksamhetsträning ska kallas för individuella program.</p>
<p>Eleverna ska tillsammans med föräldrarna och skolan bestämma vilket program de ska gå på.</p>
<p>Eleverna i gymnasiesärskolan ska kunna välja ett program i en annan kommun.</p>
<p>En elev som har gått i grundsärskolan kan pröva att få gå på ett individuellt program i gymnasieskolan. Det är gymnasieskolan som bestämmer om eleven kan gå där.</p>
<p>Elever som har gått i grundsärskolan ska alltid ha rätt att gå i gymnasiesärskolan.</p>
<p>Historia blir ett nytt kärnämne i gymnasiesärskolan.</p>
<p>Eleverna ska kunna välja på fler program och kurser än som det är i dag.</p>
<p>De ska också kunna välja kurser från gymnasieskolan. Elever i gymnasiesärskolan ska få möjlighet till lärlingsutbildning.</p>
<p>Arbetsplatsförlagt lärande (APL) ska vara minst 22 veckor. Betygen ska vara Godkänt (G), Väl godkänt (VG) och Mycket väl godkänt (MVG).</p>
<p>Gymnasiesärskolan ska vara fyraårig.</p>
<p>Vad händer efter skolan?</p>
<p>Skolan ska förbereda eleverna för det vuxna livet efter skolan. Därför behövs mer samarbete mellan skolan och arbetsmarknaden.</p>
<p>Då kan det bli lättare att få ett arbete på öppna arbetsmarknaden.</p>
<p>Utbildning för vuxna med utvecklingsstörning</p>
<p>Vuxna med utvecklingsstörning ska få rätt till grundläggande utbildning.</p>
<p>Det bör vara möjligt att få studera både på deltid och heltid. Kommunen ska informera de vuxna om att de kan få utbildning på gymnasial nivå och påbyggnadsnivå.</p>
<p>Utbildningen ska anpassas till individen. Det är bra om det är flera deltagare i undervisningsgruppen och fler timmar per dag. Utbildningen ska samverka med annan vuxenutbildning i kommunen.</p>
<p>Många folkhögskolor och studieförbund har bra kurser för vuxna med utvecklingsstörning.</p>
<p>Utbildning för lärare, rektorer och assistenter</p>
<p>Alla som ska bli lärare ska få mer kunskaper om särskolan och vad det innebär att ha en utvecklingsstörning.</p>
<p>Många lärare som arbetar i särskolan behöver få mer utbildning för att kunna undervisa elever med utvecklingsstörning. Rektorn på skolan måste också veta vad det innebär att ha en utvecklingsstörning.</p>
<p>Detta är viktigt för att undervisningen ska bli bättre. Assistenterna behöver också utbildning. De är viktiga i särskolan.</p>
<p>Hur gör kommunerna med pengar till skolan?</p>
<p>I många kommuner får särskolan särskilda pengar.</p>
<p>I en del kommuner får inte särskolans elever sin garanterade undervisningstid.</p>
<p>I en del kommuner får barn och unga med utvecklingsstörning rätt till extra resurser även om de valt att gå i en grundskola. Carlbeck-kommittén tycker att kommunerna ska bli bättre på att fördela pengarna efter elevernas behov.</p>
<p>Då kan det bli lättare att välja om man vill gå i grundsärskola eller grundskola.</p>
