<h1>Sammanfattning</h1>
<h2></h2>
<p>Rapporten består av fyra huvuddelar.</p>
<p>Den första delen, Bakgrund  (avsnitt 1–7), innehåller vissa basfakta om ansvarsfördelning, teknik, säkerhet, regelverk och aktörer i frågor som gäller hantering och förvaring av använt kärnbränsle och annat långlivat avfall från de svenska kärnkraftverken. Denna del riktar sig främst till läsare som saknar förkunskaper inom området.</p>
<p>Den andra delen, Platsvalsprocessen  (avsnitt 8–13), beskriver de olika etapperna i valet av plats för en anläggning för slutförvaring. Huvudvikten läggs på sådana frågor som är särskilt betydelsefulla i ett kommunalt perspektiv och med utgångspunkt från den närmast berörda allmänheten. Här ingår bland annat en redogörelse för bestämmelserna om samråd i samband med upprättande av ansökan om tillstånd och miljökonsekvensbeskrivningar samt om annat samråd.</p>
<p>Den tredje delen, Förstudiekommunerna  (avsnitt 14–20), visar hur arbetet har lagts upp i de åtta förstudiekommunerna. Dessa är Storuman och Malå (Västerbottens län), Östhammar, Tierp och Älvkarleby (Uppsala län), Nyköping (Södermanlands län) samt Oskarshamn och Hultsfred (Kalmar län).</p>
<p>Som framgick redan av redogörelsen i SOU 1999:45 valde Storumans och Malå kommuner, efter kommunala folkomröstningar åren 1995 respektive 1997, att dra sig ur platsvalsprocessen. Redogörelsen i SOU 1999:45 för händelseförloppet i dessa båda kommuner fram till tidpunkten för folkomröstningarna är fortfarande aktuell och har därför inte upprepats här. Avsnitt 14 innehåller dock redogörelser för vissa kommunala initiativ i frågan under åren 2000 2001.</p>
<p>Framställningarna om skeendet åren 1994 2002 i övriga sex förstudiekommuner följer i stort sett samma mall. Inledningsvis ges vissa bakgrundsfakta om kommunen. Därefter skildras den process som ledde fram till att SKB kunde påbörja en förstudie. Sedan redovisas hur respektive kommun lade upp sitt arbete för att kunna följa och påverka förstudiearbetet samt innehållet i den preliminära förstudierapporten. Redogörelser för hur kommunens granskning av detta preliminära resultat gick till, för kommunens synpunkter på den preliminära rapporten samt för innehållet i den slutliga förstudierapporten följer därefter. Vidare skildras händelseförloppet i var och en av de sex kommunerna fram till det att fullmäktige i Östhammars och Oskarshamns kommuner beslutade medge att bolaget fick påbörja platsundersökningar i Forsmarksområdet respektive i Simpevarpsområdet. I ett avslutande avsnitt finns en sammanfattande redogörelse för respektive kommuns insatser för information och kunskapsuppbyggnad bland medborgarna.</p>
<p>För att åskådliggöra skeendet i de åtta kommunerna har en grafisk illustration, Översikt över kärnavfallsfrågans behandling i åtta kommuner,  tagits fram. Denna återfinns omedelbart efter avsnitt 20.</p>
<p>Den fjärde delen, Samverkan,  fokuserar på samverkan mellan de berörda kommunerna (avsnitt 21), samverkan mellan berörda kommuner och länsstyrelser (avsnitt 22) och på samspelet mellan berörda länsstyrelser (avsnitt 23).</p>
<p>I en fristående bilaga redovisas nyckeltal om befolkning, sysselsättning, ekonomi och politik i de sex förstudiekommunerna Östhammar, Tierp, Älvkarleby, Nyköping, Oskarshamn och Hultsfred.</p>
<p>Den valda uppläggningen av rapporten har gjort det ofrånkomligt med vissa upprepningar. Om en fråga behandlas utförligare på ett annat ställe i texten görs en hänvisning dit.</p>
<p>En litteraturförteckning finns i slutet av rapporten.</p>
