<h1>Särskilda yttranden</h1>
<h2></h2>
<p>Särskilt yttrande av ledamoten Anna Åkerhielm (m)</p>
<p>Huvudlinjen i betänkandet är en renodling och ett tydliggörande av det kommunala ansvaret för elever i behov av särskilt stöd. För att uppnå detta föreslås en organisatorisk modell med en både regionalt och riksbaserad stödorganisation. Målet är att såväl skola som elev skall få tillgång till den tvärfackliga kompetens som är nödvändig i den pedagogiska situationen.</p>
<p>Flera statliga myndigheter har idag ansvar för frågor som rör elever med funktionshinder i skolan. Skolverket och Statens institut för handikappfrågor, SIH, har båda ett centralt ansvar. En av huvudfrågorna är om det även fortsättningsvis skall finnas en separat – särskiljande handikappmyndighet, eller om den tiden inte borde vara förbi.</p>
<p>Kommittén konstaterar i kapitel 4 att frågorna om funktionshindrade elever inte bör särskiljas i den statliga myndighetsorganisationen, men väljer att inte ta ställning och avvaktar den granskning av Skolverket som Riksdagens revisorer genomför.</p>
<p>Moderata Samlingspartiet har i ett flertal motioner till Riksdagen, senast 1997/98Ub208, föreslagit att Skolverket och SIH slås samman till en myndighet. Den uppfattningen delar jag, men avstår i nuläget från att reservera mig, eftersom frågan fortfarande får anses vara öppen.</p>
<p>Särskilt yttrande av sakkunnig Laina Kämpe</p>
<h2>Åtgärdsprogram</h2>
<p>FUNKIS-utredningen föreslår följande ”1. berörd personal skall utarbeta åtgärdsprogram för elever i behov av särskilt stöd 2. åtgärdsprogram skall även kunna initieras av eleven och elevens föräldrar 3. programmet skall utarbetas i samverkan med eleven och i samråd med vårdnadshavare och andra berörda 4. menar att begreppet individuell studieplan bör användas för planer som avser planering av utbildningens innehåll”</p>
<p>Nuvarande lydelse av grundskoleförordningen 5 kap 1 § ”Om en elev behöver särskilda stödåtgärder, skall ett åtgärdsprogram utarbetas av berörd skolpersonal. Vid utarbetandet av programmet bör skolpersonalen samråda med eleven och elevens vårdnadshavare”.</p>
<p>Bedömning om en elev behöver ett åtgärdsprogram ska göras utifrån elevens skolsituation. Åtgärdsprogrammet kan innehålla åtgärder som innebär stöd i undervisningen såväl som av särskilt anpassade läromedel och anpassad organisation. Det vill säga en anpassning av den pedagogiska lärandemiljön utifrån den enskilde elevens behov. Detta är bedömningar som idag förbehålls skolans professionella .</p>
<p>Synpunkter</p>
<p>Skyldighet att utarbeta åtgärdsprogram finns således redan avseende elever som behöver särskilda stödåtgärder i grundskolan, sameskolan och specialskolan. Förslaget innebär en utökning så till vida att alla skolformer inom det offentliga skolväsendet samt motsvarande fristående skolor skall omfattas av samma skyldighet. Jag instämmer i att alla elever som har behov av särskilda stödåtgärder omfattas av samma rätt till åtgärdsprogram. Vidare instämmer jag i första och fjärde punktsatsen. Däremot instämmer jag inte i de förslag till ändring av förordningstexten som redovisas under punkterna två och tre. De nya begreppen innebär tolkningssvårigheter och kan leda till onödiga tvister.</p>
<p>Föräldrars rätt att initiera arbete med åtgärdsprogram kan tolkas som en rätt att kräva och vad händer om berörd skolpersonal och föräldrarna gör olika bedömningar.</p>
<p>Begrepp som initiera , samråda och samverka kan tolkas olika. Naturligtvis skall såväl eleven som elevens föräldrar/vårdnadshavare erbjudas samråd men det ska vara frivilligt.</p>
<p>Mitt förslag är den reglering som finns i grundskoleförordningen med ändring enligt FUNKIS förslag i första och fjärde punktsatsen.</p>
<h2>Merkostnader för kommunerna</h2>
<p>Av direktiven till utredningen om funktionshindrade elever i skolan framgår att ansvaret för finansieringen av utbildningarna vid specialskolorna och riksgymnasieverksamheten ska ses över. Direktiven innehåller inga sparkrav.</p>
<p>Föreliggande förslag innehåller flera slutsatser som utgår ifrån att kommunerna ska stå för en betydligt större andel av kostnaderna vid de föreslagna teckenspråkiga grundskolorna och riksgymnasieverksamheten. Däremot finns inga konkreta förslag som ger vägledning avseende hur stor den totala kostnadsökningen kan bli. För närvarande betalar kommunerna 75 000 kronor per år för elever i specialskolan. Lägeskommunerna betalar en något lägre avgift. För riksgymnasieverksamheten gäller en ersättning som motsvarar interkommunal ersättning och en särskild avgift som för rh-gymnasierna motsvarar 4 000 kronor samt kostnader för eventuell assistans. Av förslaget framgår bland annat att den särskilda avgiften ska höjas och att hemkommunen ska stå för personlig assistent på fritiden.</p>
<p>Det är en brist i utredningen att det inte framgår vilka kostnader det kommer att handla om i slutändan och hur dessa ska finansieras.</p>
<p>Med hänvisning till finansieringsprincipen förutsätter jag att kommunerna kompenseras för merkostnaden.</p>
<p>Särskilt yttrande av sakkunnig Margareta Liljeqvist</p>
<p>I dag går ca 165 elever i riksgymnasium för rörelsehindrade. Staten står för samtliga kostnader för eleverna inkl habilitering. Habilitering kostar i genomsnitt ca 130 000 kr per elev och år vilket gör en årskostnad på drygt 20 miljoner kronor.</p>
<p>Utredningen föreslår att hemlandstinget i fortsättningen ska betala hälften av habiliteringskostnaden för varje elev.</p>
<p>Med hänvisning till finansieringsprincipen förutsätter jag att om och när den förändrade finansieringen träder i kraft kommer landstingen till fullo att kompenseras.</p>
<h2>Kommittédirektiv</h2>
<h2>Dir.</h2>
<h2>1995:134</h2>
<h2>Utredning om funktionshindrade elever i skolan</h2>
<p>Beslut vid regeringssammanträde den 23 november 1995</p>
