<h1>6 Övrig utbildning på hästområdet</h1>
<h2></h2>
<p>Jag kan konstatera att det finns ett stort utbud av yrkesinriktade hästutbildningar. På gymnasial nivå erbjuds naturbruksprogram med inriktning häst vid 28 naturbruksskolor. Tre av naturbruksskolorna erbjuder riksrekryterande gymnasieprogram med särskilda inriktningar. Ett riksrekryterande gymnasieprogram med inriktning trav är Krokoms gymnasieskola huvudman för. Vidare finns det fyra riksrekryterande gymnasieprogram med särskilda inriktningar. Det finns riksidrottsgymnasier för tre av ridsportens discipliner, nämligen hoppning, dressyr och fälttävlan. Förutom gymnasiala grundutbildningar ges inom ramen för gymnasieskolan även diverse olika påbyggnadsutbildningar inom hästområdet. Yrkesinriktade utbildningar ges även av Hästsportens Folkhögskola (HF) och i form av påbyggnadsutbildningar av bland annat KomVux. Den hippologiska högskoleutbildningen som inrättades år 1994 ger möjlighet till hästutbildning på högskolenivå. Det finns således en samlad utbildning som i allt väsentligt tillgodoser hästsektorns behov av olika kompetenser och som skapar förutsättningar för de som så önskar att gå vidare från gymnasiala till högskolestudier inom området.</p>
<h2>6.1 Utredningens förslag</h2>
<p>Jag föreslår att regeringen av medel till regeringens disposition inom ramen för anslaget 45:1 Främjande av rennäringen m.m., utgiftsområde 23, avsätter en miljon kronor per år i fyra år för att anordna utbildning för samer att använda hästar inom renskötseln i enlighet med det förslag som getts in till utredningen av Länsstyrelsen i Jämtlands län, se bilaga 4.</p>
<p>Jag föreslår att regeringen i regleringsbrev för Sveriges lantbruksuniversitet (SLU) tydliggör SLU:s ansvar för genomförande av hovslagarutbildning som bedrivs vid Hovslagarskolan i Skara. Den årliga antagningen till utbildningen bör vara 30–35 elever. Jag förutsätter att SLU avsätter erforderliga resurser för hovslagarskolans verksamhet, vilka enligt SLU uppgår till ca 3,1 miljoner per år. Detta är således en ökning med ca 1,6 miljoner kr per år jämfört med vad som SLU avsätter för Hovslagarskolans verksamhet år 2000. Mitt förslag bör finansieras inom ramen för anslag 25:1 Sveriges lantbruksuniversitet, utgiftsområde 23.</p>
<h2>6.2 Motiv för mina förslag</h2>
<h2>6.2.1 Mina utgångspunkter</h2>
<p>Jag anser att en av de viktigaste faktorerna för att bevara och utveckla svensk hästsektor är att det inom sektorn finns välutbildad och kompetent personal. En förutsättning för att kunna tillgodose sektorns behov av välutbildad och kompetent personal är att yrkena är attraktiva och erbjuder en bra arbetsmiljö och skäliga löner. Det är också viktigt att de som så önskar kan utbilda sig inom hästområdet och till yrken som sektorn har behov av. Eftersom många av de som utbildas kommer att driva egen verksamhet ser jag det som viktigt att utbildningen omfattar ämnen som ger kunskap om hur man startar och driver företag. För de utbildningar som ges vid landets tre riksanläggningar har sektorns centralförbund möjlighet att aktivt säkerställa att detta kommer att ske, och jag kan konstatera att insatser redan görs på detta område.</p>
<p>Hästsektorns yrkesutbildningar bedrivs inom ramen för flera olika utbildningsformer. I de svar och synpunkter som getts in från hästsektorns organisationer och från utbildningsanordnare inom det hippologiska området på en skriftlig hearing som utredningen gjort angående hästutbildningsområdet har det i flera fall anförts att utredningen bör pröva förutsättningarna för att inrätta särskilda utbildningar på hästområdet. Jag bedömer dock att det redan finns väl uppbyggda och fungerande former för prövning av ansökan om att inrätta nya utbildningar. Jag har också fått uppgift om att sektorns organisationer i samråd med utbildningsanordnare i flera fall avser att ansöka om att få inrätta nya utbildningar. Inte minst skulle jag se det som värdefullt om förutsättningar skapas för att inrätta utbildningar som i lämpliga delar anpassas till de nya verksamheter som utvecklas kring hästar, hästhållning och hästföretagande, och som beaktar utbildningsbehoven för expanderande delar av svensk hästsektor som t.ex. islandshästar.</p>
<p>Hästsektorn har en egen yrkesnämnd, Hästhållningens Yrkesnämnd (HYN), som består av företrädare för arbetsgivare, arbetstagare, utbildningsanordnare och centralförbund. HYN verkar för att samla hela branschen i frågor som rör arbetsmarknad och kompetensförsörjning inom hästsektorn. HYN är också kontaktorgan för arbetsmarknads- och utbildningsmyndigheter i frågor gällande yrkesinriktade hästutbildningar. Jag anser att HYN som har en bred representation från hästsektorn på ett bra sätt kan kanalisera sektorns önskemål och prioriteringar vad gäller ansökningar om inrättande av yrkesinriktade hästutbildningar m.m.</p>
<p>Nationella Stiftelsen för Hästhållningens Främjande (NS) har i referensgruppen tagit upp att de tre riksanläggningarnas roll och uppgift har förändrats under det senaste decenniet. Riksanläggningarna var tidigare främst inriktade på avel, uppfödning och utbildning av hästar, men har alltmer utvecklats mot att bli kunskapscentra för att utveckla svensk hästsektor. Jag ser det som positivt att sektorns organisationer har valt att ta vara på och utveckla riksanläggningarna till att utgöra kunskapscentra för att utveckla sektorn. Även om alla bitar ännu inte har lagts på plats så har det lagts en stark grund för att utveckla riksanläggningarna till moderna kunskapscentra, vilket enligt min mening kommer att ha stor betydelse för sektorns utveckling.</p>
<p>Både vid Strömsholm och vid Wången har det under 1990-talets andra hälft skett ett omfattande arbete för att rusta upp anläggningarna så att de är anpassade till utbildningarnas behov och studenternas krav. Upprustningsarbetet vid Wången är i princip färdigt, medan man har kommit drygt halvvägs med upprustningen av Strömsholm. Jag ser det som viktigt att det planerade upprustningsarbetet som återstår vid Strömsholm kan genomföras under de närmast kommande åren. Ekonomiska resurser för arbetet har hittills erhållits från EU:s strukturfondsprogram mål 2 Bergslagen, där EU och Länsstyrelsen i Västmanlands län tillsammans svarat för drygt hälften av kostnaderna. Resterande kostnader har främst betalats av Statens Fastighetsverk, som förvaltar de delar av Strömsholmsområdet som ägs av staten, Hallstahammars kommun och NS. Strömsholmsområdet är av riksintresse och jag förutsätter att erforderliga medel kommer att ställas till förfogande för programperioden år 2000–2006 inom ramen för EU mål 2 Bergslagen så att den planerade upprustningen av Strömsholmsområdet kan slutföras. Om upprustningen av någon anledning inte kan slutföras anser jag att staten bör pröva förutsättningarna att i särskild ordning anvisa medel för slutförandet av upprustningen av Strömsholmsområdet på liknande sätt som staten gjorde för Wången.</p>
<p>Genom att förlägga sektorns egna utbildningar till riksanläggningarna kan synergieffekter tas till vara och lärare, elever och studenter kan få verka i en kreativ och stimulerande miljö. Att den hippologiska högskoleutbildningen i olika delar genomförs vid de tre anläggningarna bidrar enligt min mening till att utveckla och förstärka utbildningsmiljön vid riksanläggningarna. En ökad forskningsverksamhet vid riksanläggningarna kan ytterligare bidra till att förstärka utbildningsmiljön. Detta spelar stor roll även för andra yrkesinriktade hippologiska utbildningar som ges eller planeras att införas vid riksanläggningarna.</p>
<p>Jag kan konstatera att utredningen Nationellt utvecklingsprogram för svensk hästnäring anser att behoven av yrkesförberedande utbildningar inom hästområdet är mycket väl tillgodosedda. NS har i skrivelse till utredningen den 30 augusti 2000 påpekat att antalet naturbruksgymnasier och andra gymnasier med inriktning häst har ökat mycket kraftigt under 1990-talet och att utbildningens dimensionering är väsentligt större än näringens behov av välutbildad arbetskraft. HYN har i skrivelse den 25 augusti 2000 till utredningen anfört att de yrkesutbildningar som finns i dag är väl utvecklade och att det finns tydliga kompetensbeskrivningar, framför allt inom ridsporten. Vad gäller ridsporten finns ett väl utvecklat system med yrkesdiplomering som är kopplat till kompetensbeskrivningar för olika nivåer (hästskötare, ridinstruktör, ridlärare och beridare).</p>
<p>Enligt HYN så täcker emellertid tillgängliga yrkesutbildningar i de flesta fall inte arbetsmarknadens behov. Detta beror enligt HYN bland annat på att många efter en tid lämnar hästsektorns yrken. Trots att antalet utbildningsplatser för t.ex. ridlärarutbildning har ökat väsenligt från mitten av 1990-talet, så är andelen ridlärare som saknar formell utbildning lika stor i dag som år 1995. Jag anser att det är alarmerande och det är därför viktigt att HYN kommer att analysera orsakerna till dessa förhållanden och ta fram ett samlat åtgärdsprogram.</p>
<p>Jag har noterat att arbetsmarknadens parter (Svenska Lantarbetareförbundet och Arbetsgivarförbundet för ideella organisationer samt Tjänsteföretagens Arbetsgivarförbund) träffat avtal om villkor för att inrätta praktikplatser gällande hästsektorn. Praktikanterna betraktas till skillnad från t.ex. lärlingar inte som anställda ur ett arbetsrättsligt perspektiv. Detta bedöms av HYN medverka till att skapa bättre förutsättningar för att tillgodose behoven av yrkespraktik, vilket anses vara viktigt eftersom yrkespraktik i många fall utgör en förutsättning för att kunna antas till olika utbildningar och för att kunna få yrkesdiplom inom vissa yrken inom ridsporten.</p>
<p>Samtidigt har HYN tillsammans med Svenska Galoppsportens Centralförbund (SGC), Svenska Hästavelsförbundet (SH), Svenska Ridsportförbundet (SvRF) och Svenska Travsportens Centralförbund (STC) utarbetat ett system för godkännande av praktikvärdar som innebär att ett avtal träffas mellan praktikvärd och berörd sport- och/eller avelsorganisation. Enligt HYN reglerar avtalet bland annat vilka krav som ställs på praktikvärden. Det kan ses som en form av kvalitetssäkring av praktikvärdarna. Detta medför enligt HYN att risken för att ungdomar utnyttjas som billig arbetskraft under förespegling av praktik kommer att försvinna eftersom endast praktik hos godkända praktikvärdar på sikt kommer att ligga till grund för antagning till de utbildningar där det krävs praktik och vid yrkesdiplomering. Jag delar i allt väsentligt HYN:s bedömningar, och anser att avtalet om yrkespraktik och systemet för godkännande av praktikvärdar är viktigt för att sektorn skall ges tillgång till välutbildad och kompetent arbetskraft.</p>
<p>Praktikanterna får ingen lön av praktikvärdarna. Enligt HYN kan praktikanterna få ersättning av berörd länsarbetsnämnd, men tillämpningen kan variera mellan länen. Detta utgör enligt HYN ett problem. Arbetsmarknadsstyrelsen anger dock att det är respektive länsarbetsnämnd som fattar beslut om eventuell ersättning i form av stöd till arbetsmarknadsutbildning. Enligt min bedömning så medför det nuvarande systemet för godkännande av arbetsmarknadsutbildning i samband med praktik att ungdomar som har intresse och fallenhet för att verka i praktiska hästyrken av ekonomiska skäl kan tvingas avstå från att genomgå yrkesinriktade hästutbildningar. Det är mot den bakgrunden önskvärt att en enhetlig praxis kan etableras på området och jag förutsätter att berörda organisationer verkar för att praktikanterna får ersättning under praktiktiden.</p>
<p>Jag ser det som betydelsefullt att utbildningsanordnare på hästområdet kan etablera internationella nätverk för att ta till vara på andras erfarenhet och kunskap. Jag noterar att riksanläggningarna och SLU:s hippologenhet avser att undersöka förutsättningarna för att ta vara på de möjligheter som bland annat ges inom EU:s strukturfondsprogram för att främja det internationella utbytet på utbildningsområdet. Den samverkan som etablerats mellan Trav och Galoppskolan Wången och dess franska och engelska motsvarighet är två bra exempel på internationellt utbyte som sker på hästutbildningsområdet.</p>
<p>Vad gäller sektorns behov av välutbildad och kompetent personal inom andra områden än de praktiska hästyrkena delar jag referensgruppens bedömning att dessa i allt väsentligt är väl tillgodosedda genom olika gymnasie- och högskoleutbildningar, t.ex. administratörer, anläggningspersonal, veterinärer, agronomer m.m.</p>
<p>Jag anser att det vore mycket värdefullt om eleverna i grundskolan kunde ges ökade möjligheter att få rida och köra häst, t.ex. i gymnastikundervisningen, vid friluftsdagar eller som fria aktiviteter för eleverna. Om barn och ungdomar får denna möjlighet i grundskolan skulle alla på sikt någon gång i livet få prova att rida eller köra häst. Möjligheter att få träffa hästar och prova på att rida och köra skulle således vara lika för alla, oavsett bakgrund. Enligt min mening skulle ökade möjligheter att få rida eller köra inom ramen för grundskolan vara viktigt för att få fler invandrarungdomar att intressera sig för hästar. Dessa är enligt referensgruppen kraftigt underrepresenterade inom såväl rid-, travsom galoppsporten. Det finns troligen flera orsaker till att så är fallet. Hästsport har i vissa fall ingen kulturell tradition, det är relativt dyrt att rida. Referensgruppen har pekat på att det i många fall saknas ridskolor i områden där många invandrare bor. Jag tycker det är viktigt att förutsättning ges för invandrarungdomar att prova på ridning och körning. Det är självfallet de enskildas eget val om de vill rida eller köra häst, spela fotboll eller ishockey, eller ägna sig åt andra fritidsaktiviteter. Men det är viktigt att det finns valmöjligheter. Vi tar inte heller till vara på den möjlighet som hästsporterna ger att öka invandrarungdomars möjlighet att få en ökad kontakt på fritiden med andra ungdomar. Enligt min mening är det skolans huvudmän, landets kommuner, som aktivt måste arbeta med dessa frågor. Det är dock viktigt att insatser även sker från hästsporternas organisationer och lokala klubbar och föreningar. Jag kan också konstatera att det görs vissa framsteg. Från och med år 2001 kommer invandrarungdomar i Botkyrka kommun att inom ramen för såväl grundskola som gymnasieskola ges möjlighet att rida. Kommunen och den lokala ridklubben har etablerat ett samarbete för att ta vara på ridsportens möjlighet att skapa goda relationer mellan barn och ungdomar från olika kulturer. Det är mycket glädjande och jag hoppas verkligen att liknande initiativ kommer att tas på flera orter inom en snar framtid.</p>
<h2>6.2.2 Riksrekryterande gymnasiala utbildningar</h2>
<p>NS har i skrivelse till utredningen anfört att det finns behov av att införa en riksrekryterande gymnasial utbildning vid Ridskolan Strömsholm med Kolbäckådalens gymnasieförbund som huvudman. Utbildningens mål är att förbereda eleverna att bli instruktörer och lärare samt hästskötare med inriktning på sport och unghästutbildning. Behovet av båda inriktningarna bedöms av NS som stort. Den uppfattningen delas av HYN. Programmet skulle enligt NS skapa förutsättningar för att talanger inom ridsporten oberoende av föräldrarnas ekonomiska resurser ges möjlighet att utvecklas inom sporten. Utbildningens utformning skulle också anpassas för att kunna svara mot den hippologiska högskoleutbildningens krav.</p>
<p>I nämnda skrivelse pekar NS även på behovet av att införa en riksrekryterande gymnasial utbildning vid Flyinge med Lunds kommun som huvudman. Utbildningen syftar till att förbereda de elever som önskar att bli kvalificerade hästskötare med utgångspunkt från det naturvetenskapliga programmet. Utbildningen skulle också enligt NS ge goda förutsättningar för vidareutbildning på högskolenivå i avsikt att bli veterinär eller agronom med hästinriktning samt hippolog.</p>
<p>Jag noterar att Lunds kommun och Kolbäckådalens gymnasieförbund kommer att ansöka hos regeringen om att få inrätta ett riksrekryterande gymnasieprogram enligt ovan samt ansöka om ett särskilt statsbidrag för att genomföra utbildningen. För att ta vara på riksanläggningarnas goda förutsättningar att bedriva olika hippologiska utbildningar är det bra om även riksrekryterande gymnasiala utbildningar på hästområdet så långt som möjligt kan koncentreras till dessa anläggningar.</p>
<h2>6.2.3 Riksidrottsgymnasier</h2>
<p>SvRF och företrädare för Föreningen Ridskolan Strömsholm (FRS) har anfört att det bidrag som ges till riksidrottsgymnasierna från Riksidrottsförbundet (RF) är lika för alla individuella idrotter. Eftersom kostnaderna för att anordna ridutbildning är högre jämfört med utbildningar inom flera andra specialidrotter, t.ex. bordtennis, tennis, så anser SvRF och FRS att de missgynnas. Kostnaderna för att hålla och ta hand om hästar i utbildning är alltid större än att sköta tennisplaner m.m.</p>
<p>Staten har valt att kanalisera sitt stöd till idrotten via RF. RF fastställer nivån på det bidrag för specialidrott som skall betalas till de kommuner som anordnar riksidrottsgymnasier. Jag anser att frågan om nivån på det bidrag som staten ger till riksidrottsgymnasierna är en fråga som bör beslutas av RF. Jag förutsätter att RF känner till att hästutbildning är mer kostnadskrävande än t.ex. skötsel av tennisbanor och således beaktar det vid bidragsgivandet.</p>
<h2>6.2.4 Folkhögskoleutbildningar</h2>
<p>NS anför vidare i skrivelse till utredningen att Hästsportens Folkhögskola bör tilldelas ytterligare 4 500 deltagarveckor för att främja utbildningen inom rid-, trav- och galoppsporterna samt hästaveln. Även SGC, SvRF och STC har påtalat att Hästsportens Folkhögskola behöver tilldelas fler deltagarveckor för att täcka de utbildningsbehov som finns. Detsamma har gjorts av utredningens referensgrupp. Jag kan konstatera att de medel som regeringen anvisar Folkbildningsrådet för folkbildning fördelas av rådet. Mot bakgrund av riksdagens beslut (prop. 1997/98:115, bet. 1997/98:KrU17, rskr. 1997/98:258) där den principiella utgångspunkt är att ”Folkbildningen är och skall vara fri och frivillig---</p>
<p>Förutsättningen för att folkbildningen skall kunna vara fri och frivillig och fylla de funktioner som följer av detta, är att den kan styras av sin egen idé, sina egna mål, vara oberoende av politiska och ekonomiska maktgrupper och inte tvingas till kommersialisering eller anpassning till specifika samhälleliga krav för att hävda sin verksamhet. Dessa för folkbildningen värdefulla egenskaper är grunden för stödet från stat, landsting och kommuner. Av detta följer också att inte heller bidragsgivningens villkor skall styra folkbildningens inriktning eller att folkbildningen skall fogas in i det allmänna utbildningsväsendet”. Jag kan se att det kan vara värdefullt för sektorns utveckling om Hästsportens Folkhögskola tilldelas ett ökat antal deltagarveckor, men anser att detta är en fråga som företrädare för folkhögskolan får diskutera med Folkbildningsrådet och som skall beslutas av rådet.</p>
<h2>6.2.5 Kvalificerade yrkesutbildningar  (KY-utbildningar)</h2>
<p>AGROVÄST Livsmedel AB, Skara, har tillsammans med nationella, regionala och lokala intressenter tagit initiativ till att inrätta en kvalificerad yrkesutbildning med inriktningar anpassade till arbetsmarknadens behov inom hästsektorn. Utbildningen bedrivs i nära samarbete med SLU och är förlagd till Skara, en av fyra huvudorter för SLU:s verksamhet.</p>
<p>NS önskar vidare att utredningen aktualiserar frågan med utbildningsdepartementet om hur ersättningarna inom de s.k. KY-utbildningarna skall kunna höjas med hänsyn till att dessa utbildningar ofta är betydligt dyrare än andra utbildningar till följd av att utbildningen ofta bedrivs i små grupper och att det behövs hästar i utbildningen. Jag kan konstatera att de utbildningsanordnare som vill starta en s.k. KY-utbildning skall precisera kostnader för utbildningens genomförande till den s.k. KY-kommittén. Den tar därefter ställning till om utbildningen skall inrättas, antalet årselever, den statliga ersättning per årselev m.m. Jag är övertygad om att eventuellt kommande ansökningar om att få anordna s.k. KYutbildningar från utbildningsanordnare med huvudmän inom hästsektorn kommer att ges möjlighet att presentera kostnaderna för att genomföra dessa hippologiska utbildningar, och att KYkommittén kommer att ta erforderlig hänsyn till detta.</p>
<p>Jag har fått veta att Kvinnersta naturbruksgymnasium för närvarande prövar möjligheterna att inrätta en s.k. KY-utbildning för entreprenörer i skogs- och brukshästkörning, en utbildning som för närvarande sker i form av en påbyggnadsutbildning inom gymnasieskolans ram.</p>
<h2>6.2.6 Fortbildning av yrkesverksamma</h2>
<p>Representanter i utredningens referensgrupp har poängterat vikten av att de som redan är verksamma i sektorn erbjuds fortbildning. De fortbildningsinsatser som för närvarande görs anses av referensgruppen vara för små. Jag bedömer dock att frågor rörande fortbildning i allt väsentligt är en fråga som sektorn själv bör ta ansvar för. Jag kan konstatera att sektorn, bland annat genom de tre riksanläggningarna och deras verksamhet samt det nära samarbete som etablerats mellan riksanläggningarna och SLU genom inrättandet av den hippologiska högskoleutbildningen, bör ha goda förutsättningar för att vidta fortbildningsinsatser inom flera olika områden. Jag noterar att företagare och yrkesverksamma i hästsektorn i allt väsentligt ges likartade förutsättningar som företagare och yrkesverksamma i andra sektorer att fortbilda sig med hjälp av de statliga stöd som ges via det s.k. Växtkraft mål 3programmet. Detta omfattar totalt under perioden år 2000 till och med år 2006 ungefär 12 miljarder kr. Det är bra att företrädare för riks-anläggningarna avser att pröva möjligheterna att bland annat tillsammans med SLU och i samarbete med företrädarna för de yrkesverksamma inom sektorn initiera fortbildningsinsatser inom olika områden som har betydelse för att bevara och utveckla svensk hästsektor.</p>
<p>SvRF har i skrivelse den 27 oktober 2000 till utredningen anfört att 72 % av ridinstruktörerna vid landets ridskolor saknar utbildning (31 % har endast ridledarkurs och 41 % saknar helt utbildning). SvRF påpekar att kostnaderna för att bedriva ridutbildning är hög, då det behövs hästar av vissa kvaliteter, tillgång till stallar m.m. Detta medför att relativt höga elevavgifter behöver tas ut för att finansiera utbildningen. För den ettåriga ridinstruktörsutbildningen vid Strömsholm betalar eleverna en avgift på ca 70 000 kr. Jag delar förbundets åsikt om att det är en allvarlig situation att de som skall undervisa i ridning inte har tillräcklig utbildning. Jag kan emellertid inte enbart på grundval av SvRF:s skrivelse bedöma hur problemet snabbt skall kunna lösas.</p>
<p>Om det krävs en statlig satsning för att höja kompetensen hos ridinstruktörerna vid landets ridskolor förutsätter jag att SvRF återkommer till regeringen efter det att en noggrann analys gjorts och att eventuella pengar som behövs kan ställas till förfogande från idrottsanslaget. Det är enligt min mening särskilt viktigt att det finns kompetent personal vid utövande av idrott som har anknytning till djur. Dåliga ishockey-, fotbolls- och tennislärare medför kanske att vi får dåliga utövare av dessa sporter. Dåliga ridlärare kan medföra lidande för djur och det kan inte accepteras. Det finns exempel på ridskolehästar likväl som andra hästar som har farit illa, inte på grund av illvilja utan på grund av okunskap, och det måste så långt möjligt elimineras. Dessa förhållanden anser jag motiverar att ett särskilt statligt stöd kan behövas för att vidta fortbildningsinsatser av redan yrkesverksamma ridinstruktörer.</p>
<p>Jag tror också att det kan finnas motsvarande problem inom både trav- och galoppsporterna. En motsvarande kompetenshöjning kan således behövas även för ungdomsledarna vid t.ex. landets ponnytravskolor och inom ponnygaloppen.</p>
<h2>6.2.7 Hästar i renskötseln</h2>
<p>Länsstyrelsen i Jämtlands län har genom Jone Bixo som ingår i referensgruppen överlämnat ett förslag till utredningen, se bilaga 4, om att inrätta en utbildning som syftar till att använda hästar i renskötseln. Utbildningen skulle enligt länsstyrelsen skapa förutsättningar för att använda hästar som ett alternativ till motorcykel i renskötselarbetet. Hästar bedöms av länsstyrelsen vara ett bättre alternativ än motorcykel från bland annat miljö- och naturvårdssynpunkt samt medverka till att skapa goda förutsättningar för att utveckla hästturismen i de svenska fjällområdena.</p>
<p>Förslaget innebär sammanfattningsvis att ungefär 60 samer per år ges möjlighet att utbildas i att använda hästar i renskötselarbetet under en tvåveckors grundutbildning, att länsstyrelsen i Jämtlands län är huvudman för utbildningen, att utbildningen förläggs till Trav och Galoppskolan Wången, att utbildningen anpassas till hästanvändning i fältmässiga förhållanden och att utbildningen är öppen för deltagande från alla samebyar oavsett om de är belägna i Jämtlands län eller i något annat län.</p>
<p>Jag konstaterar att viss utbildning redan skett inom detta område under åren 1995–1996 och år 1998. Sametinget har anfört att erfarenheterna av den genomförda utbildningen är mycket god. Hästen används också numera från tid till annan i den praktiska renskötseln av de som utbildats inom området. Jag delar länsstyrelsen bedömning att hästar i många fall kan vara att föredra i stället för motorcykel i renskötseln, men vill samtidigt betona att det måste vara samerna själva som väljer vilka transportmedel som de vill använda i renskötseln. Jag noterar också att utbildningen, och i förlängningen den praktiska användningen av hästar i renskötseln, kan medverka till att skapa förutsättningar för att en till samebefolkningen och naturen anpassad hästturismverksamhet kan utvecklas i de svenska fjällen. Det är dock en fråga som bör lösas mellan berörda samebyar och berörda länsstyrelser. Jag föreslår därför att regeringen avsätter en miljon kronor per år under fyra år för att inrätta den av länsstyrelsen föreslagna utbildningen.</p>
<p>Det är bra att Trav och Galoppskolan Wången är beredd att delta i utbildningen eftersom riksanläggningen kan medverka till att skapa goda förutsättningar ur ett regionalt perspektiv även för annan hästverksamhet än trav- och galoppsport.</p>
<p>Länsstyrelsen i Jämtlands län har i sin skrivelse också tagit upp att länsstyrelserna med stöd av rennäringslagens 32 § meddelar tillstånd att bedriva organiserad ridverksamhet på renbetesfjällen. Länsstyrelsen anser att de ridföretagare som nyttjar renbetesfjällen för sin verksamhet bör ha god kännedom om gällande regelverk. Därför kommer länsstyrelsen i framtiden att kräva någon form av kompetensbevis innan tillstånd kan meddelas om att få bedriva ridverksamhet på renbetesfjällen. Länsstyrelsen menar att den påbyggnadsutbildning som för närvarande ges inom hästturism av KomVux i Åre kommun efter det att den kvalitetssäkrats kan utgöra sådant kompetensbevis som krävs för att tillstånd skall kunna fås för att bedriva ridverksamhet i renbetesfjällen. Jag noterar att länsstyrelsen anser att utbildningen bör förläggas till Wången för att synergieffekter skall kunna fås med den utbildning av samer som länsstyrelsen förordar skall ske. Jag konstaterar att Länsstyrelsen i Jämtlands län avser att inom länet skärpa reglerna för tillståndsgivning för att få bedriva ridverksamhet i renbetesfjällen. Det tycker jag är bra. För att kunna vårda de natur- och miljövärden som finns i renbetesfjällen, och för att inte störa renskötseln, ser jag det som viktigt att endast personer med erforderlig kompetens ges tillstånd för ridverksamhet i de berörda områdena.</p>
<h2>6.2.8 Hovslagarskolan i Skara och utbildningen av hovslagare</h2>
<p>Svenska Hovslagarföreningen har vid hearing den 11 juli 2000 poängterat vikten av att en väl fungerande hovslagarverksamhet är en förutsättning för ett gott djurskydd, att ökade utbildningsinsatser behöver vidtas på detta område samt att föreskrifter om godkännande av hovslagare behöver utfärdas snarast.</p>
<p>NS har i skrivelse till utredningen den 12 oktober 2000 bedömt att det finns ca 1 000 personer som arbetar mer än halvtid som hovslagare. Av dessa saknar ungefär 500 formell kompetens. Enligt NS anser hovslagarföreningen att det finns ett akut behov av ca 100 hovslagare och att det behövs utbildas ungefär 400 hovslagare ytterligare under de kommande tio åren.</p>
<p>Hovslagarutbildning ges dels vid Hovslagarskolan i Skara, dels köper arbetsförmedlingarna i varierande omfattning utbildningsplatser av Lernia i Uppsala och av Nordviksskolan, Örnsköldsvik. NS:s uppfattning är att problemen vad gäller hovslagarutbildning främst beror på att hovslagarskolan i Skara är underfinansierad och att för få elever når slutexamen vid de utbildningar som ges av Lernia i Uppsala och Nordviksskolan, Örnsköldsvik.</p>
<p>Hovslagarskolan i Skara har påpekat att veterinärfakulteten, till vilken hovslagarskolan organisatoriskt hör, inte har något uppdrag av SLU:s styrelse att bedriva hovslagarskola. Enligt Hovslagarskolans föreståndare behöver regeringen precisera SLU:s uppdrag att bedriva hovslagarutbildning i Skara så att även antalet elevplatser framgår. Det anslag som Hovslagarskolan får via SLU:s veterinärfakultet betalas inom ramen för fakultetens anslag för grundutbildning och forskning. Enligt uppgift från Hovslagarskolan är den i nuläget underfinansierad. Skolan finansieras dels med anslag, ca 1,5 miljoner kr år 2000, dels med uppdragsintäkter. De senare består dels av intäkter från viss utbildningsverksamhet, dels från extern hovslagarverksamhet. Hovslagarskolan har uppvisat ett underskott på drygt en miljon kr under år 1998 och 1999. Det balanserade underskottet bedöms uppgå till ca 3,7 miljoner kr per den 31 december 2000. För år 2001 är budgeten underbalanserad med ca 1,1 miljoner kr. För att utbildningen skall vara fullt finansierad krävs att anslaget höjs, då elevavgifter inte får tas ut för annat än undervisningsmaterial.</p>
<p>Hovslagarskolan har fört diskussion med bland annat NS om att kunna förlägga viss praktik till de tre riksanläggningarna. De som anordnar praktik bör enligt Hovslagarskolan på sikt kunna erbjuda handledare som avlagt mästarbrev. Hovslagarskolan bedömer möjligheterna att öka antagningen från nuvarande ca 10 per år till ca 30–35 per år som goda. Detta bland annat mot bakgrund av att det varit ca 50 behöriga sökanden till hovslagarutbildningen under de senaste åren. Antalet icke behöriga sökanden har också varit ca 50. En ökad antagning bedöms kunna ske från och med hösten år 2001. Enligt hovslagarskolan bör ett ökat utbildningsuppdrag följas av ett öronmärkt anslag för hovslagarutbildning som via veterinärfakulteten fördelas till Hovslagarskolan. För att utbildningen skall vara fullt finansierad vid en årlig antagning av 30–35 elever krävs ett anslag på ca 3,1 miljoner kr, vilket i princip är en fördubbling av nu tilldelade anslag.</p>
<p>Jag anser att utbildning av hovslagare är mycket viktigt för att säkerställa djurskyddet inom hästsektorn. Vidare spelar hovvården en väsentlig roll för att hästarna skall kunna prestera och fungera bra och ha en god hållbarhet. Jag konstaterar att riksdagen i beslut (prop. 1973:107, bet. JoU 1973:26, rskr. 1973:233) gett dåvarande veterinärhögskolan i uppdrag att förlägga hovslagarskolan till Skara.</p>
<p>Jag bedömer att det är viktigt att ökade insatser ges för att utbilda hovslagare så att hästsektorn får tillgång till väl utbildade hovslagare. Det är därför positivt att möjlighet finns att öka antagningen till Hovslagarskolan i Skara. Jag anser att en ökad antagning av antalet elever vid Hovslagarskolan i Skara på ett bra sätt kan medverka till att svara upp mot hästsektorns behov av tillgång till välutbildade hovslagare. Jag föreslår därför att regeringen preciserar SLU:s uppdrag att bedriva hovslageriutbildning till att omfatta en årlig antagning av 30–35 elever. Jag förutsätter att SLU avsätter erforderliga resurser för hovslagarskolans verksamhet, vilket vid en utbildning av 30–35 årselever av SLU bedöms uppgå till ca 3,1 miljoner kr i årets penningvärde.</p>
<p>Frågan om föreskrifter om godkännande av hovslagare behandlar jag i kapitel 9.</p>
<h2>7 Forskning inom hästsektorn</h2>
<p>De resurser som för närvarande anvisas från sektorns sida för hästforskning uppgår till ungefär 3–3,5 miljoner kr per år. Den forskning som stöds avser främst veterinärmedicinsk forskning. Insatserna kanaliseras främst genom AB Trav och Galopps (ATG) forskningskommitté (ca 2,5 miljoner kr) och djurförsäkringsbolaget AGRIA:s forskningskommitté (ca 0,6 miljoner kr). Staten anvisar inga medel som särskilt är avsedda för hästforskning. De statliga medel som idag kommer hästforskningsprojekt tillgodo sker inom ramen för tillgängliga basresurser vid Sveriges lantbruksuniversitet (SLU) och Statens veterinärmedicinska anstalt (SVA). Enskilda hästforskningsprojekt har vid enstaka tillfällen finansierats av Skogs- och Jordbrukets Forskningsråd (SJFR).</p>
<p>Forskning inom hästområdet bedrivs således i ganska liten omfattning i landet. Jag bedömer dock efter samtal i referensgruppen att det finns ett intresse för forskningen och att det finns tillräckligt bra projekt för en utökad forskning på hästområdet. Orsaken till att det bedrivs så lite hästforskning som det görs i landet beror enligt min bedömning på avsaknad av ekonomiska resurser. Ökade forskningsinsatser på hästområdet skulle bidra till en önskvärd kunskapsuppbyggnad som kan stimulera och utveckla och därigenom stärka sektorns konkurrenskraft. Dessutom ger ökade forskningsinsatser på hästområdet goda förutsättningar för att ytterligare höja kvaliteten i den nuvarande tvååriga hippologiska högskoleutbildningen. Jag ser det som viktigt att befintliga basresurser i form av kompetens och infrastruktur tas till vara.</p>
<p>Jag har i kapitel 5, Den hippologiska högskoleutbildningen, förordat att ett tredje utbildningsår bör införas först när det visar sig att nuvarande tvååriga utbildning visar stabilitet, långsiktighet och har en säkerställd finansiering. Införandet av ett tredje utbildningsår ger studenterna möjlighet att avlägga kandidatexamen, och såldes erhålla formell behörighet att påbörja forskarutbildning. En ökad satsning på hästforskningsområdet kommer således även på sikt att bidra till att säkra sektorns behov av kvalificerad kompetens.</p>
<p>Mina förslag under detta avsnitt förutsätter att Nationella Stiftelsen för Hästhållningens Främjande (NS), i allt väsentligt i enlighet med det förslag som NS gett in till utredningen, se bilaga 5, inrättar en Hästnäringens Forskningsfond och ett Hästnäringens Forskningsforum samt att det som SJFR föreslår, och vilket även tillstyrks av NS, inrättas en hästforskningskommitté av det nya forskningsråd, Forskningsrådet för miljö, areella näringar och samhällsbyggande (MAS), som SJFR går upp i den 1 januari 2001. Hästforskningskommittén skall således organisatoriskt höra till MAS.</p>
<h2>7.1 Utredningens förslag</h2>
<p>Jag föreslår att staten anvisar fem miljoner kr per år under perioden 2001–2004 till Forskningsrådet för miljö, areella näringar och samhällsbyggande (MAS) för att ingå avtal med Nationella Stiftelsen för Hästhållningens Främjande (NS) om s.k. kollektiv forskning på hästområdet. En förutsättning för att staten skall anvisa medel till sådan forskning bör vara att NS inrättar en Hästnäringens Forskningsfond och Hästnäringens Forskningsforum i allt väsentligt i enlighet med det förslag som NS gett in till utredningen samt att MAS inrättar en särskild hästforskningskommitté. En annan förutsättning bör vara att det träffas ett långsiktigt bindande avtal mellan MAS och NS angående uppgifter, ansvarsfördelning, styrformer och finansiering för den av MAS inrättade hästforskningskommittén och för de av NS inrättade Hästnäringens Forskningsfond och Hästnäringens Forskningsforum.</p>
<p>Avtalsvillkoren bör i allt väsentligt överensstämma med de överenskommelser som SJFR träffat med andra stiftelser om s.k. kollektiv forskning. Avtalet skall för att vara gällande i likhet med vad som gäller i motsvarande sammanhang godkännas av regeringen. Jag föreslår att staten anvisar fem miljoner kr för hästforskning till MAS under förutsättning att näringen anvisar lika mycket, dvs. MAS och Hästnäringens Forskningsfond bör sammanlagt totalt disponera ca tio miljoner kr per år. De tillgängliga forskningsmedlen som disponeras av MAS och</p>
<p>Hästnäringens Forskningsfond skall fördelas av den till MAS:s hörande hästforskningskommittén.</p>
<p>Inom den föreslagna organisationen bör det avsättas resurser för att på lämpligt sätt föra ut både svenska och internationella forskningsresultat till aktiva och andra berörda. En kontrollstation bör efter tre års verksamhet analysera och utvärdera forskningsverksamheten samt ge underlag och förslag till hur verksamheten därefter bör bedrivas.</p>
<p>Jag föreslår att det statliga åtagandet inom svensk hästforskning motsvarande fem miljoner kr per år under åren 2001–2004 skall finansieras inom ramen för anslag 26:1 Forskningsrådet för miljö, areella näringar och samhällsbyggande: Forskning och kollektiv forskning, utgiftsområde 23.</p>
<h2>7.2 Motiv för mina förslag</h2>
<p>Jag bedömer att de insatser som för närvarande görs på hästforskningsområdet är otillräckliga sett i relation till sektorns storlek och omfattning. Enligt min mening behövs ökade forskningsinsatser för att stärka organisationers och företags konkurrenskraft inom hästsektorn. Bedömningen delas såväl av referensgruppen som av SVA. En ökad satsning på hästforskning ligger enligt min uppfattning väl i linje med den särskilda satsning regeringen avser göra på forskning eftersom hästforskning bör vara intressant för både unga och kvinnliga forskare.</p>
<p>För att bedriva en så effektiv forskning som möjligt bör vi fokusera våra forskningsområden på ett begränsat antal väl definierade områden och verka för att inom dessa bevara och utveckla en internationell spetskompetens. Det är viktigt att så många som möjligt får ta del av relevanta forskningsresultat. Forskningsresultaten bör vara kollektiv information, vilket innebär att de resultat som uppnås är allmänt tillgängliga. För att ligga i forskningens frontlinje är det också angeläget att vi följer den internationella forskningen och att resultaten tas till vara på ett bra sätt och kommer de aktiva och andra berörda till del. För att tillgodose behoven av kunskapsuppbyggnad och kompetensutveckling inom de områden där vi inte har spetskompetens är det viktigt att bygga upp internationella kontaktnät.</p>
<p>Jag ser det som väsentligt att det bedrivs samarbete mellan forskare, universitet och hästsektorns organisationer i andra länder. För att få delta i ett internationellt samarbete krävs dock att vi har något att erbjuda i form av kompetens som också svarar mot andra länders behov. Vi har en väl etablerad hästforskning inom vissa spetsområden där förutsättningar funnits att kontinuerligt bedriva forskning. Inom andra områden måste vi ägna särskild kraft åt att bygga upp vår kunskap, t.ex. har enligt SLU:s företrädare i referensgruppen ingen disputerat inom ett så för sektorn betydelsefullt område som hästutfodring. Jag noterar att SVA och SLU tagit vara på möjligheter att samverka med andra internationella forskningsinstitutioner på hästforskningsområdet, och också fått ekonomiska resurser från EU:s ramprogram för forskning.</p>
<p>Förutom att resultaten av hästforskningen har betydelse för sektorns konkurrenskraft och utveckling, så är det också viktigt att skapa förutsättningar för sektorn att rekrytera personer som har kvalificerad kompetens inom hästområdet, framför allt till de olika kunskapscentrum som byggs upp inom hästsektorn.</p>
<h2>7.2.1 Hästsektorns förslag</h2>
<p>NS har på uppdrag av de organisationer som ingår i dess styrelse presenterat ett förslag för utredningen där staten och näringen gemensamt tar ansvar för insatser på hästforskningsområdet och tillsammans anvisar ca tio miljoner kr per år. Förslaget innebär även att det inrättas ett Hästnäringens Forskningsfond, Hästnäringens Forskningsforum och Hästnäringens Forskningsråd, se bilaga 5.</p>
<p>Hästnäringens Forskningsfond föreslås bestå av representanter för företag och organisationer inom näringen som bidrar med medel för forskningsinsatser och staten genom förslagsvis MAS. Fondens uppgift föreslås vara att medverka till att resurserna för hästforskning ökar. Fonden bör finansieras till lika delar av näringen och staten. Målsättningen är enligt förslaget att fonden skall göra det möjligt att årligen avsätta ca tio miljoner kr för forskningsinsatser inom hästnäringens område. Hästnäringens Forskningsråd föreslås disponera de medel som fonden årligen kan avsätta för forskningsinsatser. Medlen föreslås fördelas i öppen konkurrens med utgångspunkt från näringens behov av insatser inom hela det område som hästnäringen representerar. Rådet föreslås bestå av personer, som utses av berörda organisationer inom näringen och MAS, och som har erforderlig kompetens för att på ett professionellt sätt kunna bedöma och utvärdera inkomna ansökningar och slutredovisningar. Hästnäringens Forskningsforum föreslås bestå av företrädare för forskningens avnämare och de organisationer som avsätter resurser till verksamheten. Syftet med forumet föreslås vara att med viss periodicitet fastställa inriktningen av planerade forskningsinsatser och redovisa resultatet av gjorda insatser.</p>
<p>Jag bedömer att det skulle vara mycket värdefullt för den framtida utvecklingen av sektorn om ökade insatser sker på hästforskningsområdet och att det på detta område kan ske ett samspel mellan sektorn och staten. En av grundbultarna för en framtida framgångsrik hästpolitik tror jag är att sektorn tillförs särskilda medel för hästforskning och att sektorn ges tillgång till den kunskap som finns kring forskning inom de statliga forskningsråden. Om vi skall kunna bevara och utveckla hästsektorn i Sverige krävs att vi har en hög kompetens på hästområdet och att vi ligger i frontlinjen även vad gäller hästforskning. Jag ser det som särskilt viktigt att forskningen inte bara blir tillgängligt för en fåtal personer utan att resultaten förs ut till aktiva och andra berörda och ser därför med tillfredsställelse att det finns en struktur för att föra ut forskningsresultaten i den föreslagna organisationen. I det följande har jag några kommentarer till det framförda förslaget.</p>
<p>Hästsektorns företrädare har framfört att ATG:s forskningskommitté i allt väsentligt fungerar bra. Den begränsning som råder i kommittén vad gäller beviljade av forskningsprojekt till andra forskningsändamål än vad som i första hand avser trav- och galoppsporterna ser jag som naturlig mot bakgrund av bolagets uppgift. För att samordna insatserna mellan hästsektorns organisationer och ett statligt åtagande via SJFR:s efterföljare MAS, på hästforskningsområdet ser jag det som angeläget att en gemensam plattform inrättas, vilket är i linje med hästsektorns förslag.</p>
<p>Vad gäller uppgiften att identifiera och prioritera ämnesområden som skall fokuseras anser jag att avnämarna med sin kompetens om hästsektorns behov och dess konkurrensförmåga spelar en betydelsefull roll. Därför anser jag det är bra att det görs en uppdelning mellan ett forskningsforum och en forskningskommitté.</p>
<p>Hästnäringens Forskningsforum bör identifiera och fastställa behov av forskning inom olika ämnesområden med betydelse för hästsektorns utveckling. Områden som bibehåller och förstärker sektorns konkurrenskraft bör prioriteras. Vidare bör insatserna inom de prioriterade ämnesområdena fokuseras på de områden där förutsättningar finns att Sverige kan uppnå en spetskompetens i ett internationellt perspektiv. Jag ser det som viktigt att beställarna, dvs. representanterna för avnämarna, är tydliga i sin beställarroll och klart och tydligt anger vilka ämnesområden de anser skall prioriteras. För att få ett bra samspel mellan forskningsforumet och vetenskapsvärlden ser jag det som viktigt att åsikter kan brytas och diskuteras inom ramen för hästnäringens forskningsforum. Därför ser jag det som viktigt att även hästforskningskommittén ges möjlighet att delta i forumets arbete.</p>
<p>Jag anser i likhet med SJFR att det Hästnäringens Forskningsråd som föreslås inrättas i NS:s förslag skall kallas för hästforskningskommitté. Likaså ser jag det som viktigt att staten via SJFR:s efterföljare MAS ges inflytande i kommitténs arbete mot bakgrund av att jag föreslår att staten skall svara för hälften av de medel som skall anvisas för hästforskningsändamål. Den modell som använts på andra områden för statlig finansiering av s.k. kollektiv forskning anser jag är väl lämpad att använda även i detta fall. Det innebär att hästforskningskommittén organisatoriskt tillhör MAS, att kommitténs kostnader för administration finansieras i särskild ordning av MAS, att tillgång ges till MAS:s kanaler för spridning av forskningsresultat m.m. och att MAS tillsätter ordförande i kommittén. MAS och sektorn, via NS, bör nominera lika många representanter vardera till kommittén. Genom att kommittén organisatoriskt tillhör MAS så kommer MAS:s etiska regler vid medelsfördelning till olika projekt att gälla. Detta ser jag som betydelsefullt. Genom MAS:s deltagande i kommittén tas även MAS:s erfarenheter vad gäller internationell forskningssamverkan och kunskap om deltagande i EU:s ramprogram för forskning till vara. NS har i referensgruppen angett att de tillstyrker dessa justeringar av det förslag som getts in till utredningen av NS, se bilaga 5.</p>
<p>Principen för kommitténs arbete bör vara att tillgängliga forskningsmedel fördelas i öppen konkurrens. Jag anser också att det bör ges möjlighet för utländska forskningsinstitutioner etc. att få del av de medel som kommittén fördelar för att förstärka konkurrensen. Det är kvaliteten på projekten som skall vara styrande så att konkurrensförmågan för hästsektorn stärks. Dessutom skall forskningsresultaten göras allmänt tillgängliga och spridas på ett bra sätt till de aktiva i hästsektorn samt till elever och studenter på hippologiska utbildningar. För att fullgöra uppgiften att välja ut vilka forskningsprojekt som skall stödjas ser jag det som betydelsefullt att den plattform som skapas har en hög vetenskaplig kompetens samt att den består av personer som har erfarenhet av metoder att välja ut och utvärdera forskningsprojekt.</p>
<p>Den samverkan som hittills har skett mellan ATG:s och AGRIA:s forskningskommitté ser jag som betydelsefull och det är därför bra att den finns med och tas tillvara i sektorns förslag till utveckling av svensk hästforskning.</p>
<h2>7.2.2 Resurser för hästforskning</h2>
<p>Enligt sektorns förslag är målsättningen att tio miljoner kr avsätts för forskningsinsatser inom hästsektorn. Hälften föreslås finansieras av näringen och den andra hälften av staten.</p>
<p>Jag delar förslagets bedömning av resursbehovet och anser att det är rimligt att näringen och staten finansierar hälften vardera. Jag kan också konstatera att nivån i stort sett överensstämmer med de ansökningar som kommit in till ATG:s och AGRIA:s forskningskommittéer under senare år. En förutsättning för att staten skall anvisa särskilda medel för hästforskning är att det kan träffas långsiktigt hållbara avtal om den föreslagna organisationens uppgifter, ansvarsfördelning, styrformer m.m. mellan NS och MAS. Förebilder för sådana avtal finns i de avtal som SJFR träffat med andra stiftelser om kollektiv forskning och som har fungerat bra. Avtalet är enligt min uppfattning viktigt för att säkerställa stabiliteten och långsiktigheten. Avtalet bör därför i likhet med övriga avtal som SJFR träffat om kollektiv forskning godkännas av regeringen.</p>
<p>Forskning är till sin karaktär långsiktig och det krävs därför att hållbara överenskommelser kan träffas mellan hästsektorns organisationer och staten. Jag ser det som angeläget att en finansiering för en programperiod av minst fyra år kan säkerställas, så att förutsättningar skapas för att långsiktigt utveckla forskningsverksamheten inom hästområdet. En programperiod på fyra år är också i linje med de överenskommelser som SJFR träffat med företrädare för andra sektorer vad gäller s.k. kollektiv forskning.</p>
<p>Med hänsyn till hästsektorns betydelse för jordbruket ser jag det som betydelsefullt att LRF har förklarat sig beredda att delta i hästforskningsfrågorna. För närvarande sker diskussioner mellan NS och LRF om hur detta deltagande skall ske.</p>
<p>I likhet med finansieringen av den hippologiska högskoleutbildningen ser jag det som rimligt att finansiering av ett forskningsprogram motsvarande ungefär tio miljoner kr per år baseras på att hästsektorn och staten vardera finansierar ungefär hälften av kostnaderna. Därvidlag bör den eventuella del som avser finansiering via LRF vara att betrakta som finansiering från hästsektorns sida. En kontrollstation bör genomföras efter tre år och därefter bör man ta ställning till fortsatt verksamhet.</p>
<h2>7.2.3 Samspel mellan hästforskning och den hippologiska högskoleutbildningen</h2>
<p>Förutom forskningens betydelse för att utveckla kunskaps- och kompetensuppbyggnad och medverka till att stärka sektorns konkurrensförmåga vill jag framhålla att hästforskningen även spelar en stor roll för att utveckla en kreativ högskolemiljö för de studenter som studerar på den hippologiska högskoleutbildningen. Högskolemässigheten i den hippologiska högskoleutbildningen är till stora delar beroende av närhet till forskning och lärarnas forskningserfarenhet samt pedagogisk förmåga. Genom ett nära samspel mellan SLU och utbildningsanläggningarna bedömer jag att förutsättningarna är goda för att studenterna skall få en nära inblick i tillämpad forskning. Vidare skapas förutsättningar för kompetenshöjning av lärare som undervisar i den hippologiska högskoleutbildningens teoretiska och praktiska ämnen.</p>
<p>Jag delar SLU:s och NS:s bedömning att detta bäst sker om tillämpad hästforskning till stor del förläggs till utbildningsanläggningarna Flyinge, Strömsholm och Wången. På så sätt tas även anläggningarnas resurser i form av hästar, personal och fastigheter till vara. Jag vill dock poängtera att utgångspunkten för lokalisering av tillämpad hästforskning skall vara att man får så goda förutsättningar som möjligt för projektets genomförande. Om förutsättningarna vid utbildningsanläggningarna och alternativa platser bedöms som likvärdiga anser jag dock projekten i tillämpliga delar bör förläggas till utbildningsanläggningarna. I annat fall skall lokalisering ske till den plats som ger bäst förutsättningar för projektens genomförande.</p>
<h2>8 Hästens roll i jordbrukspolitiken</h2>
<p>Jordbrukspolitiken har av hävd haft en betydelsefull roll i EU:s historia. Detta bland annat mot bakgrund av att jordbruket är den enda näring som verkar inom ramen för en gemensam politik. Ungefär 360 miljarder kr av EU:s budget används för att finansiera jordbrukspolitiken, och det motsvarar ca hälften av EU:s totala budget. Målen för den gemensamma jordbrukspolitiken (Common Agricultural Policy, CAP) är fastställda i det s.k. Romfördragets artikel 33 från år 1957. Målen är: ökad produktivitet skälig levnadsstandard för jordbruksbefolkningen marknadsstabilitet tryggad livsmedelsförsörjning skäliga livsmedelspriser för konsumenterna</p>
<p>De medel som används för att uppnå ovan nämnda mål är: reglering av den interna marknaden och priserna gränsskydd i form av bland annat tullar och kvoter miljö- och strukturpåverkande åtgärder</p>
<p>Marknadsreglering av jordbruksprodukter baseras på följande tre grundläggande principer: 1. En gemensam marknad för jordbruksprodukter 2. En gemenskapspreferens med skydd för jordbruksprodukter som produceras inom EU</p>
<p>EU:s gemensamma jordbrukspolitik baseras på att handeln med jordbruksprodukter är fri inom unionen. Pris- och stödpolitiken till jordbruket fastställs gemensamt av medlemsländerna. Genom ett gränsskydd mot omvärlden, förhandlade produktionskvoter, marknadsintervention och med hjälp av exportbidrag hålls priset för jordbruksprodukter inom EU på en politiskt önskad nivå.</p>
<p>Målen för den gemensamma jordbrukspolitiken har alltsedan Romfördraget år 1957 varit desamma. Dock har medlen varierat. År 1972 infördes stöd till förbättringar av jordbruksstrukturen. Från att fram till och med år 1992 i allt väsentligt baserats på prisstöd, som reglerats via gränsskydd (tullar, kvoter), har det sedan 1992 års jordbrukspolitiska beslut, den s.k. McSharry-reformen, skett en reformering av den gemensamma jordbrukspolitiken som innebär att jordbruksstödet har omfördelats till att i allt större omfattning utgå i form av s.k. direktstöd. Reformeringen av jordbrukspolitiken har medfört att prisstödet i form av tullar till sin nivå har sänkts, vilket har medfört att livsmedelspriserna har sjunkit.</p>
<p>För att upprätthålla jordbrukarnas inkomster och en skälig levnadsnivå har jordbrukarna kompenserats för sänkta avsalupriser på jordbruksprodukter med olika former av direktstöd. Vissa av direktstöden avser att ersätta jordbrukarna för produktion av vissa kollektiva nyttigheter, t.ex. ett öppet odlingslandskap. Andra avser att skapa likartad konkurrensförmåga för jordbruksproduktion mellan olika regioner till följd av skilda naturgivna förutsättningar för jordbruksproduktion, det s.k. stödet till mindre gynnade områden. I samband med 1992 års jordbrukspolitiska reform infördes även ett särskilt miljöprogram för jordbruket (EEG 2078/92).</p>
<p>Agenda 2000 är kommissionens plan för att bland annat stärka och skapa förutsättningar för att utvidga unionen. Slutlig överenskommelse om att genomföra Agenda 2000 fattades vid Europeiska rådet i Berlin den 24–26 mars 1999. Det slutliga beslutet avvek i vissa delar ganska väsentligt från det ursprungliga kommissionsförslaget. Syftet med Agenda 2000 är enligt kommissionen att fullfölja den från år 1992 beslutade reformeringen av den gemensamma jordbrukspolitiken och att reformera strukturpolitiken. Planen vilar på samma grund som 1992 års jordbrukspolitiska reform och ytterligare omfördelning av stödet till jordbruket från prisstöd till direktstöd skall genomföras.</p>
<p>Som en del i Agenda 2000 infördes från och med år 2000 en ny förordning för landsbygdens utveckling: Rådets förordning (EG 1257/99) om stöd från Europeiska utvecklings- och garantifonden (EUGJF) för jordbruket till utveckling av landsbygden och om ändring och upphörande av vissa förordningar. Inom ramen för denna förordning samlas samtliga åtgärder för landsbygdens utveckling inklusive miljöåtgärderna i den gemensamma jordbrukspolitiken. Medlemsstaterna ges möjlighet att inom ramen för förordningens åtgärder prioritera och välja vilka åtgärder som skall användas i respektive medlemsland. Dock så är det obligatoriskt för samtliga medlemsstater att tillämpa de miljöåtgärder som ingår i förordningen.</p>
<p>De jordbrukspolitiska medlen kan utifrån finansieringssynpunkt delas in i följande kategorier: av EU till fullo finansierade åtgärder av EU till del finansierade åtgärder nationellt finansierade åtgärder</p>
<p>De av EU till fullo finansierade åtgärderna är arealersättning vid odling av spannmål, oljeväxter, baljväxter, oljelin, gräsensilage och s.k. uttagen areal, vilken antingen kan trädas eller odlas med energi- och industrigrödor samt stöd för skogsplantering på åkermark. Vidare finansieras EU till fullo de s.k. djurbidragen som ges till nötkreatur (handjur, am- och dikor) och tackor. Vidare utgår ett slaktbidrag för nötkreatur (tjurar, stutar, mjölkkor, am- eller dikor och kvigor) samt ett extensifieringsbidrag till nötkreatur (handjur, am- eller dikor). Ersättningarna är till sin nivå (angivet i ECU per enhet) och till sin inriktning identiska för alla länder inom gemenskapen.</p>
<p>De av EU till del finansierade åtgärderna utgörs av insatser inom ramen för landsbygdsutvecklingsprogrammet. För en beskrivning av programmet hänvisas till Miljö- och landsbygdsprogram för Sverige år 2000–2006, se t.ex. Jordbruksverkets hemsida (www.sjv.se).</p>
<p>För en beskrivning av de nationellt finansierade åtgärderna i jordbrukspolitiken hänvisas till Jordbruksverkets hemsida (www.sjv.se)</p>
<p>Vad gäller hästens roll inom ramen för den gemensamma jordbrukspolitiken skiljer sig förhållandena åt mellan olika medlemsländer vad gäller utformandet av de av EU delfinansierade åtgärderna inom ramen för den gemensamma jordbrukspolitiken samt i något fall vad gäller det nationellt finansierade stödet till jordbruket, se bilaga 8.</p>
<h2>8.1 Utredningens förslag</h2>
<p>Jag föreslår att hästar skall ingå vid den svenska tillämpningen av den gemensamma jordbrukspolitiken inom EU, CAP, i tillämpliga delar vad gäller åtgärder som finns inom ramen för rådets förordning (1257/1999) om stöd från Europeiska utvecklings- och garantifonden för jordbruket (EUGFJ) till utveckling av landsbygden och om ändring och upphävande av vissa förordningar. De förslag som jag lämnar avseende hästen och hästhållningens roll inom ramen för den gemensamma jordbrukspolitiken avser endast hästar och hästhållning som bedrivs vid jordbruksfastigheter med mer än 2,1 hektar åkermark. Samtliga hästar som finns vid jordbruksföretaget skall beaktas, oavsett om hästen ägs av jordbrukaren eller av någon som inackorderar hästen vid respektive jordbruksföretag. Mina förslag om hästens roll inom ramen för den gemensamma jordbrukspolitiken bör införas så fort som det är praktiskt möjligt, vilket enligt min bedömning är år 2002.</p>
<p>Jag föreslår att hästhållning skall anses utgöra en s.k. primär produktionssektor inom jordbruket och att detta görs tydligt i gällande författningar. Detta medför att jordbruksföretagare som bedriver enbart hästhållning ges samma möjligheter som jordbrukare som bedriver verksamhet inom andra s.k. primära produktionssektorer inom jordbruket att erhålla investeringsstöd och startstöd till unga jordbrukare.</p>
<p>Jag föreslår att antalet hästar skall ligga till grund vid beräkning av antal djurenheter på ett jordbruksföretag. Hästar äldre än 6 månader skall anses utgöra en djurenhet. Även hästinnehav skall således ligga till grund för att få kompensationsbidrag vid odling av vall och för betesmark i stödområdena 1–5 samt för stöd till odling av vall inom ramen för åtgärden öppet och varierat odlingslandskap inom stödområdena 1–3.</p>
<p>Jag föreslår att stöd för bevarande av utrotningshotade husdjursraser skall ges till de svenska hästraserna russ, nordsvensk brukshäst, kallblodstravaren och den svenska ardennern. Stöd skall ges för ston när de föder ett renrasigt föl som registreras. Stöd bör ges med 1 000 kr per avelssto de år som stoet föder ett renrasigt föl som registreras.</p>
<p>Vad gäller mina förslag angående investeringsstöd och startstöd föreslår jag att de finansieras inom nu gällande budgetram. Effekten av mitt förslag är att hästens roll stärks, men att det är handläggande myndighet som har att ta ställning till inkomna ansökningar om investeringsrespektive startstöd och att inom gällande budgetram göra erforderliga prioriteringar mellan ansökningar från olika typer av jordbruksföretagare.</p>
<p>Mitt förslag om att hästar skall ligga till grund vid beräkning av antal djurenheter på ett jordbruksföretag, och således kunna inräknas i djurenhetsunderlaget för att få kompensationsbidrag till mindre gynnade områden för odling av vall och för bete i stödområdena 1–5, bedömer jag kommer medföra ökade kostnader på ca 40 miljoner kr per år. Jag föreslår att kostnadsökningen i första hand finansieras inom gällande ekonomiska ram för det svenska landsbygdsutvecklingsprogrammet om inte denna fullt ut tas till vara, dvs. pengar som inte går åt inom en åtgärd bör då användas i åtgärden för kompensationsbidrag till mindre gynnade områden. Om den ekonomiska ramen för landsbygdsutvecklingsprogrammet fullt ut tas i anspråk föreslår jag att kostnadsökningen finansieras genom att nu gällande stödbelopp inom kompensationsbidraget reduceras generellt. I det senare fallet bibehålls således den fastställda kostnadsramen för kompensationsbidrag till mindre gynnade områden. Detta kommer att medföra att kostnaderna för kompensationsbidraget i allt väsentligt kommer att vara oförändrade jämfört med vad som nu är fallet.</p>
<p>För åtgärden öppet och varierat odlingslandskap i stödområdena 1–3 bedömer jag att kostnaderna kommer att öka med ca 20 miljoner kr per år eftersom jag föreslår att även hästar skall ligga till grund vid beräkning av antalet djurenheter vid jordbruksföretag. Jag föreslår att kostnadsökningen i första hand skall finansieras inom gällande ekonomiska ram för det svenska landsbygdsutvecklingsprogrammet om inte denna fullt ut tas till vara, dvs. att pengar som inte går åt inom en åtgärd bör då användas i åtgärden öppet och varierat odlingslandskap. Om den ekonomiska ramen för landsbygdsutvecklingsprogrammet fullt ut tas i anspråk föreslår jag att kostnadsökningen finansieras genom att nu gällande stödbelopp inom åtgärden öppet och varierat odlingslandskap reduceras generellt. I det senare fallet bibehålls således den fastställda kostnadsramen för stöd till ett öppet och varierat odlingslandskap.</p>
<p>Mitt förslag om att stöd för bevarande av utrotningshotade husdjursraser skall ges till avelsston av de inhemska husdjursraserna russ, nordsvensk brukshäst, kallblodstravaren och den svenska ardennern, som under året föder ett renrasigt föl bedömer jag kommer att medföra ökade kostnader med ca 1,3 miljoner kr per år. Jag föreslår att kostnadsökningen i första hand skall finansieras inom gällande ekonomiska ram för det svenska landsbygdsutvecklingsprogrammet om inte denna fullt ut tas till vara, dvs. att pengar som inte går åt inom en åtgärd bör då användas i åtgärden stöd till utrotningshotade husdjursraser. Om den ekonomiska ramen för landsbygdsutvecklingsprogrammet fullt ut tas i anspråk föreslår jag att kostnadsökningen finansieras genom att kostnaderna för åtgärden kompetensutveckling inom det svenska landsbygdsutvecklingsprogrammet minskas i motsvarande mån.</p>
<p>Mina förslag avser endast befintliga stödformer inom jordbrukspolitiken. Min utgångspunkt är därför att de förslag som jag lämnar skall hanteras inom nu gällande administrativa rutiner för de olika stödformerna. För mina förslag avseende förändring i stödformerna kompensationsbidrag och stöd för öppet och varierat odlingslandskap innebär det att krav på hållandeperioder, räkningstillfällen, kvalificeringsperioder, skötselvillkor, krav på god jordbrukarsed och journalföring m.m. i allt väsentligt skall hanteras på samma sätt som gäller för nötkreatur, getter av honkön och tackor.</p>
<p>Vad gäller rapportering av innehav av hästar föreslår jag att detta skall ske i den s.k. SAM-blanketten på ett likartat sätt för vad som gäller getter av honkön och tackor. Stödet för de hästraser som jag anser vara utrotningshotade bör i allt väsentligt administreras och hanteras på samma sätt som gäller för de djurslag som man hittills har fått stöd för inom åtgärden. Mot bakgrund av de rutiner som byggts upp inom berörda myndigheter på området bedömer jag att de förändringar jag föreslår i det ovanstående kan hanteras inom ramen för de anslagsmedel som tillförs berörda myndigheter för finansiering av administration av den gemensamma jordbrukspolitiken.</p>
<p>Underlag för bedömning av kostnaderna av mina förslag och de ekonomiska konsekvenser som följer om den ekonomiska ramen för landsbygdsutvecklingsprogrammet fullt ut tas i anspråk redovisas i bilaga 6, avsnitt 2.</p>
<p>Jag är glad att referensgruppen i allt väsentligt delar mina förslag i denna del eftersom de under lång tid har diskuterats.</p>
<h2>8.2 Motiv för mina förslag</h2>
<h2>8.2.1 Mina utgångspunkter</h2>
<p>Hästar och hästhållning är en viktig inkomstkälla för jordbruket. Hästarna och hästhållningens roll har dock förändrats sedan 1900talets första hälft då hästen användes som dragare. Nu spelar hästen och hästhållningen sin största roll för jordbruket som foderkonsument och för inackorderings- och uppfödningsverksamhet. Hästen spelar även en viktig social roll för en levande landsbygd. Förutsättningar för en aktiv och intressant fritid skapas i landsbygdsområdena, inte minst för unga flickor. Hästar och hästhållning svarar för en omsättning på ca 1,28 miljarder kr i jordbruksledet. Hästsektorn är jordbrukets femte största inkomstkälla.</p>
<p>Hästhållning bör enligt min mening ses som en primär produktionssektor inom jordbruket, på samma sätt som de intäktsmässigt mindre sektorerna får och lamm, get, ägg och fjäderfä. Genom detta synsätt ges hästverksamheter som bedrivs vid jordbruksfastigheter samma möjligheter att få investerings- och startstöd till yngre jordbrukare som andra former av jordbruks- och trädgårdsproduktion. Samtidigt markeras på ett tydlig sätt hästar och hästhållningens betydelse för jordbruket och som en del inom jordbruket. Jag anser också att antalet hästar bör ligga till grund för beräkning av ett jordbruksföretags antal djurenheter. Samtidigt konstaterar jag att hästen gör nytta för miljön, en levande landsbygd m.m. utan att det uppstår produktion av jordbruksprodukter som omfattas av jordbrukspolitikens marknadsordningar, dvs. sådana produkter som produceras utan att det finns en fullt ut marknadsfastställd efterfrågan på produkterna.</p>
<p>Det finns ett stort antal hästar inom det svenska jordbruket, nästan 80 000 hästar. Ungefär vart sjätte jordbruksföretag, drygt 14 000 jordbruksföretag, har en eller flera hästar på gården. I de flesta fall är hästhållning och hästuppfödning en kompletterande inkomstkälla för jordbruksföretaget. Det finns dock 385 jordbruksföretag som har fler än 25 hästar på företaget, och antalet hästar vid dessa företag är drygt 18 000. Det ger ett genomsnittligt hästantal på drygt 47 för dessa 385 jordbruksföretag. Jag antar att hästhållning utgör den huvudsakliga inkomstkällan för dessa företag.</p>
<p>Det kan anföras att det är inkonsekvent om Sverige för in ett nytt djurslag i den svenska tillämpningen av jordbrukspolitiken eftersom vi aktivt verkar för en avreglering av densamma inom EU. Jag ser det inte så. Vi bör enligt min mening fortsätta att verka för en gemensam avreglering av jordbruket men det får inte låsa oss och därmed utgöra ett hinder för en modernisering av jordbruket eller att genomföra en anpassning till verkligheten. Vi kan inte blunda för utvecklingen av det svenska jordbruket. Det är således på tiden att vi ser hästen som den resurs den är för det svenska jordbruket och i konsekvens med det införlivar hästen i den svenska tillämpningen av den gemensamma jordbrukspolitiken.</p>
<p>Ett införlivande av hästen i den svenska tillämpningen av EU:s gemensamma jordbrukspolitik ser jag således inte som någon motsats till Sveriges strävan att reformera den gemensamma jordbrukspolitiken. Mina förslag i det följande syftar i allt väsentligt till att ta vara på möjligheterna att hjälpa till att modernisera och ställa om jordbruket samtidigt som man når en lika behandling av olika produktionsformer vad gäller de jordbrukspolitiska stöden.</p>
<p>Hästhållning ses också inom EU som en del av jordbrukssektorn. Rådets direktiv (90/427/EEG) om avelsmässiga och genealogiska villkor för handeln med hästdjur inom gemenskapen antogs bland annat med beaktande av följande: ”Avel och uppfödning av hästdjur, i synnerhet hästar, räknas i allmänhet till jordbrukssektorn. Verksamheten utgör en inkomstkälla för en del av jordbrukarna och bör därför uppmuntras.”</p>
<p>Hästar och hästhållning har således en plats inom ramen för den gemensamma jordbrukspolitikens generella regelverk. Detta gäller bland annat för de insatser som vidtas inom ramen för det s.k. landsbygdsutvecklingsprogrammet. Varje land har dock möjlighet att själv avgöra vilka insatser som skall vidtas, förutom vad gäller miljöåtgärderna.</p>
<p>Hästar och hästhållning ingår i jordbrukspolitiken i flera av de andra gemenskapsländerna. De länder som inom ramen för den gemensamma jordbrukspolitiken stödjer sin hästsektor mest är Finland, Irland och Frankrike, se bilaga 8. De stöd som ges till hästsektorn via de jordbrukspolitiska stöden spelar självfallet roll för sektorns utveckling och konkurrensförmåga. Det gäller såväl inom landet mot alternativa produktionsformer och sysselsättningar som mellan länderna vad gäller lönsamheten för hästhållningen.</p>
<p>Det finns en uppenbar risk för att svensk hästsektors konkurrenskraft kan minska om andra gemenskapsländer, och inte</p>
<p>Sverige, stödjer sin hästsektor och håller kostnaderna nere för hästverksamhet med hjälp av jordbrukspolitiska stöd. Detta kan bland annat yttra sig i att hästuppfödare i Sverige flyttar sina avelsston till länder som har stöd för hästsektorn och därmed en lägre kostnadsnivå eller att unghästar lämnas i träning utomlands på grund av att kostnaderna där är lägre än i Sverige. Den tendensen kan enligt företrädare för hästsektorn redan nu ses inom bland annat trav- och galoppsporterna. Vidare kan avsaknad av jordbrukspolitiska stöd till hästar enligt min bedömning ha en negativ effekt i situationer när jordbrukaren överväger att upphöra med nuvarande produktion och söker möjligheter att ställa om företagets inriktning eller vid nyetablering av jordbruk. I dessa situationer spelar likviditet en relativt sett stor roll för vilken strategi (produktionsinriktning) som väljs, och att då etablera en hästverksamhet som kan behöva viss tid innan den når en rimlig lönsamhet, utan möjlighet till de jordbrukspolitiska stöden, kan spela en avgörande roll för att företag med hästhållning inte etableras.</p>
<p>Jag kan inte se att det finns någon anledning att göra någon skillnad på hästar som ägs av jordbrukarna och de hästar som inackorderas på jordbruksfastigheter vid beräkning av antalet djurenheter. Hästen bidrar ju på samma sätt att uppnå de jordbrukspolitiska målen oavsett vem som äger hästen.</p>
<p>Hästen och hästhållningen har också betydelse för att uppnå de av riksdagen fastställda miljökvalitetsmålen. Liksom för jordbrukssektorn i övrigt är det främst målen Ett rikt odlingslandskap  och Ingen övergödning  som är relaterade till jordbrukets miljöpåverkan.</p>
<p>Begränsad klimatpåverkan, Levande sjöar och vattendrag och Storslagen fjällmiljö är exempel på andra miljökvalitetsmål som i varierande omfattning har anknytning till jordbruket. Jag kan konstatera att hästarnas foderkonsumtion i huvudsak baseras på inhemskt producerat grovfoder (hö, hösilage, bete) och till mindre del av kraftfoder, främst havre. Liksom inom annan djurhållning ges även viss tillskottsutfordring, t.ex. mineraler och salter, vitaminer m.m. Min bedömning är att marker som används för hästbete till övervägande del brukas extensivt.</p>
<p>En gammal tumregel är att en häst konsumerar foder från en hektar åker. Detta ligger väl i linje med de beräkningar som gjorts av Nationella Stiftelsen för Hästhållningens Främjande (NS). Beräkningar av NS visar att det behövs drygt 0,8 hektar åker för att producera en hästs årliga foderbehov. Motsvarande siffror för mjölkko är 1,28 hektar åker och för ungtjur 0,38 hektar åker. Hästen bidrar således på ett positivt sätt för att hålla landskapet öppet och brukat.</p>
<p>Beräkningar av NS visar att kväveläckage vid beaktande av foderkonsumtion, stallgödselhantering och foderproduktion uppgår till ca 23 kg kväve per häst och år. Motsvarande siffra för mjölkko är 42 kg och för ungtjur 19 kg. Vad gäller koldioxidutsläpp och koldioxidbindning vid odling av foder samt metanavgång i samband med foderkonsumtion bidrar hästen till att koldioxid nettoassimileras, dvs. hästens foderkonsumtion medför att det binds mer koldioxid än vad som släpps ut vid produktion av fodret samt den metanavgång som sker i samband med idissling. Jämfört med mjölkkor och ungnöt avgår betydligt mindre metan i samband med fodersmältningen. Jag anser att dessa beräkningar är intressanta och pekar på att hästar och hästhållning i allt väsentligt på ett positivt sätt kan bidra till att uppnå flera av de miljökvalitetsmål som riksdagen har beslutat om. Samtidigt vill jag betona att det är betydelsefullt att hästsektorn på ett bra sätt kan hantera frågor som rör cirkulation av näringsämnen mellan åker- och betesmark och hästanläggningar. Speciellt vid tätortsnära hästanläggningar. Det är värdefullt att sektorn och Jordbruksverket finansierar forskning vid bland annat Jordbrukstekniska institutet för att hitta effektiva metoder för hantering av hästgödsel och att det inom ramen för Hästnäringens miljöråd bedrivs ett utvecklingsarbete för att träffa avtal med foderproducenterna som även innefattar lämpliga åtgärder för att återföra hästgödsel till åkermark.</p>
<h2>8.2.2 Av EU helt finansierade jordbrukspolitiska stöd</h2>
<p>De areal- och djurstöd som helt finansieras av EU kom till för att kompensera jordbrukarna för det inkomstbortfall som blev resultatet av jordbrukspolitikens reformering. Då pris- och marknadsordningarna inte någon gång avsett hästar, så har det inte funnits skäl att kompensera hästhållningen för sänkta marknadspriser via t.ex. djurbidrag. Jag delar den uppfattningen och ser heller ingen annan anledning att de av EU helt finansierade stöden skall omfatta hästar. Ingen företrädare för svensk hästsektor har heller fört fram krav på eller önskemål om att ett djurstöd riktat till häst skall införas inom ramen för de av EU helt finansierade jordbrukspolitiska stöden.</p>
<h2>8.2.3 Av EU delfinansierade jordbrukspolitiska stöd Investeringsstöd</h2>
<p>Den nuvarande utformningen av det svenska investeringsstödet ger möjlighet att förutom till de s.k. primära produktionssektorerna för livsmedel och trädgård, även bevilja stöd för investeringar i s.k. kompletterande verksamheter.</p>
<p>I det svenska landsbygdsutvecklingsprogrammet nämns som exempel på kompletterande verksamheter turism, hantverk, småskalig förädling och försäljning av gårdsprodukter samt entreprenad och konsultverksamhet med nära anknytning till jordbruk eller trädgård. Stödet handläggs av länsstyrelserna. Hästhållning är redan i nu gällande regelverk enligt min mening en kompletterande verksamhet för vilken investeringsstöd bör kunna tilldelas.</p>
<p>Hästhållning bidrar till att förstärka jordbruksföretagens inkomster samtidigt som produktion av varor som det inte finns en marknadsanpassad avsättning för på marknaden undviks. Vidare ger hästhållning förutsättningar för att främja diversifiering av jordbruksföretagen och ger en möjlighet för etablerade jordbruksföretag att ställa om produktionen. Därför bör hästhållning klart och tydligt anges som den primära produktionssektor den enligt min mening är inom jordbruket så att en jordbrukare som endast har hästar också kan komma i åtnjutande av stödet.</p>
<h2>Startstöd till unga jordbrukare</h2>
<p>I nu gällande regelverk ges möjlighet att få startstöd i de fall hästhållning utgör s.k. kompletterande verksamhet. Dock krävs att minst 25 % av jordbruksföretagarens inkomst kommer från huvudverksamheterna jordbruk eller trädgård. Hästhållning innefattas inte i begreppet huvudverksamhet. Min uppfattning om hästhållningens status inom det jordbrukspolitiska definitionsområdet gäller även i denna del, dvs. hästhållning bör enligt min mening kunna vara huvudverksamhet inom jordbruket. Det medför att startstöd till unga jordbrukare skall kunna ges även till den som avser att driva enbart hästverksamhet.</p>
<h2>Kompensationsbidrag</h2>
<p>Kompensationsbidrag lämnas per hektar av vall och betesmark inom de jordbruksmässigt mindre gynnade områdena. I norra Sverige (stödområdena 1–3) är även areal som används för spannmåls- och potatisodling stödberättigad. Åtgärden omfattar mark som kan skötas hållbart med hjälp av betande djur och som därmed bidrar till att hålla landskapet öppet. Den minsta djurtätheten, uttryckt i antal djurenheter som krävs för att hålla ett hektar öppet är anpassad till de regionala förutsättningarna. Hästar räknas i nuläget inte in i denna minsta djurtäthet, utan det är enbart nötkreatur, tackor och getter av honkön som ligger till grund vid denna beräkning. Jag anser att det är otillfredsställande.</p>
<p>Kravet på minsta djurtäthet motiveras av att det är viktigt att ha kvar djur i vissa områden för att bevara landskapet öppet. Den bedömningen delar jag. Jag anser dock att hästar i lika stor utsträckning som nötkreatur, tackor och getter av honkön håller landskapet öppet och bidrar till att upprätthålla en fortsatt markanvändning för jordbruksändamål. Hästar bidrar såldes till skydd av miljön och bevarar landskapet, vilka är målen för kompensationsbidraget till mindre gynnade områden enligt rådets förordning (EG 1257/99) om stöd från Europeiska utvecklings- och garantifonden (EUGJF) för jordbruket till utveckling av landsbygden och om ändring och upphörande av vissa förordningar. Jag anser därför att reglerna bör ändras och att hästar skall anges som ett s.k. djurenhetsgrundande djurslag. Det bidrar också enligt min bedömning till en högre måluppfyllelse.</p>
<p>Vid beräkning av den minsta djurtätheten anser jag att hästar äldre än sex månader skall motsvara en djurenhet. Detta är i linje med gällande praxis. I tidigare gällande förordning, rådets förordning (EEG 2328/91) av den 15 juli 19991 om förbättring av jordbruksstrukturens effektivitet preciserades djurenhetsbegreppet och beräkningsgrunderna för detsamma för olika djurslag. Bland annat bedömdes en häst äldre än sex månader respektive ett nötkreatur äldre än två år utgöra en djurenhet. Denna förordning är numera upphävd. Det är en följd av att kompensationsbidrag från och med år 2000 endast lämnas för odling av mark, och inte som tidigare även för djurproduktion. Behovet av att precisera djurenhetsbegreppet och beräkningsgrunderna för begreppet har på gemenskapsnivå således fallit bort. Dock så spelar djurenhetsbegreppet roll för den svenska tillämpningen av jordbrukspolitiken eftersom Sverige valt att för stöd till mindre gynnade områden i stödområde 1–5 och för åtgärden stöd till öppet och varierat odlingslandskap i stödområdena 1–3 ha en koppling mellan den minsta djurtätheten på ett jordbruksföretag och den stödberättigade arealen.</p>
<h2>Miljövänligt jordbruk Betesmarker och slåtterängar, Natur- och kulturmiljöer</h2>
<p>Länsstyrelsen har för marker som betas av bland annat hästar möjlighet att besluta om särskilda skötselvillkor inom ramen för åtgärderna slåttervall och betesmarker samt natur- och kulturmiljöer. Jag ser ingen anledning att vidta någon förändring i denna del då länsstyrelsernas möjlighet att vid behov besluta om förbud mot hästbete i områden med fornlämningar m.m. eller föreskriva särskilda regler för bland annat hästbete synes väl motiverad.</p>
<h2>Utrotningshotade husdjursraser</h2>
<p>Stöd till utrotningshotade inhemska husdjursraser ges i Sverige för vissa raser av nöt, svin, get och får. I Sverige finns emellertid även fyra inhemska hästraser, russet, den svenska ardennern och den nordsvenska hästen samt kallblodstravaren, som har en låg population och där antalet betäckta ston har minskat kraftigt under de senaste tio åren. Enligt yttrande från sakkunnig expertis vid Sveriges lantbruksuniversitet (SLU) är dessa raser att betrakta som hotade till sin existens enligt FAO:s kriterier. Även om ett stöd för bevarande endast till mindre del kan anses förbättra lönsamheten för hållandet av dessa raser, så anser jag att det är rimligt att stöd ges för dessa raser utifrån ett bevarandeperspektiv.</p>
<p>Jag anser att stödet bör ges för ston när de föder renrasiga föl som registreras. Detta är enligt min mening ett sätt att medverka till att dessa inhemska rasers population kan hållas på en nivå som bidrar till att säkra deras bevarande. Jag ser det som nödvändigt att säkra rasernas fortbestånd och därför ser jag det som angeläget att ett stöd kan ges till enskilda djurägare.</p>
<p>Det är också viktigt att det av mig föreslagna stödet inte medför att de medel som idag anslås av Jordbruksverket till de berörda rasavelsföreningarna för informations- och rådgivningsinsatser för att bevara de inhemska raserna dras ned eller tas bort. Jag anser dock att detta stöd, som i nuläget ges till rasavelsföreningarna för nordsvensk brukshäst, gotlandsruss och svensk ardenner, även skall ges till rasavelsföreningen för kallblodstravaren, som är den fjärde inhemska hästrasen som enligt yttrande från SLU är att betraka som utrotningshotad.</p>
<h2>Ekologiska produktionsmetoder</h2>
<p>Jag ser det som naturligt att ett stöd för ekologiska produktionsmetoder inom jordbruket i den del som avser djurhållning riktas till livsmedelsproducerande djur. Hästen ses i många länder som ett viktigt livsmedelsproducerande djur. I Sverige har vi emellertid en annan syn på hästen. Svensk hästuppfödning bedrivs inte för att föda upp slakthästar utan för att tillfredsställa människors behov av sport-, fritids- och brukshästar. Jag tycker det är viktigt att vi även fortsättningsvis behåller vårt synsätt på hästen och inte bedriver slakthästproduktion.</p>
<p>Jag anser att det nu gällande stödet till ekologiska produktionsmetoder inom djurhållningen på ett bra sätt bidrar till en omställning av livsmedelsproduktionen som är i linje med regeringens mål. Eftersom avsikten med hästuppfödning i Sverige har andra syften än att föda upp hästar för livsmedelsändamål ser jag ingen anledning att hästar skall omfattas av stöd för ekologiska produktionsmetoder inom djurhållningen. De hästföretag som odlar vall, spannmål m.m. med ekologiska metoder får stöd inom ramen för det nu gällande landsbygdsutvecklingsprogrammet. Detta anser jag vara riktigt med hänsyn till att miljönyttan av vallodling är densamma oavsett om den företagare som odlar vallen har nötkreatur eller häst.</p>
<h2>Öppet och varierat odlingslandskap</h2>
<p>Regelverket för att få stöd inom ramen för åtgärden öppet och varierat odlingslandskap vid vallodling skiljer sig åt mellan stödområdena 1–3 och stödområdena 4–5. I område 1–3 bestäms det maximala stödet av antalet djurenheter vid företaget, medan stödet i område 4–5 ges oavsett antalet djurenheter.</p>
<p>De svenska reglerna om s.k. djurkoppling för stöd för odling av slåtter- och betesvall i vissa områden är en unik företeelse inom</p>
<p>EU. Enligt det svenska landsbygdsprogrammet är motivet för en s.k. djurkoppling att miljöersättningen är en långsiktig investering för att upprätthålla miljövänliga driftsformer för aktiva jordbruk i framtiden. Vidare anförs i det svenska programdokumentet för landsbygdsutvecklingsprogrammet att ”mot bakgrund av det norrländska jordbrukets speciella förutsättningar och den stora överskottsarealen i regionen, som inte brukas aktivt, är det mer kostnadseffektivt att styra tillgängliga medel till areal som har goda förutsättningar att brukas på lång sikt”.</p>
<p>Jag kan inte se någon rimlig anledning till att stöd för odling av slåtter- och betesvall endast skall ges till företag som har ett visst antal djurenheter av nötkreatur, tackor och getter av honkön. Även de företag som har hästar och odlar vall bidrar i lika stor utsträckning som andra vallproducenter med s.k. djurenhetsgrundande djurslag till att landskapet bibehålls öppet och brukat. Jag har i samtal med referensgruppen kunnat konstatera att det finns en öppenhet för att hästen likställs med andra betande djur, och därför bör räknas som djurenhetsgrundande djurslag vid beräkning av stöd för ett öppet och varierat odlingslandskap.</p>
<h2>8.2.4 Nationellt finansierat jordbrukspolitiskt stöd</h2>
<p>Det nationella stödet till jordbruket i norra Sverige (område 1–3) har tillämpats sedan Sveriges medlemskap i EU år 1995. Stödet kan sägas vara en efterföljare till det s.k. norrlandsstödet, som fanns fram till och med Sveriges inträde i EU. Syftet med stödet är att behålla traditionell jordbruksproduktion och bearbetning som är särskilt lämpad för klimatförhållandena i norra Sverige. Det nationella stödet har under åren 1995–1999 i huvudsak tilldelats mjölksektorn (ca 300 miljoner kr av en utgiftsram på 318 miljoner kr). Den animalieproduktion som nu stöds får stöd på basis av producerad fysisk kvantitet, t.ex. levererad mjölk eller som ett bidrag per djur. Det nationella stödet kom till för att kompensera norrlandsjordbruket då det fram till och med 1994 gällande norrlandsstödet upphörde. Jag bedömer att några förändringar av nu stödberättigad produktion inte bör göras i dagsläget. Skulle det visa sig att den ekonomiska ram som finns tillgänglig för stödet inte fullt ut tas i anspråk bör hästhållning ingå i denna stödform. Om det visar sig att anslaget ej fullt ut tas i anspråk så beror det på att jordbruksverksamhet lagts ned eller minskat i norra Sverige.</p>
<p>Det vore enligt min mening olyckligt och då bör enligt min mening stöd kunna ges för hästverksamhet som bedrivs vid jordbruksfastighet. I linje med mina övriga förslag på jordbrukspolitikens område anser jag att hästen är en del av det traditionella jordbruket och jag finner det därför naturligt att de som vill gå över till eller börja med hästverksamhet kan göra det på samma villkor som de som vill starta t.ex. mjölkproduktion.</p>
<h2>9 Djurskydd och miljö m.m.</h2>
<p>Enligt direktiven är syftet med utredningen att skapa förutsättningar att bevara och utveckla hästsektorn i Sverige. De förslag som jag lägger fram är avsedda att tillsammans bilda grunden för en sammanhållen svensk hästpolitik som bevarar, tar tillvara och ger en möjlighet att utveckla hästens olika användningsområden. För att kunna göra detta krävs att vi har en god hästhållning och ett bra djurskydd. I annat fall kommer hästsektorn enligt min mening inte att erhålla den samhälleliga acceptans som är nödvändig för att sektorn skall kunna bevaras och utvecklas. Internationellt sett har vi en mycket långtgående och sträng djurskyddslag (1988:534), men enligt min mening finns en väsentlig brist i djurskyddslagen när det avser hästhållning. Jag har därför valt att i detta särskilda avsnitt om djurskydd ta upp och föreslå den förändring i djurskyddslagen som jag anser vara nödvändig för att samhället skall kunna ta ansvaret för att tillhandahålla ett regelverk som utgör grunden för en djurskyddsmässigt god hästhållning.</p>
<h2>9.1 Utredningens föreslag Djurskyddslagen</h2>
<p>Jag föreslår att 4 § djurskyddslagens bestämmelse om att djur skall hållas och skötas i en god djurmiljö och på ett sådant sätt att det främjar deras hälsa och ger dem möjlighet att bete sig naturligt skall omfatta alla hästar och inte bara de som används för tävling. Vidare bör regeringen eller efter regeringens bemyndigande Jordbruksverket som en följd av första stycket få meddela ytterligare föreskrifter om hur alla hästar skall hållas och skötas.</p>
<p>Jag förutsätter att Jordbruksverket snarast möjligt förbjuder taggtrådsstängsel och efter utredning annat olämpligt stängselmaterial vid hästhållning. Förslagen bör inte föranleda några kostnadsökningar eftersom Jordbruksverket redan utfärdat bindande föreskrifter för hur hästar som används i tävling skall hållas och skötas.</p>
<h2>Godkännande av hovslagare</h2>
<p>Jag föreslår att regeringen utfärdar förordning om ytterligare föreskrifter för verkställighet av förordningen (1993:1486) om godkännande av hovslagare.</p>
<p>Enligt förordningen skall den som vill bli godkänd som hovslagare betala en avgift för prövningen. Avgiften skall ge full kostnadstäckning för verket.</p>
<h2>Krav på hälsointyg vid transport av hingstsperma</h2>
<p>Jag föreslår att regeringen ger Jordbruksverket i uppdrag att analysera förutsättningarna för och konsekvenserna av att träffa en överenskommelse mellan Sverige och de nordiska grannländerna Danmark, Finland och Norge som innebär att ömsesidig dispens från kravet på att hälsointyg utfärdat av officiell veterinär ges för hingstsperma som skickas mellan länderna.</p>
<h2>9.2 Motiv för mina förslag</h2>
<h2>9.2.1 Djurskyddslagen</h2>
<p>Djurskyddslagen som trädde i kraft år 1988 innebar en betydande förstärkning av djurskyddet. I 2 § föreskrivs att djur skall behandlas väl och skyddas mot onödigt lidande och sjukdom. Detta får anses vara den grundläggande principen för allt djurskydd.</p>
<p>Lagen tog dock särskilt sikte på lantbrukets djur som ansågs vara en från djurskyddssynpunkt särskilt utsatt djurgrupp. Den moderna djurhållningens höga krav på effektivitet och ekonomisk lönsamhet gjorde att särskilt lantbrukets djur kunde bli utsatta för onödigt lidande. För denna grupp av djur som lagen främst tog sikte på att skydda ställdes därför särskilda krav. I 4 § djurskyddslagen preciserades därför att djur inom animalieproduktionen skulle hållas och skötas i en god djurmiljö och på ett sådant sätt att det främjar deras hälsa och ge dem möjlighet att bete sig naturligt. Bestämmelsen kompletterades med ett bemyndigande för regeringen eller efter regeringens bemyndigande Jordbruksverket att meddela föreskrifter om hur djuren skulle hållas och skötas. Det skulle ses som en precisering av 2 § djurskyddslagens generella bestämmelse om behandling av djur.</p>
<p>Djurskyddslagen markerade också vikten av att produktionsformerna gavs en sådan inriktning som tog tillräcklig hänsyn till djurens välbefinnande. Det var en påminnelse om att även om tekniken utvecklas snabbt och rationaliseringar måste genomföras så får det inte ske på bekostnad av djurskyddet. Man får inte glömma bort att det är levande djur som ingår i produktionen. Detta kom till uttryck i 1988 års djurskyddslagstiftning. Det var ett viktigt första steg. Därefter bör emellertid ambitionen vara att följa upp djurskyddet och successivt införa samma djurskydd för alla djur. Skärpningar i den riktningen av lagen har också skett efterhand. 4 § djurskyddslagen omfattar t.ex. numera även försöksdjur.</p>
<p>En sammanhållen svensk hästpolitik som skapar förutsättningar att bevara och utveckla hästsektorn i Sverige måste vila på en stadig grund och enligt min mening måste samma krav ställas på all hästhållning oavsett ändamålet med hästhållningen. En viktig faktor i det sammanhanget är att vi har friska och välskötta hästar som behandlas väl från djurskyddssynpunkt. När vi talar om hästen får vi inte glömma bort att det är ett levande djur som har rätt till en god omsorg och omvårdnad. Samhällets skyldighet är enligt min mening att tillhandahålla ett regelverk som utgör en god grund för en djurskyddsmässigt god hästhållning.</p>
<p>Jag anser att det finns en brist i gällande djurskyddslag som bör rättas till. En god hästhållning förutsätter nämligen enligt min mening att ansvariga myndigheter kan meddela bindande föreskrifter om hur alla hästar skall hållas och skötas. Med stöd av 4 § djurskyddslagen kan föreskrifter meddelas om hur djur som omfattas av paragrafen skall hållas och skötas. Det är enligt min mening hög tid att alla hästar omfattas av 4 § djurskyddslagen. I och för sig anser jag tiden vara mogen för att 4 § djurskyddslagen numera borde omfatta alla djur som lagen avser. Mot bakgrund av kommittédirektiven begränsar jag dock mitt förslag till att endast avse hästar.</p>
<p>Mot bakgrund av en rad framställningar till jordbruksdepartementet föreslogs i departementspromemorian (Ds 1997:11) Ändringar i djurskyddslagen att 4 § djurskyddslagen skulle omfatta alla djurslag. I promemorian framhålls bl a att de ekonomiska skäl som tidigare motiverade nuvarande bestämmelse även måste ha giltighet i fråga om andra djurslag än de inom husdjursskötseln och tävlingsdjur. I fråga om hästar togs särskilt upp att nya ägarkategorier kommit till. Dessa har liten eller ingen erfarenhet av djurskötsel och att detta lett till mindre god skötsel och till och med vanvård av just hästar. Departementspromemorian innehöll en rad förslag till ändringar i djurskyddslagen. Promemorian har remissbehandlats av jordbruksdepartementet.</p>
<p>Riksdagen beslutade dock på förslag av regeringen (prop. 1997/98:28, bet. 1997/98:JoU12, rskr. 1997/98:142) att välja att begränsa ändringarna till att omfatta endast de ändringar som var en förutsättning för att EU:s direktiv på djurskyddsområdet i tid skulle hinna inarbetas i svensk rätt. De ändringarna har därför endast med försöksdjur att göra.</p>
<p>Hästen utgör och kommer att utgöra en betydande resurs bland annat för landsbygdens utveckling. Från den traditionella och den viktigaste rollen att producera livsmedel som landsbygden haft i det svenska samhället tyder utvecklingen på att landsbygden får en allt större betydelse för rekreation och fritid. Att producera livsmedel kommer dock enligt min bedömning att vara landsbygdens viktigaste roll även i framtiden. Men utvecklingen går hela tiden mot en effektivare livsmedelsproduktion som innebär att mer livsmedel kan produceras på mindre areal mark och av ett färre antal djur. Vi vill emellertid ha mer öppna landskap och fler djur på landsbygden än vad som behövs för att producera en tillräcklig mängd livsmedel. Vi får alltså marker över som vi vill hålla öppna för t.ex. rekreation och fritid. Den möjligheten kan vi utnyttja nu för att öka hållandet av hästar på landsbygden. Det behöver inte vara enbart hästar som används i tävling och som idag omfattas av 4 § djurskyddslagen. Det kan lika gärna vara hästar som hålls för rekreation, fritidsridning, turism eller inackorderingsverksamhet m.m.</p>
<p>I Sverige finns ungefär 440 000 mjölkkor som producerar ungefär 3,3 miljoner ton mjölk per år. Antalet mjölkkor minskar hela tiden medan avkastningen per ko ökar. Ett antal mjölkproducenter lägger årligen ned sin verksamhet. Det saknas möjlighet för nästa generation att driva företaget vidare men med en ny inriktning på t.ex. hästverksamhet kan det finnas nya möjligheter. Den nya inriktningen kan med fördel vara hästrelaterad såsom turism, ridhus, inackordering av häst, rehabilitering av hästar m.m. År 1999 fanns drygt 80 000 jordbruksföretag i Sverige. Var sjätte av dessa jordbruksföretag höll en eller flera hästar. Oftast var det 2-5 hästar och en del företag bedrev även inackorderingsverksamhet. Det finns således redan en tradition att hålla häst i jordbruksföretagen och i takt med jordbrukets effektivisering även en snabbt ökande potential och ett ökat intresse att hålla häst.</p>
<p>På Jordbruksverkets initiativ genomfördes år 1997 ett landsomfattande projekt som gällde hästhållning. Att Jordbruksverket såg över just hästhållningen berodde på att de bedömde att tillsynen över hästar fortlöpande sker av tävlings- och banveterinärerna vid tävling. Det ger en ganska klar bild över hur de används. Hur hästarna sedan har det hemma i stallet var inte lika känt och därför beslöt Jordbruksverket att hästhållning skulle bli föremål för projektinriktad tillsyn. Totalt besöktes 4 604 häststall inom ramen för projektet.</p>
<p>Resultatet av projekttillsynen har publicerats i Jordbruksverkets rapport 1998:23, Hästhållning 1997. Sammanfattningsvis konstaterade Jordbruksverket i rapporten att 80 % av de av inspektörerna besökta stallarna bedömdes ha en godtagbar djurhållning, 15 % hade smärre brister i djurhållningen och 2 % hade allvarliga brister. Jordbruksverkets samlade bedömning av projektet är att hästhållningen i Sverige överlag är ganska bra. Resultatet av projektet visade dock på ett antal brister i fråga om efterlevnaden av gällande bestämmelser och allmänna råd. Resultatet visade också att tillämpningen av lagen varierar mellan kommunerna.</p>
<p>Jordbruksverket bedömer att hästhållningen i Sverige överlag är ganska bra, men konstaterar samtidigt att det enligt verkets uppfattning är nödvändigt att komma till rätta med de brister i efterlevnaden av lagen som konstaterades inom ramen för projektet. Jag delar denna bedömning. Mot bakgrund av att 2 % av hästhållningen i projektet uppvisar allvarliga brister kan förenklat antas att minst 4 000 hästar i Sverige hålls i en djurhållning som bedöms ha allvarliga brister. Det är inte tillfredsställande. Enligt min mening är det därför angeläget att ändra 4 § djurskyddslagen så att de problem vid tillämpningen av lagen som uppfattas av kommunerna på grund av skillnaden mellan tävlingshästar och icke tävlingshästar undanröjs. Jordbruksverket för också fram det i rapporten som en önskvärd åtgärd. De krav som Jordbruksverket idag kan ställa i föreskrifter avseende skötsel av hästar gäller som jag tidigare angivit endast tävlingshästar. För övriga hästar gäller de endast som allmänna råd.</p>
<p>Jag delar Jordbruksverkets bedömning att det är beklagansvärt att t.ex. taggtråd används i så stor utsträckning (19 %) som framgår av resultatet av projekttillsynen. Att taggtråd inte bör användas anges som ett allmänt råd i Jordbruksverkets föreskrifter om djurhållning inom lantbruket.</p>
<p>Jag anser att mot bakgrund av den dokumenterade olycksrisk som finns med taggtrådsstängsel vid hästhållning är det inte tillräckligt att det anges som ett allmänt råd. Taggtråd runt rast- och beteshagar vid hästhållning bör omgående förbjudas. Jag förutsätter därför att Jordbruksverket snarast möjligt förbjuder inhägnad med taggtråd vid hästhållning. Övriga förslag till förbättringar som Jordbruksverket har tagit upp i rapporten är att brister på efterlevnad av lagen kan bero på hästägarnas bristfälliga kunskaper om att hålla häst. Jordbruksverket pekar därför på vikten av information och utbildning. Jag delar Jordbruksverkets uppfattning att det är viktigt att hästägarna har tillräckliga kunskaper om vad det innebär att hålla häst innan de skaffar sig hästar. Svenska Islandshästföreningen är ett exempel på vad enskilda rasföreningar kan göra för att utbilda och upplysa medlemmar om hästrasens särskilda krav. Islandshästen är den hästras som proportionellt har ökat mest under senare år. Antalet islandshästar är nu ca 12 000. Det finns samtidigt en mängd myter om denna ”urhäst” och dessa arbetar man inom föreningen med att få bort. Det finns bland annat planer på att producera en utbildningsfilm som tar upp alla missuppfattningar. Samtidigt bedrivs inom föreningen utbildningsverksamhet. Det är initiativ som jag tror är mycket viktiga för att vi skall kunna utvidga hästägandet så att de nya hästägarna kan känna att det inom rasföreningarna finns stöd och kompetens att tillgå. Att jag särskilt tar upp Svenska Islandshästföreningen betyder inte att det är den enda rasförening som bedriver sådan verksamhet, utan beror på att det är den hästras som ökat snabbast i Sverige under senare år och därför har det ställts alldeles särskilt höga krav på denna rasförening. Det är därför glädjande att föreningen hunnit med att engagera medlemmarna inom dessa viktiga områden i den takt som rasens popularitet ökat. Utbildning inom hästområdet tas särskilt upp i kapitel 5 och 6.</p>
<h2>9.2.2 Godkännande av hovslagare m.m.</h2>
<p>Riksdagen beslutade redan år 1993 efter förslag från regeringen att införa ett system för godkännande av hovslagare. Regeringen utfärdade den 16 december 1993 förordning (1993:1486) om godkännande av hovslagare. I förordningen anges att hovslagare får godkännas av Jordbruksverket. För att bli godkänd som hovslagare skall man ha den utbildning eller kunskap i övrigt som Jordbruksverket föreskriver. Vidare anges i förordningen att det skall föras en förteckning hos Jordbruksverket över godkända hovslagare och på vilka grunder Jordbruksverket får upphäva godkännandet. I 6 § anges att ytterligare föreskrifter för verkställighet av förordningen meddelas av Jordbruksverket.</p>
<p>I regeringens förslag till riksdagen anfördes bland annat att en god hov- och klövvård är viktig för husdjurens välbefinnande. Detta gäller framför allt hästar och nötkreatur. Som skäl för beslutet anfördes att det är betydelsefullt att hovslageriverksamheten bedrivs på ett djurskyddsmässigt godtagbart sätt och om ingreppen inte utförs på ett riktigt sätt kan det medföra skada och lidande för djuren. Det är därför viktigt att den som utför dessa ingrepp har goda kunskaper och praktisk färdighet. Vidare anfördes att det kan vara svårt för en hästägare att bedöma om en hovslagare har utfört ett riktigt arbete och då kan skadan redan vara skedd. Av bland annat det skälet ansågs det viktigt att djurägare när de vill anlita en professionell hovslagare har möjlighet att välja en hovslagare som har dokumenterat goda kunskaper. Därför beslutade också riksdagen om bestämmelser om godkännande av hovslagare.</p>
<p>Hästar är i behov av en regelbunden hovvård. Om hovarna inte sköts på ett riktigt sätt kan det orsaka skada som medför ett onödigt lidande för hästen. Det är svårt för en hästägare som skall anlita en hovslagare att veta om den som uppger sig vara hovslagare verkligen har kompetens på området. Trots riksdagens beslut och regeringens förordning har Jordbruksverket inte utfärdat föreskrifter om verkställighet av förordningen. Det är enligt min mening otillfredsställande. Jag anser att de skäl som angavs för riksdagens beslut år 1993 är lika aktuella idag. Det enda som fattas för att kunna införa ett system för godkännande av hovslagare är att det utfärdas bestämmelser om verkställighet av förordningen. Eftersom Jordbruksverket har haft bemyndigandet sedan år 1993, men ännu inte utfärdat sådana föreskrifter, bör enligt min mening regeringen utfärda en förordning med nödvändiga bestämmelser så att ett system för godkännande av hovslagare snarast kan införas.</p>
<p>Jag har i skrivelse från Anders Eriksson, Körskolan Rockelstad, uppmärksammats på problem kring hästars mun- och tandvård. Jag ser det som viktigt att det finns en hög kompetens inom området. Jag utesluter inte att det kan behövas vissa fortbildningsinsatser i denna fråga, bland annat för veterinärer. Jag förutsätter att Jordbruksverket tar initiativ till en dialog med bland annat Sveriges lantbruksuniversitet (SLU), Sveriges Veterinärförbund (SVF) och hästsektorns organisationer rörande dessa frågor. En god mun- och tandvård är enligt min mening inte minst viktig för att upprätthålla ett gott djurskydd.</p>
<p>Jag har vid möte med Sveriges Veterinärmedicinska Sällskaps (SVS) hästsektion informerats om de planer som finns att pröva förutsättningarna för att inrätta en hästhälsovård liknande vad som gäller för vissa av animalieproduktionens djur. Jag tycker detta är en fråga som hästsektorn bör analysera och undersöka vidare om man finner det angeläget. Jag skulle se det som positivt om hästsektorn utarbetar ett förslag och därefter med förslaget som grund tar upp diskussioner med Jordbruksverket och eventuellt andra berörda expertmyndigheter.</p>
<h2>9.2.3 Transport av häst m.m.</h2>
<p>Upprörande bilder har visats på hästar även från Sverige som skickas till slakt till andra EU-länder eller till s.k. hästmarknader. De bilder och exempel som har visats på djurskyddsmässigt helt förkastliga transporter är dock enligt vad jag kan bedöma i strid med redan gällande bestämmelser inom EU. I första hand är det enligt min mening ett problem att tillsynen enligt gällande bestämmelser inte är tillfredsställande. Tillsynen måste således i första hand förbättras och det är angeläget att vi har en fungerande tillsyn i enlighet med gällande författningar. I många fall har den brustit även i Sverige och det är viktigt att kommunerna tar sitt ansvar och avsätter tillräckliga resurser för ändamålet.</p>
<p>Transport av hästar regleras inom EU i rådets direktiv (91/628/EEG) om skydd av djur vid transport och i rådets direktiv (95/29/EG) om ändring av direktiv 91/628/EEG. Sverige har införlivat direktiven och från den 1 november 2000 gäller nya regler för djurtransporter, Statens jordbruksverks föreskrifter (SJVFS 2000:133) om transport av levande djur.</p>
<p>Vid en samlad bedömning anser jag dock att hästtransporter inom EU som görs i enlighet med gällande direktiv och svenska regler inte kan betraktas som förkastliga från djurskyddssynpunkt. Om kommunerna i Sverige utövar en bra tillsyn enligt Jordbruksverkets föreskrifter och vi inom EU kan diskutera de problem som finns i fråga en tillsyn över efterlevnaden av direktiven bedömer jag att gällande transportregler för hästar är acceptabla.</p>
<p>Det finns ingen statistik som berör antal hästar som exporteras för slaktändamål. Enligt min bedömning beror den export av hästar för slakt som sker av att slaktpriset är ungefär 1 000 kr högre per häst i vissa länder, t.ex. Belgien och Italien, jämfört med det svenska slaktpriset. Det har diskuterats om det skall införas någon typ av statligt finansierad slaktpremie för häst. Syftet med denna skulle, som jag förstått det, vara att se till att avräkningspriset vid slakt är lika högt som det pris som kan fås om hästen slaktas i något annat land. Grunden för att exportera skulle således falla bort. Jag känner dock stor tveksamhet inför en sådan lösning. I Sverige bedriver vi inte slakthästuppfödning och jag tycker att det är viktigt att vi inte får ett statligt subventionerat system som kan uppmuntra till sådan verksamhet. Jag utesluter dock inte att sektorn på frivillig grund inför någon premie eller hämtningssystem för att minska utgifterna för att skicka hästar till slakt. Jag bedömer dock att det inte i första hand är en fråga för staten.</p>
<p>Om vi vill förbättra djurs förhållande i andra EU-länder och i detta fall hästar så måste vi göra det inom ramen för EU-arbetet. Om man bedömer att det är ett särskilt land eller särskild hästmarknad i ett land som utgör problem från djurskyddssynpunkt kan ett alternativ vara att ta upp bilaterala diskussioner med det landet.</p>
<h2>Krav på hälsointyg vid transport av hästar</h2>
<p>För att svensktränade hästar skall kunna transporteras och t.ex. delta i tävlingar som anordnas utomlands krävs normalt att ett hälsointyg utfärdas av en s.k. officiell veterinär. Intygskravet skall motverka att smittsamma sjukdomar förs från ett land till ett annat. Länder med ett likartat smittskyddsläge kan träffa överenskommelse med varandra om ömsesidig dispens från bestämmelserna om veterinärbesiktning och hälsointyg. Kommissionen skall informeras om sådana överenskommelser. Jag har i skrivelse från STC den 17 juli 2000 och vid besök på trav- och galoppbanan</p>
<p>Jägersro den 27 juli 2000 informerats om att det krävs ett sådant intyg från officiell veterinär för att hästar som tränas i Sverige skall få delta i hästtävlingar i bland annat Danmark och Norge. Regeringen har i beslut (regeringsbeslut 5, Jo 1999/1413) bemyndigat Statens jordbruksverk att träffa överenskommelse om ömsesidig dispens med Danmark, Finland och Norge. Jag ser det som angeläget att Jordbruksverket prioriterar att sådana överenskommelser snarast träffas med dessa länder. Dröjsmål medför ökade kostnader för svenska hästägare som inte kan motiveras utifrån gällande smittskyddskrav.</p>
<p>Eftersom Sverige och de nordiska grannländerna av Jordbruksverket bedöms ha ett likartat smittskyddsläge som medför att levande hästar kan transporteras mellan länderna utan krav på hälsointyg kan det kanske finnas förutsättningar för att även hingstsperma skall kunna undantas från krav på intyg från officiell veterinär för att kunna sändas mellan berörda länder. Mot denna bakgrund föreslår jag att regeringen ger Jordbruksverket i uppdrag att pröva förutsättningarna för att sådana ömsesidiga dispenser även kan ges för hingstsperma.</p>
<h2>9.2.4 Djurskydd vid hästauktioner och hästmarknader</h2>
<p>I Sverige genomförs hästauktioner endast vid ett fåtal tillfällen per år. Vid auktionerna säljs främst 1,5-åriga unghästar av raserna varmblodig travhäst och engelskt fullblod. Auktioner förekommer även vad gäller kallblodig travare. Auktionerna anordnas av uppfödarföreningarna inom respektive ras. För att få delta vid auktionerna krävs vanligtvis att hästen har ett av veterinär utfärdat intyg gällande hästens hälsostatus. Intyg skall vara utfärdat i nära anslutning till auktionens genomförande, vanligtvis inom en vecka innan auktionen avhålls. Dessa auktioner genomförs i allt väsentligt dock på ett professionellt sätt och med beaktande av ett gott djurskydd.</p>
<p>I Sverige anordnas från tid till annan även s.k. hästmarknader. Exempel på sådana är Ulrike hästmarknad utanför Linköping och hästmarknad i Vrigstad. Även i Sjöbo har det förekommit att hästmarknader anordnats. Missförhållanden vid hästmarknader har påtalats för utredningen. Även i samband med hästmarknader ser jag det som viktigt att kommunerna tar sitt ansvar för att tillsyn sker enligt djurskyddslagen. Jag förutsätter att om man anordnar hästmarknader i en kommun så har denna information rimligen även nått de kommunala tjänstemännen och bedömer att gällande författningar ger stöd för ingripande vid missförhållanden.</p>
<h2>9.2.5 Omhändertagande av döda hästar</h2>
<p>När en hästägare bestämmer sig för att en häst måste avlivas så blir det enligt uppgift från veterinärförbundet allt vanligare att ägaren önskar att hästen inte skall slaktas för att bli livsmedel, utan ägaren vill istället avliva hästen. Jag bedömer att det kommer att bli allt vanligare att hästägaren dessutom vill att hästen skall kremeras efter avlivningen. De kommenterade s.k. MRL-bestämmelserna kommer att medföra att alltfler hästar kommer att kremeras. Det ställer krav på att vi har kapacitet att ta om hand dessa hästar. Idag finns bara kapacitet att bränna hela hästar vid Statens veterinärmedicinska anstalt (SVA) (fr.o.m. den 1 januari 2001). Det är viktigt att berörda har i åtanke att vi med ett ökat antal hästar har möjlighet att kremera hästar eller på andra sätt ta hand om avlivade hästar.</p>
<h2>9.2.6 Hästarnas påverkan på miljön</h2>
<p>Jag har i skriftlig hearing till expertmyndigheter och hästsektorns organisationer inbjudit till att ge synpunkter angående hästsektorns påverkan på miljön.</p>
<p>Jordbruksverket skriver i sitt svar daterat den 22 augusti 2000 i anslutning till denna skriftliga hearing att hästhållning har en nära koppling till flera av de miljökvalitetsmål som riksdagen har fastställt. I första hand är det målen om ”Ett rikt odlingslandskap”, ”Ingen övergödning” och ”Grundvatten av god kvalitet” som berörs. Jordbruksverket anger vidare att hästar utgör ett värdefullt inslag i odlingslandskapet genom hästarnas betning och att hästar bidrar till att hålla landskapet öppet. Hästarnas inslag som betesdjur hjälper till att upprätthålla hävden och de betesgynnade växtarterna. Vissa negativa effekter i samband med hästars betning kan vara att fornlämningar skadas. En för hög beläggning kan också medföra skador på växter i naturbetesmarker och att växttäcket skadas så att marken inte kan ta upp de näringsämnen som finns i träck och urin. En för hög beläggning av hästar i betes- eller rastfållor kan också innebära att växtnäringsförluster sker och att risk finns för att grundvatten och ytvatten förorenas. Hantering av gödsel vad gäller lagring och spridning för hästar som hålls vid jordbruksfastigheter är reglerad i författning. Oönskade effekter av hästhållning kan vara att hästgödsel deponeras eller förbränns, vilket medför att näringsämnen och organiskt material inte återförs till åkermarken.</p>
<p>Jordbruksverket anser att möjligheterna av att bättre ta till vara på hästgödsel inom jordbruket bör utredas. Verket skriver att det kan gälla förutsättningar till samarbete mellan hästnäringen och jordbruket, exempelvis genom avtal och handel med gödsel. Vidare anser verket att lagstiftningen enligt miljöbalken gällande frågor om gödsel och avfall sett i relation till hästar bör ses över. Verket skriver att ett samarbete mellan jordbrukets organisationer, hästnäringen och Jordbruksverket är viktigt för att lösa dessa frågor.</p>
<p>Jag anser att det bemyndigande som getts till länsstyrelserna att utfärda föreskrifter för hästars betning i fornlämningsområden säkerställer att inga negativa effekter av detta skall behöva uppstå. Jag delar Jordbruksverkets bedömning att möjligheterna av att bättre ta till vara på hästgödsel inom jordbruket bör utredas. Därför skulle jag se det som positivt om Jordbruksverket tar initiativ till att i samråd med jordbrukets och hästnäringens organisationer kartlägga förutsättningarna för att bättre ta till vara på den resurs som hästgödseln utgör. En möjlighet som i något fall provats är att ta till vara på hästgödsel där ströet utgörs av vetehalm för att efter viss bearbetning användas vid championodlingar. Resultaten från denna verksamhet har varierat, men jag tycker det vore värdefullt om även denna aspekt beaktas vid en eventuell analys av förutsättningarna för att bättre ta till vara på den resurs som hästgödseln utgör.</p>
<p>I svar på hearing angående hästsektorns påverkan på miljön har ett gemensamt svar getts in av Hästnäringens miljöråd och Lantbrukarnas Riksförbund (LRF). Miljörådet är knutet till Nationella Stiftelsen för Hästhållningens Främjande (NS) och består av representanter för Svenska Ridsportförbundet (SvRF), Svenska Travsportens Centralförbund (STC), Svenska Galoppsportens Centralförbund (SGC), Svenska Hästavelsförbundet (SH), Lantbrukarnas Riksförbund och AB Trav och Galopp (ATG). Hästnäringens miljöråd har i sitt svar till utredningen angett att hästarna bidrar till att bevara det öppna odlingslandskapet och den biologiska mångfalden i marker som annars riskerar att växa igen. Betydande arealer tas i anspråk för att producera det bete, kraft- och grovfoder som behövs för hästarnas utfodring.</p>
<p>De problem som hästarna kan orsaka består bland annat av ett högt betestryck, vilket i viss mån kan leda till erosion och ytliga strukturskador. En ökad koncentration av växtnäringsämnen, som en följd av en hög lokal hästtäthet, kan eventuellt leda till ett ökat läckage av kväve och fosfor till grundvattnet. Miljörådet och LRF anger att det är viktigt att transporter och hantering av stallgödsel bör underlättas för att komma tillrätta med de problem som följer av en hög lokal hästtäthet. Exempel på hinder som finns i nuläget är enligt miljörådet och LRF att det föreligger anmälningsskyldighet vid transport och lagring av stallgödsel. Jag konstaterar att skrivelse har skickas från miljörådet till bland annat Naturvårdsverket och Jordbruksverket gällande anmälningsskyldighet vid transport och lagring av stallgödsel. Av miljörådets framställning till nämnda myndigheter framgår att om möjligheterna att återcirkulera hästgödseln till åkermarken försvåras eller fördyras, t.ex. genom anmälningsplikt vid transport av hästgödsel enligt renhållningsförordningen (1998:902) eller genom anmälningsplikt för s.k. stukalagring på åkermark, finns risk för att detta bidrar till att kretsloppet bryts och att förutsättningarna för en uthållig livsmedelsproduktion försämras. Regleringarna på området bygger enligt Hästnäringens miljöråd på uppfattningen att stallgödsel betraktas som avfall och inte som en cirkulerbar resurs för växtnäring och humusämnen.</p>
<p>Jag ser det som viktigt att hästgödsel betraktas som en resurs för svenskt jordbruk. De regleringar som finns på området om t.ex. anmälningsskyldighet vid transport av hästgödsel kan motverka att hästgödsel återförs till åkermark. Jag förutsätter dock att Naturvårdsverket och Jordbruksverket prövar miljörådets framställning och gör de förändringar i regelverket som myndigheterna anser behövs.</p>
<h2>9.2.7 Ridning och körning i naturen m.m.</h2>
<p>Jag tycker det är viktigt att hänsyn tas till hästar och hästverksamheter i den kommunala planeringen. Enligt min mening är detta av betydelse för de som vill kunna rida och köra i och i nära anslutning till tätorter, och för de som av t.ex. allergiskäl inte vill komma i nära kontakt med hästar.</p>
<p>Allemansrätten medför att var och en har möjlighet att enskilt eller i grupp färdas och under kortare tid uppehålla sig på annans mark. Allemansrätten är grundlagsskyddad enligt regeringsformen 2 kap. 18 §. Den som med stöd av allemansrätten färdas eller under kortare tid uppehåller sig på annans mark skall enligt gällande miljölagstiftning visa hänsyn och varsamhet. För vissa skyddade områden, t.ex. naturreservat, nationalparker, kan särskilda föreskrifter utfärdas som begränsar allmänhetens möjligheter att färdas eller uppehålla sig i berörda områden.</p>
<p>Vad gäller ridning så är det inte tillåtet att utan lov rida över tomt eller gräsmattor, åkrar, betesvallar, skogsplanteringar m.m., vilka lätt kan ta skada. Även ridning på annan ömtålig mark, t.ex. mjuka skogsstigar, ängar och hagar, lav- och kärrmarker, bör undvikas, speciellt under vår och höst när markerna är blöta och lättare kan ta skada. Vid ridning i grupp gäller att särskild hänsyn bör tas till risk för markskador. Den som är ansvarig för gruppen kan bli skadeståndsskyldig om gruppen orsakar skador. I allmänhet är det tillåtet att rida på skogsbilvägar och enskilda vägar. En häst med ryttare räknas som fordon och får inte använda gång- eller cykelbanor.</p>
<p>Allemansrätten är till för enskilda personer. Allemansrätten kan såldes inte åberopas för organiserad hästverksamheter, t.ex. turridning, ridläger, travträning m.m. De som bedriver organiserad hästverksamhet bör alltid inhämta tillstånd från markägaren innan verksamhet skall genomföras.</p>
<p>De meningskiljaktligheter som förekommer på området omfattar främst ridning enligt Hästnäringens miljöråd. För att undvika att konflikter uppkommer mellan ryttare, kuskar och markägare har Hästnäringens miljöråd utarbetat riktlinjer för hur hästsportutövare bör förfara när ridning och körning kan komma att ske på annans mark m.m. Miljörådets riktlinjer bygger på att kontakt bör tas med markägaren om ridning eller körning kan komma att ske regelbundet på annans mark, att varsamhet och hänsyn tas till natur och annat friluftsliv m.m. Jag tycker det är bra att hästsektorn har tagit fram riktlinjer och ser det som angeläget att information ges till berörda.</p>
<h2>10 Företag och organisationers ekonomiska situation och konkurrensförmåga</h2>
<h2>10.1 Utredningens förslag</h2>
<p>Jag föreslår att regeringen anvisar tio miljoner kr per år under fem år till Svenska Ridsportförbundet (SvRF) för att användas av det bolag som SvRF i skrivelse den 10 oktober 2000 till Hästpolitiska utredningen angett att de avser bilda under förutsättning av att det under en femårsperiod kan anvisas statliga medel för viss del av verksamheten. Syftet med bolaget är att ge ridskolorna tillgång till välutbildade och säkra hästar m.m.</p>
<p>Jag föreslår att medlen anvisas under förutsättning att SvRF bildar det av förbundet föreslagna bolaget och att regeringen godkänner ett åtagande av bolaget om styrning, organisation och finansiering av bolagets verksamhet och att SvRF i särskild ordning finansierar bolagets driftkostnader inklusive kostnader för försäkring av hästarna under bolagets fem första verksamhetsår.</p>
<p>Förslaget bör i första hand finansieras av de överskottsmedel från spel på s.k. värdeautomater som skall överföras från AB Svenska Spel till idrottsrörelsen i enlighet med regeringens bedömning i prop. 1998/99:107 genom att regeringen i regleringsbrev till Riksidrottsförbundet (RF) avsätter tio miljoner kr per år under fem år till regeringens disposition för ovan angivet ändamål. I andra hand föreslår jag att finansiering skall ske, i allt väsentligt på samma sätt som anges i mitt första alternativ, genom de överskottsmedel från kasinoverksamhet som i slutbetänkandet från Den nya Spel- och lotteriutredningen (SOU 2000:9) föreslås skall tillföras folkrörelserna från AB Svenska Spel under förutsättning att riksdagen beslutar i enlighet med utredningens förslag.</p>
<h2>10.2 Motiv för mina förslag</h2>
<h2>10.2.1 Mina utgångspunkter Trav- och galoppsporternas centralförbund och de tävlingsarrangerande sällskapena</h2>
<p>Jag kan konstatera att de ekonomiska förutsättningarna för trav- och galoppsporterna å ena sidan, och andra delar av hästsektorn är olika. Trav- och galoppsporternas finansierar en stor del av sin verksamhet via totalisatorspel vid hästtävlingar på den statligt reglerade spelmarknaden. Spel på hästar har kontinuerligt ökat alltsedan AB Trav och Galopps (ATG) tillkomst år 1973. Det har medfört att ekonomiska förutsättningar skapats för att utveckla trav- och galoppsporterna och att svensk travsport i dag har en internationellt sett ledande position. Den svenska galoppsporten har inte en framträdande position internationellt sett, men håller en god nordisk kvalitet som förbättrats under senare år. Orsakerna till detta är troligen flera, men beror bland annat på att travsporten i Sverige har en lång tradition bland gemene man alltsedan den tid då det kördes i kapp hem från kyrkan med hästar som ofta användes i jordbruket. Galoppsporten har inte denna tradition, då den främst utvecklats via andra områden än jordbruket. Jag kan också konstatera att galoppsporten sett i ett internationellt perspektiv är betydligt större än t.ex. travsporten, vilket i sig medför svårigheter för ett litet land som Sverige att nå en internationellt framträdande position.</p>
<p>Den framgångsrika utvecklingen för trav- och galoppsporterna har även gett de tävlingsarrangerande trav- och galoppsällskapen och de berörda centralförbunden ekonomiska förutsättningar för att utveckla sina respektive verksamheter. Ungefär 85 % av de lokala tävlingsarrangerande sällskapens intäkter utgörs av intäkter från totalisatorverksamheten. Centralförbunden finansieras i huvudsak genom s.k. dagavgifter som tas ut av de tävlingsarrangerande trav- och galoppsällskapen.</p>
<p>Jag kan efter samtal med trav- och galoppsporternas företrädare konstatera att det saknas förutsättningar för dessa två sporter att ta ett ytterligare utökat ansvar för andra delar av hästsektorn. Detta mot bakgrund av den svaga lönsamhet som föreligger för de aktiva (hästägare, tränare och uppfödare) inom såväl travsom galoppsporterna. Enligt bedömning av Riksförbundet för Sveriges Travhästägare (RST) uppgår kostnaderna för travhästägarna till ca 1,6 miljarder kr per år, och intäkterna i form av prispengar uppgår till ca 600 miljoner kr. Jag kan inte se att det finns anledning att ta medel från en del av hästsektorn som enligt min mening i allt väsentligt har möjlighet att fungera bra för att stödja andra delar av sektorn. Vid en samlad bedömning av berörda centralförbunds ekonomiska ställning och resultat samt med hänsyn till deras respektive ägarandel i ATG kan jag konstatera att den ekonomiska situationen i allt väsentligt är god för de två centralförbunden och de tävlingsarrangerande sällskapen inom trav- och galoppsporterna.</p>
<h2>Svenska Ridsportförbundet</h2>
<p>SvRF har ett centralt kansli med knappt 25 årsarbetare. Antalet verksamma vid kansliet är i nivå med det antal som arbetar vid flera av de större specialförbunden inom Riksidrottsförbundet. Dessutom har de lokala distriktsförbunden i flera fall mindre kanslier. SvRF:s kansli har under år 2000 omlokaliserats från Stockholm till Strömsholm, vilket enligt förbundet medför vissa kostnadsbesparingar. SvRF erhöll år 1999 drygt 9,9 miljoner kr i bidrag från RF, som kanaliserar det statliga stödet till centrala idrottsorganisationer. SvRF:s självfinansieringsgrad, dvs. totala intäkter exklusive RF:s anslag till centrala idrottsorganisationer dividerat med totala kostnader, uppgick år 1999 till 79 %. Detta är i paritet med övriga större specialförbund i RF. Idrottsutredningens betänkande Idrott och motion för livet (SOU 1998:76) visade att majoriteten av specialidrottsförbunden (42 st.) är beroende av det statliga anslaget till mellan 30–70 %, dvs. till större del än vad som är fallet för SvRF.</p>
<p>Jag anser att SvRF:s ekonomiska förutsättningar i huvudsak är att betrakta som tillfredsställande. Dock är soliditeten svag, vilket negativt kan påverka möjligheterna att vidta kapitalkrävande investeringar. Förbundet har enligt min mening också svårt att på egen hand finansiera särskilda projekt utanför den löpande verksamheten. I likhet med svensk folkrörelsetradition är medlemsavgiften låg för att skapa möjlighet för många att delta. År 1999 var resultatet negativt och visade ett underskott på ca fem miljoner kr. Prognos för år 2000 visar att förbundet justerat för extra ordinära intäkter kommer att uppnå ett nollresultat.</p>
<h2>Hästavelns organisationer</h2>
<p>Vad gäller hästavelns organisationer, förutom inom trav- och galoppsporterna, kan jag konstatera att de ekonomiska resurserna är små. Förutsättningarna för att genomföra större investeringar är begränsad. Ekonomiska resurser för annat än den löpande verksamheten saknas i många fall. Mina förslag och analys vad gäller hästavelns organisationer redogörs för i kapitel 4.</p>
<h2>Nationella Stiftelsen för Hästhållningens Främjande – en gemensam plattform för svensk hästsektor i vissa för sektorn gemensamma frågor</h2>
<p>Stiftare i NS är ATG och LRF. I samband med bildandet av stiftelsen träffade stiftarna ett avtal med Ridfrämjandet och Svenska Ridsportens Centralförbund, som senare övertogs av SvRF. Avtalet reglerar bland annat stiftelsens styrelsesammansättning. ATG, Lantbrukarnas riksförbund (LRF) och SvRF utser vardera två ordinarie ledamöter och två suppleanter. Sedan 1995 har utvecklats en praxis att Svenska Travsportens Centralförbund (STC) är representerat genom ett av ATG:s ordinarie mandat och Svenska Galoppsportens Centralförbund (SGC) genom ett av bolagets suppleanter. Från och med år 2000 har Svenska Hästavelsförbundet (SH) erbjudits och accepterat ett av SvRF:s ordinarie mandat.</p>
<p>Jag skulle se det som en fördel om hästsektorn i vissa frågor kan samlas på en gemensam plattform och företräda hästnäringen i vissa frågor. Den kan bland annat utgöra remissinstans i frågor som är gemensamma för näringen, t.ex. en svensk hästpolitik, jordbrukspolitik, miljöpolitik m.m. Frågor som faller under enskilda organisationer, t.ex. sport-, avel- och totalisatorfrågor m.m., bör emellertid hanteras på samma sätt som nu. Jag ser det som naturligt att NS kan utgöra denna plattform och det vore värdefullt om SGC, SH och STC samt brukshästorganisationerna, förutom de som redan nu är representerade i NS:s styrelse nämligen, ATG, LRF och SvRF, ges möjlighet till representation i stiftelsens styrelse. De närmare formerna för hur detta kan genomföras bör dock sektorn själv utreda och besluta om.</p>
<h2>Lönsamhet för olika hästföretagare</h2>
<p>Jag kan konstatera att flera professionella travtränare har en låg lönsamhet i sina företag. Analyser som Travtränarnas Riksförbund (TR) gjort för år 1997 visade att den genomsnittlige travtränaren (medianvärdet) hade möjlighet att ta ut en månadslön på ca 11 000 kr. Det är inte alldeles enkelt att bedöma lönsamheten för privat verksamma företagare inom olika sektorer. Vissa väljer att ta ut företagets överskott i form av lön, andra väljer att investera eller att spara ekonomiska resurser i företaget. Det finns drygt 400 professionella travtränare. Antalet har varit relativt konstant under det senaste decenniet. I likhet med annan företagsverksamhet varierar lönsamheten mellan olika företag. De mest framgångsrika drivs mycket professionellt, t.ex. har Stig H Johansson AB utifrån en nyckeltalsanalys rankats som ett av Sveriges 100 mest välskötta företag av tidningen Veckans Affärer. Flera travtränare har dock svårt att ta ut en lön som motsvarar avtalsenlig hästskötarlön. Jag kan konstatera att lönsamheten varierar mellan olika företagare även inom andra sektorer. Det är emellertid viktigt att tränaryrket är attraktivt för att på lång sikt behålla en framgångsrik travsport. Jag har svårt att mot bakgrund av det material som finns tillgängligt bedöma om tränarnas ekonomiska situation är ett problem för travsporten, men jag ser det naturligt att TR mot bakgrund av den analys förbundet gjort för en dialog med STC om hur lönsamheten för travtränarna skall kunna förbättras.</p>
<p>Jag kan konstatera att hästuppfödning i många fall präglas av ekonomisk olönsamhet. Uppfödarnas ekonomiska situation behandlas i kapitel 4.</p>
<p>Det finns drygt 500 ridskolor i landet och dessa är i många fall beroende av statliga och kommunala bidrag för sin verksamhet. Bidragen sker dels direkt i form av t.ex. statligt och kommunalt lokalt aktivitetsstöd, dels indirekt i form av subventionerade hyror för ridanläggningar. Det är inte ovanligt att viss personal som arbetar vid ridskolorna gör det inom ramen för olika arbetsmarknadspolitiska åtgärder. De lokala ridklubbarna fick under år 1999 ca åtta miljoner kr i statligt lokalt aktivitetsstöd, vilket kanaliseras genom RF.</p>
<p>Vid analys av ridskolornas ekonomiredovisning, se tabell 3 i bilaga 7, syns endast de direkta bidragen. Av analysen, som omfattade 59 ridskolors verksamhet år 1998, kan konstateras att medianridskolan uppvisar ett svagt positivt resultat (ca 30 000 kr), att varje häst omsätter 61 000 kr, att de rörliga kostnaderna per häst uppgår till 16 000 kr, att de bokföringsmässiga avskrivningar som görs är lägre än de företagsekonomiskt motiverade till följd av att föreningarna i många fall använder avskrivningar för resultatreglering, att ungefär 40 % av ridskolans kostnader består av löner m.m.</p>
<p>Jag anser att förmågan att kunna utveckla den egna föreningens ekonomi spelar stor roll för ett självständigt föreningsliv. Det vore positivt om SvRF tar ansvar för att i samråd med distriktsförbund och ridskolor vidta åtgärder som syftar till att skapa bättre förutsättningar för att utveckla ridskolornas verksamheter. En angelägen åtgärd är enligt min mening att det görs en analys över vad som karakteriserar framgångsrika ridskolors verksamhet och vilka strategier de valt inom olika verksamhetsområden. En annan angelägen åtgärd är enligt min mening att vidareutveckla konceptet med jämförande nyckeltalsanalyser som gjorts av SvRF i samråd med LRF Konsult AB under år 1998 och 1999. Genom dessa olika former av s.k. bench-marking anser jag att ridskolornas verksamhet på sikt kan stärkas. Jag ser det som positivt att SvRF påbörjat ett arbete med att utveckla ett rikstäckande kvalitetssäkringssystem för ridskolor och förutsätter att detta arbete kommer att bedrivas intensivt på såväl central som lokal nivå under den närmaste framtiden.</p>
<h2>De statliga stöden till företagen</h2>
<p>Statligt stöd till företagare ges inom ramen för de regionalpolitiska stöden (nationellt finansierade och delvis finansierade av EU:s strukturfonder), men staten skapar även förutsättningar för att starta och utveckla småföretag genom olika former av kapitalförsörjningsåtgärder via t.ex. ALMI. En sammanställning över tillgängliga statliga stöd till företagare finns på Närings- och teknikutvecklingsverkets (NUTEK) hemsida, www.nutek.se. Referensgruppen bedömer att hästsektorns företag endast till mindre del tar vara på de möjligheter som ges inom ramen för de nationellt finansierade regionalpolitiska stöden och av EU:s strukturfondsprogram, t.ex. de geografiskt avgränsade mål 1- och mål 2programmen, det över hela Sverige gällande mål 3 som avser kompetensutveckling m.m., och de olika s.k. gemenskapsinitiativen.</p>
<p>Jag har inte haft möjlighet att ta fram uppgifter om vilka enskilda hästföretag som sökt stöd inom ramen för redan befintliga stöd till företagare. Jag har dock en känsla av, efter samråd med många hästföretagare, att de är dåligt orienterade om vilka stödmöjligheter som finns. Orsakerna är troligen flera, men okunskap om programmen och vad som krävs för att få delta är förmodligen en viktig orsak. Det är därför bra att de centrala sport- och avelsförbundena (SGC, SH, STC och SvRF) angett att de avser pröva förutsättningarna för att samverka kring information och rådgivning till hästföretagare i denna del.</p>
<p>De centrala förbunden, de tävlingsarrangerande sällskapen och riksanläggningarna har enligt referensgruppens uppfattning väl tagit vara på möjligheterna som ges via EU:s strukturfondsprogram och de statligt finansierade regionalpolitiska stöden. Jag noterar också att de centrala sport- och avelsförbunden (SGC, SH, STC och SvRF) avser att närmare pröva förutsättningarna och formerna för att i samråd med organisationer som representerar olika typer av hästföretagare ta till vara på olika fördelar som finns vid samverkan. Det gäller bland annat inköp och rådgivningsverksamhet som syftar till att förbättra ekonomin i hästföretagen. Jag bedömer att det är av väsentlig betydelse för sektorns utveckling att dessa åtgärder kommer till stånd inom en snar framtid.</p>
<p>Jag bedömer att det inte behövs något statligt stöd som riktas särskilt till företag i hästsektorn. Det finns redan stöd att söka inom ramen för befintliga stöd. Det är därför viktigt att hästsektorns företag tar vara på de möjligheter som finns inom nu gällande regelverk för statligt stöd till företagande.</p>
<p>Jag ser dock ett behov av att vissa statliga insatser vidtas vad gäller ridskolornas verksamhet. Dessa är till stor del föreningsdrivna och har i många fall knappa ekonomiska resurser och har mer begränsade möjligheter att söka stöd inom befintligt regelverk om stöd till företagare. SvRF har gett in ett förslag till åtgärder som jag bedömer är av värde för ridsektorn, se bilaga 7 och avsnitt 10.2.2 nedan.</p>
<h2>10.2.2 Förslag från Svenska Ridsportförbundet</h2>
<p>SvRF har gett in ett förslag till utredningen som syftar till att förbättra ridskolornas ekonomi samtidigt som det underlättar för ridskolor att anskaffa hästar av god kvalitet, se bilaga 7. SvRF anser att det är ett problem för flera av landets ridskolor att anskaffa väl utbildade hästar som är anpassade till användarnas behov. Orsakerna till problemet är enligt skrivelsen att ridskolornas ekonomi med traditionella mått sett är svag, att ekonomiska resurser saknas för att köpa hästar som är väl utbildade samt att kunskaper om att bedöma hästarnas utbildningsnivå m.m. varierar kraftigt mellan olika ridskolor. Det är enligt skrivelsen inte ovanligt att ridskolorna i dag köper sina hästar av s.k. hästhandlare, utan att först ha provat hästen. För det fall hästen inte passar för ridskolans behov kan den i många fall återlämnas mot en viss avgift. Hästen säljs då ofta vidare till en annan ridskola, som ges möjlighet att prova den osv. Hästarnas härstamning vid ridskolorna är inte sällan okänd.</p>
<p>SvRF:s förslag innebär sammanfattningsvis att SvRF bildar ett särskilt bolag som skall ha till syfte att säkerställa att landets ridskolor ges tillgång till hästar av vissa kvaliteter genom att köpa in hästar som sedan hyrs ut till ridskolor, att staten under en period av fem år tillskjuter tio miljoner kr per år som skall användas för hästinköp, att SvRF tar ansvar för bolagets driftkostnader och försäkringskostnader. Avsikten är att bolaget efter femårsperioden skall drivas utan det av mig föreslagna tidsbegränsade statliga stödet.</p>
<h2>10.2.3 Mina synpunkter på SvRF:s förslag</h2>
<p>SvRF föreslår i skrivelsen att förbundet bildar ett bolag. Bolagets uppgift skall vara att säkerställa att landets ridskolor ges möjlighet att anskaffa väl utbildade och säkra hästar till sin verksamhet. Mot bakgrund av vad jag fått ta del av vid mina besök vid ridskolor och av telefonsamtal som utredningen fått kan jag konstatera att det för många ridskolor är ett problem att få tag på bra hästar.</p>
<p>Jag anser att tillgång till välutbildade och säkra hästar anpassade till ridskoleelevernas förutsättningar är mycket viktig för att bevara och utveckla hästsektorn. Det är inte minst viktigt för att upprätthålla ett högt förtroende från föräldrar till barn och ungdomar som rider vid landets ridskolor och från samhället. Det är och har under lång tid varit ett problem för landets ridskolor att köpa hästar och frågan har enligt SvRF:s skrivelse diskuterats flera gånger inom förbundet, men har på grund av bristande resurser inte kunnat lösas. De problem som SvRF pekar på kring hästanskaffning till landets ridskolor bör enligt min mening i framtiden lösas av hästsektorn på egen hand. Jag kan dock konstatera att SvRF saknar ekonomiska möjligheter att starta den av förbundet föreslagna verksamheten utan ett tidsbegränsat statligt stöd.</p>
<p>Enligt min mening är det för idrottens framtid av grundläggande betydelse att barn och ungdomar får möjlighet att prova olika idrotter. Ridning är en av de största idrotterna i Sverige och den idrott som lockar flest flickor. Jag anser att det är av väsentlig betydelse att så många barn och ungdomar som möjligt ges tillfälle att prova att rida. Vi måste kunna erbjuda våra barn och ungdomar, oavsett familjens ekonomi eller var de bor, möjlighet att rida vid ridskolor som har säkra och välutbildade hästar och instruktörer. Jag bedömer att det av SvRF skissade förslaget ligger väl i linje med min uppfattning om hur detta skall kunna lösas. Det är också viktigt att verksamheten i förlängningen kan drivas av sektorn själv. Min och SvRF:s gemensamma bedömning är att detta skall kunna ske efter ett tidsbegränsat statligt stöd under fem år.</p>
<p>Regeringen redovisade i sin proposition 1998/99:107 ”En idrottspolitik för 2000-talet” bedömningen att det framtida överskottet av spel på s.k. värdeautomater kommer att uppgå till ungefär 250 miljoner kr årligen. Vidare bedömdes överskottet från spel på värdeautomater i bingohallar uppgå till ungefär 100 miljoner kr årligen. Av medlen bör enligt propositionen 80 % tillfalla idrottsrörelsen och 20 % fördelas av Statens Ungdomsstyrelse till det lokala föreningslivet. Senare beräkningar redovisade i slutbetänkandet från Den nya Spel- och lotteriutredningen (SOU 2000:9) pekar på att detta överskott kan komma att uppgå till ca 400 miljoner kr per år. Den nya Spel- och lotteriutredningen föreslår i sitt betänkande även att nettoöverskottet från kasinoverksamhet, vilket bedöms uppgå till ca 300 miljoner kr per år vid fullt utbyggd verksamhet, skall tillföras folkrörelserna. Utredningen remissbehandlas för närvarande. Jag förutsätter och anser att en av våra största idrotter för unga flickor skall få del av dessa pengar. Vidare förutsätter jag att dessa pengar, dvs. överskottet från spel på värdeautomater och kasinoverksamheten, kommer att tas in i statsbudgeten för att därefter anvisas till bland annat RF.</p>
<p>Det är viktigt att satsa på bredden i en idrott för att få fram en elit. Därför är det enligt min mening viktigt att just ridskolorna skall kunna tillhandahålla säkra hästar av god kvalitet. Vi får inte glömma att det är i ungdomsåren som hästintresset grundläggs för att sedan förhoppningsvis följa med hela livet, antingen som hobby eller som yrke. Hästar och hästsport är också ett intresse som kan vara gemensamt för barnen och deras föräldrar. Hästen kan i detta sammanhang ses som en bro mellan olika generationer. Jag bedömer att man med den av SvRF föreslagna modellen bildar en bra bas för inte bara bevarande utan framför allt en framtid för svensk hästsektor.</p>
<p>För att lösa de problem som SvRF pekat på vad gäller hästanskaffning till landets ridskolor finns enligt min mening alternativa möjligheter. Att utbilda de som ansvarar för hästinköp vid landets ridskolor kan vara en sådan. Att utbilda unghästutbildare som anställs vid ridskolorna kan vara en annan. Jag anser dock att detta först på lång sikt kommer att ge resultat. Därför föreslår jag att staten under vissa förutsättningar i ett initialskede bidrar med resurser för att SvRF:s förslag som getts in till utredningen skall kunna genomföras. Sådana förutsättningar är att SvRF tar ett ansvar för att årligen kontrollera att de hästar som bolaget hyr ut till landets ridskolor sköts väl och har en god ridbarhet, att ridskolorna som hyr hästar av bolaget bedriver ett medvetet och strukturerat kvalitetsarbete där särskild hänsyn tas till ridskoleelevernas säkerhet, hästskötsel, arbetsförhållanden och miljö. Jag ser det också som viktigt att viss hästanskaffning som skall tillhandahållas av bolaget avser hästar som skall användas för körning vid landets ridskolor. Detta ligger enligt min bedömning väl i linje med den ungdomssatsning som sker i samverkan mellan galopp-, rid- och travsporten. Jag kan också konstatera att parterna enligt den återrapportering som gjorts för verksamhetsåren 1998 och 1999 är nöjda med utfallet av satsningen på ungdomsverksamhet.</p>
<h2>11 Konsekvensbeskrivningar</h2>
<p>Utredning har skyldigheten att analysera konsekvenser av utredningens förslag utifrån följande perspektiv:</p>
<p>Jämställdhetspolitiska konsekvenser (Dir. 1994:124) Offentliga åtaganden (Dir. 1994:23) Regionalpolitiska konsekvenser (Dir. 1992:50)</p>
<p>Ridsport är i många avseenden flickornas idrott. Den satsning på avel, kompetens, landsbygd och företagande som jag föreslår kan enligt min bedömning medverka till att minska en eventuell orättvisa i det stöd som ges från samhället till flickrespektive pojkidrotter. Jag bedömer att mina förslag i allt väsentligt kommer att främja jämställdheten mellan kvinnor och män, flickor och pojkar, då förslagen enligt min bedömning medför att svensk hästsektor kan bevaras och utvecklas. Hästsporterna är enligt min mening i sig jämlika, då kvinnor och män, flickor och pojkar, tävlar på lika villkor.</p>
<p>De nya offentliga åtaganden som läggs på Jordbruksverket och i vissa fall länsstyrelserna till följd av mina förslag avseende svensk tillämpning av den gemensamma jordbrukspolitiken bedömer jag kan inrymmas inom nuvarande resurser. Detsamma gäller det nya offentliga åtagande som ges Jordbruksverket för att handlägga ett tidsbegränsat stöd för långsiktiga åtgärder på hästavelsområdet. Jag bedömer också att Forskningsrådet för Miljö, Areella näringar och Samhällsbyggande inte behöver ökade resurser för att kunna handlägga ett nytt åtagande på hästforskningsområdet. Vidare bedömer jag att SLU kan omprioritera resurser så att en ökad utbildningsverksamhet kan ske vid Hovslagarskolan i Skara som SLU är huvudman för.</p>
<p>Mina förslag på det jordbrukspolitiska området medför att möjligheterna att etablera och utveckla hästverksamheter på landsbygden kommer att förbättras, speciellt i tätortsnära glesbygd och glesbygdsområden. Grundläggande förutsättningar för att använda hästar i renskötselarbetet medverkar enligt min mening också positivt till utveckling av nya företag, t.ex. hästturismverksamhet i renbetesfjällen. Jag anser att mina förslag ligger i linje med en modern näringspolitik. Min bedömning av kostnaderna för att genomföra förslagen samt i förekommande fall hur de skall finansieras beskrivs i varje kapitel där sådana förslag ges.</p>
<h2>Referenslista</h2>
<p>ATG:s årsredovisning 1999.</p>
<p>Ds 1997:11, Ändringar i djurskyddslagen, Stockholm, 1997.</p>
<p>Glesbygdsverket, Utveckling i gles- och landsbygder, årsrapport 2000, Östersund, 2000.</p>
<p>Jordbruksdepartementet, Miljö- och landsbygdsprogram för Sverige år 2000–2006, Stockholm, 2000.</p>
<p>Kungliga Skogs- och Lantbruksakademiens tidskrift, Hästen – en resurs i dagens samhälle, Stockholm, Årg. 139, Nr 4 År 2000.</p>
<p>Jönköping, 1991.</p>
<p>Nationella Stiftelsen för Hästhållningens Främjande, Hästen i Sverige, europa och jordbrukspolitiken, Stockholm, 1996.</p>
<p>Nationella Stiftelsen för Hästhållningens Främjande, Nationellt utvecklingsprogram för svensk hästnäring, Stockholm, 2000.</p>
<p>SGC:s årsredovisning 1999.</p>
<p>SH:s årsredovisning 1999.</p>
<p>SOU 1998:76, Idrott och motion för livet.</p>
<p>SOU 1999:78, Jordbruk och miljönytta.</p>
<p>SOU 2000:9, Föreningslivet på Spel- och lotterimarknaden.</p>
<p>Statens jordbruksverk, Rapport 1998:23 Hästhållningen 1997, Jönköping, 1999.</p>
<p>Svenska Galoppsportens Årsbok 1999.</p>
<p>STC:s årsredovisning 1999.</p>
<p>SvRF:s årsredovisning 1999.</p>
<h2>Bilaga 1</h2>
<h2>Kommittédirektiv</h2>
<h2>Svensk hästpolitik</h2>
<p>Dir. 2000:7</p>
<p>Beslut vid regeringssammanträde den 17 februari 2000.</p>
