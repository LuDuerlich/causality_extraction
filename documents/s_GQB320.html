<h1>Sammanfattning</h1>
<h2>Några allmänna utgångspunkter för uppdraget</h2>
<p>SverigeDirekt är en gemensam portal på Internet för den offentliga sektorn. Inom SverigeDirekt bedrivs det också viss kontaktverksamhet för att sprida kunskap och erfarenhet i den offentliga sektorn om hur webbinformationen kan utvecklas. Portalen har sitt ursprung i Toppledarforums projekt World Wide Web för offentlig information. Staten – företrädd av Regeringskansliet – samt Svenska Kommunförbundet och Landstingsförbundet träffade i januari 1997 ett avtal om en gemensam webbplats för samhällsinformation från stat, kommuner och landsting. I maj samma år träffade de ursprungliga avtalsparterna ett kompletterande avtal med riksdagen om medverkan i projektet. Verksamheten skulle drivas i projektform under namnet SverigeDirekt. SverigeDirekt påbörjade sin verksamhet den 15 oktober 1997. Portalen finns numera på www.sverigedirekt.se.</p>
<p>Vi har i uppdrag att föreslå hur den verksamhet som nu bedrivs i projektform under benämningen SverigeDirekt ska ges permanent form samt utvecklas och organiseras i framtiden. Vi ska överväga hur man tillgodoser behoven av samordning mellan den verksamhet som nu bedrivs under benämningen SverigeDirekt och annan närliggande IT-baserad samhällsinformation, bl.a. rättsinformationssystemet och Samhällsguiden. I uppdraget ingår också att kartlägga vilka andra informationssystem med söktjänster som finns när det gäller information om det offentliga Sverige. Med hänsyn till kommunernas och landstingens stora andelar av den samlade samhällsinformationen är det enligt direktiven viktigt att samarbetet med Svenska Kommunförbundet och Landstingsförbundet fortsätter.</p>
<p>I ett delbetänkande i juni 2001 har vi redovisat grunddragen i förslaget om den framtida organisationen, dess verksamhet och finansiering.</p>
<h2>Inriktningen av verksamheten inom SverigeDirekt</h2>
<p>Det är ett offentligt åtagande att förse medborgare och företag med samhällsinformation av god kvalitet. För att tillgodose behovet av samhällsinformation är det inte tillräckligt att varje myndighet, kommun och landsting tillhandahåller information inom sitt verksamhetsområde. Enligt vår uppfattning ska det allmänna också svara för att det finns en begriplig introduktion till informationsutbudet från den offentliga sektorn. På så sätt ökar det offentliga Sveriges tillgänglighet för dem som saknar förkunskaper om var viss information finns att tillgå. Inriktningen i den s.k. förvaltningspolitiska propositionen (Statlig förvaltning i medborgarnas tjänst, prop. 1997/98:136) och arbetet kring den s.k. 24-timmarsmyndigheten är vägledande i vårt arbete.</p>
<p>SverigeDirekt ska vara en samlad plats för vägvisning till de olika informations- och självbetjäningstjänster som myndigheter, kommuner och landsting tillhandahåller. Vägvisningstjänsten ska vara tillgänglig inte bara som en portal på Internet utan också per telefon, e-post, brev och telefax. Syftet ska vara att göra den offentliga sektorn mer tillgänglig för medborgare och företag och på så sätt stärka demokratin och förbättra det allmännas service. Tjänsten ska utformas med detta syfte i fokus och erbjuda användarna effektiva verktyg för att snabbt nå den elektroniska samhällsservice de söker.</p>
<p>Att göra den vägvisning som SverigeDirekt lämnar tillgänglig även per telefon och e-post innebär inte bara att tillgängligheten till vägvisningstjänsten ökar utan medför också att man får en löpande kontakt med användare och därmed en ständig kvalitetskontroll av den elektroniska informationen.</p>
<p>Verksamheten inom SverigeDirekt behöver utvecklas också på ett annat plan. Ett effektivt medborgarmöte ställer krav inte bara på informationspublicering och -förmedling utan också på en anpassning av den bakomliggande informationsstrukturen till de nya informations- och kommunikationskanalerna.</p>
<p>Informationsansvariga i den offentliga sektorn efterfrågar ett forum – eller en resurs – som kan ge stöd och ledning i arbetet med att utveckla informationsstrukturerna. Något sådant forum finns inte i dag. En logisk följd är därför att nu ge verksamheten inom SverigeDirekt ett utökat ansvar för den elektroniska samhällsinformationen, ett ansvar som alltså sträcker sig längre än att tillhandahålla en vägvisningstjänst.</p>
<p>Portalen SverigeDirekt ska vara en gemensam och officiell ingång till hela det offentliga Sverige på Internet. Det elektroniska tjänsteutbudet ska vara fristående från och decentraliserat i förhållande till SverigeDirekt. Olika ämnesmässigt och målgruppsmässigt specialiserade informationstjänster bör i princip inte samordnas och integreras med portalen SverigeDirekt. Däremot ska verksamheten inom SverigeDirekt samverka med de olika informationstjänsterna för att uppnå en användaranpassad och effektiv informationsstruktur.</p>
<h2>Samordningsöverväganden m.m.</h2>
<p>Staten ska inte finansiera flera informationstjänster med samma syfte och fokus. SverigeDirekt och Samhällsguiden ska därför samordnas med varandra. Samhällsguiden ska härefter inte finnas kvar som en fristående tjänst med egen huvudman.</p>
<p>Samhällsguiden har sedan tidigare en problemorienterad struktur som bör tas tillvara. Det är vår uppfattning att möjligheten att söka information utifrån en livssituation eller ett problemområde bör lyftas fram i en framtida SverigeDirekt-tjänst. Samhällsguidens problemorienterade struktur kan enligt vår mening fungera som en av flera alternativa sökvägar till myndigheternas, landstingens och kommunernas webbplatser. Det måste överlåtas åt den blivande verksamheten inom SverigeDirekt att avgöra hur den problemorienterade sökvägen närmare bör utformas.</p>
<p>Rättsinformationssystemet ska samordnas organisatoriskt med verksamheten inom SverigeDirekt. Den gemensamma organisationen ska vara samordningsmyndighet för rättsinformationssystemet. Däremot bör portalen SverigeDirekt och rättsinformationssystemets portal Lagrummet inte integreras innehållsmässigt utan drivas som två separata tjänster.</p>
<p>Också SverigeDirekt och Företagarguiden bör samordnas under gemensam ledning och med gemensam organisation för utveckling och drift. Informationstjänsterna SverigeDirekt och Företagarguiden bör emellertid fortsätta att drivas som två separata tjänster.</p>
<p>Portalen SverigeDirekt ska i fortsättningen liksom hittills länka till s.k. regionala portaler som uppfyller kraven för länkning. Det finns däremot inte skäl att överväga någon annan och närmare relation mellan verksamheten inom SverigeDirekt och de regionala portalerna.</p>
<p>Om det arbete som i dag bedrivs inom ramen för kampanjen Öppna Sverige ska fortsätta efter projekttidens slut den 30 juni 2002 är det lämpligt att placera ansvaret på den funktion för elektronisk samhällsinformation som vi föreslår.</p>
<p>Vi föreslår att verksamheten inom SverigeDirekt ska föra och göra tillgängligt ett register med basuppgifter om alla myndigheter, kommuner och landsting. En ny förordning ska ålägga myndigheterna under regeringen att till det organ som ska ansvara för verksamheten inom SverigeDirekt meddela ändrade adressuppgifter. Det bör finnas möjligheter att samarbeta med Svenska Kommunförbundet och Landstingsförbundet för att samla in motsvarande adressuppgifter bland kommuner och landsting.</p>
<h2>Kvalitetsfrågor</h2>
<p>Utgångspunkten för våra förslag och bedömningar när det gäller kvalitet är att offentlig service ska vara tillgänglig för alla på lika villkor.</p>
<p>Vad gäller tillförlitligheten hos den information som SverigeDirekt länkar till är SverigeDirekt beroende av de offentliga informationsproducenterna. Verksamheten inom SverigeDirekt bör användas för att stärka informationsproducenternas kvalitetsmedvetande och uppmuntra dem att följa rutiner som säkerställer tillförlitligheten hos informationen.</p>
<p>Metoderna för att söka information på portalen SverigeDirekt ska utformas med hänsynstagande till att olika användargrupper har olika behov och kunskaper. SverigeDirekt ska ge så mycket vägvisning att användarna hittar fram till den sökta informationen även om de från början inte vet vilket samhällsorgan som ansvarar för informationen. Sökvägarna behöver utvecklas fortlöpande.</p>
<p>Den offentliga sektorn har ett särskilt ansvar för att utforma sin information – också den elektroniska – så att den är tillgänglig för personer med funktionsnedsättningar. En framtida SverigeDirektportal måste leva upp till högt ställda krav på tillgänglighet för funktionshindrade.</p>
<p>Verksamheten inom SverigeDirekt bör också uppmuntra till att den offentliga sektorns informationstexter får ett innehåll som från början är anpassat till invandrade personers behov och skrivs på lätt svenska. På så sätt kan samhällsinformationen få en mer integrationsfrämjande struktur. Det är en angelägen uppgift för verksamheten inom SverigeDirekt att uppmuntra till och tillsammans med offentliga informationsproducenter verka för att offentliga webbplatser anpassas till personer med särskilda behov.</p>
<p>Verksamheten inom SverigeDirekt bör ges ansvaret för att förvalta och vidareutveckla kvalitetskriterier för den elektroniska samhällsinformationen. Kvalitetskriterierna ska utformas som rekommendationer och inte vara författningsreglerade.</p>
<h2>Frågor kring huvudmannaskap, organisationsform och placering av uppgifterna</h2>
<p>Portalen SverigeDirekt ska även i framtiden vara ingången till det offentliga Sverige på Internet. Som en allmän utgångspunkt bör gälla att huvudmannaskapet för en sådan portal ska vara tydligt och trovärdigt. Enligt vår mening talar såväl praktiska skäl som effektivitetsskäl för att huvudmannaskapet för portalen SverigeDirekt och de andra uppgifter som föreslås bli samordnade med SverigeDirekt ska vara odelat. På så sätt blir det tydligt var det slutliga ansvaret ligger.</p>
<p>Det är mest naturligt att huvudansvaret för driften av Sverige - Direkt-portalen vilar på staten. Med den föreslagna samordningen med Samhällsguiden, rättsinformationssystemet och Företagarguiden ter det sig också mindre naturligt att t.ex. Svenska Kommunförbundet och Landstingsförbundet deltar som huvudmän, särskilt i fråga om en organisation med ansvar för rättsinformationssystemet. Vi föreslår därför att verksamheten ska ha staten som huvudman. Den samverkan som behövs med bl.a. Svenska Kommunförbundet och Landstingsförbundet – och som är utomordentligt angelägen – kan ske i andra former än genom gemensamt huvudmannaskap. Vi föreslår att verksamheten framgent ska bedrivas i myndighetsform.</p>
<p>Vid bedömningen av var ansvaret för uppgifterna bör ligga är två utgångspunkter viktiga. En grundläggande utgångspunkt är att myndigheten på ett genomgripande sätt måste verka tillsammans med de offentliga informationsproducenterna i hela det offentliga</p>
<p>Sverige, dvs. med statliga myndigheter, kommuner och landsting. Den andra utgångspunkten för våra överväganden är att det är angeläget att den verksamhet som hittills bedrivits inom ramen för SverigeDirekt inte placeras vid sidan av den utveckling av den elektroniska förvaltningen som pågår, utan i stället blir en del av den.</p>
<p>Utvecklingen på webbinformationsområdet går vidare i snabb takt och det är därför svårt att överblicka vilka uppgifter som den tänkta organisationen kan behöva ha om några år liksom vilken kompetens dessa uppgifter kan komma att kräva. Bl.a. av denna anledning är det angeläget att någon myndighet relativt snart kan ta sig an uppgiften att vara en resurs för frågor om elektronisk samhällsinformation.</p>
<p>Den centrala uppgiften för den funktion vi föreslår är samhällsinformationsfrågorna, men kompetens gällande bl.a. sökfunktioner, begreppsfunktioner och portalstrategifrågor behövs också för att underlätta för medborgare och företag att hitta informationen. Dessutom krävs särskilda kunskaper i rättsinformation.</p>
<p>Om det är möjligt att finna en befintlig förvaltningsmyndighet som är lämplig för de nya uppgifterna har en sådan lösning ett naturligt försteg framför det dyrare och sårbarare alternativet att bilda en ny myndighet. Närmast till hands när det gäller befintliga förvaltningsmyndigheter ligger Statskontoret, som sedan tidigare har till uppgift att förnya statsförvaltningen med hjälp av IT. Det nära samband som finns mellan de funktioner vårt förslag avser och Statskontorets verksamhet talar för att den framtida och samordnade verksamheten placeras på Statskontoret.</p>
<p>Under utredningsarbetet har det funnits farhågor för att SverigeDirekts verksamhet om den placeras inom Statskontorets ram inte skulle integreras med Statskontorets arbete med att utveckla mötet mellan den offentliga sektorn, medborgare och företag utan endast blir en ren portal på Internet. Det har också funnits en oro för att en placering på Statskontoret skulle kunna innebära att den inom SverigeDirekt etablerade samverkan med kommuner och landsting inte tas tillvara. Vi har dock funnit att det finns förutsättningar för att undvika en sådan utveckling.</p>
<p>Våra överväganden leder oss alltså till slutsatsen att den framtida och samordnade verksamheten får bättre förutsättningar att uppnå sina syften om den placeras på Statskontoret och knyts samman med de utvecklingsprojekt som pågår där än om verksamheten placeras på en nyinrättad och förhållandevis liten myndighet. Vi kan inte se att det i dag finns någon befintlig myndighet vid sidan av Statskontoret som – med hänsyn till nuvarande verksamhet och kompetens – är bättre lämpad än Statskontoret att ansvara för SverigeDirekt och de andra uppgifter som föreslås samordnas med SverigeDirekt.</p>
<p>För medborgare och företag utgör den lokala informationen en viktig del av det totala informationsutbudet. Det är därför viktigt att finna ledningsformer inom Statskontoret som bidrar till att hela det offentliga Sverige – över de traditionella sektorsgränserna – kan samverka kring och ta ansvar för frågor som gäller elektronisk samhällsinformation.</p>
<p>Vid sidan av det befintliga insynsrådet på Statskontoret bör det inrättas ytterligare ett råd. Detta råd ska hantera frågor kring elektronisk samhällsinformation och elektronisk förvaltning. Kommuner och landsting bör vara representerade i rådet. Myndigheten ska vara skyldig att samråda med rådet i viktigare frågor som rör elektronisk samhällsinformation och elektronisk förvaltning.</p>
<p>Vi bedömer att den nya verksamheten bör kunna påbörjas inom Statskontoret den 1 januari 2003.</p>
<h2>Finansiering</h2>
<p>Den föreslagna och utvidgade verksamheten bör finansieras genom anslag över statsbudgeten. Kurser och seminarier som verksamheten erbjuder bör dock självfinansieras genom avgifter.</p>
<p>För att fullgöra de utökade arbetsuppgifter som föreslås i betänkandet bedömer vi att Statskontorets ramanslag ett normalt verksamhetsår behöver ökas med 20 miljoner kronor. Ökningen ska finansieras genom minskning av de anslag som täcker nuvarande verksamhet. Ett normalt verksamhetsår ska Regeringskansliets ramanslag minskas med sammanlagt 9,1 miljoner kronor och riksdagens ramanslag minskas med 0,3 miljoner kronor. För att täcka verksamhetens återstående resursbehov ska de informationsansvariga myndigheternas ramanslag minskas med 10,6 miljoner kronor.</p>
