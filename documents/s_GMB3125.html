<h1>Sammanfattning</h1>
<h2></h2>
<p>Organisationskommitténs arbete har enligt direktiven bedrivits i tre etapper med successiv avrapportering. Detta är den avslutande rapporten. Kommittén upphör den 31 december 1998 och efterträds då av den nya myndigheten.</p>
<p>I kapitel 1  om uppdrag och förutsättningar redovisas hur kommittén inom denna ram valt att lägga upp och praktiskt genomföra arbetet med tyngdpunkt på den tredje och i huvudsak avslutande etappen. Kommittén har sett som sin uppgift att ge det politiska grundbeslutet en tillräckligt operativ utformning för den fortsatta uppbyggnadsprocessen inom den nya organisationen fr.o.m. 1999. Att denna kommer att pågå tre -  fyra år fram till verksamhet i full skala, då även den nya byggnaden i Göteborg tas i bruk, har begränsat kommitténs möjligheter till detaljutformning och precision. Samtidigt ges myndigheten det utrymme som krävs för att samla skilda nätverk, traditioner och ambitioner in i en samverkande helhet och därifrån gradvis utveckla nya perspektiv och verksamhetsformer.</p>
<p>Kommitténs behandling av den allmänna verksamhetsinriktningen i kapitel 2  inleds med en kort faktasammanställning över de ingående fyra museerna samt en sammanfattning av den internationella utvärderingen av dessa. Av utvärderarnas synpunkter har kommittén för sin del främst tagit fasta på lokalfrågorna samt behovet av fortsatta insatser av SESAM-karaktär. Andra bedömningar av starka och svaga sidor kvarstår för beaktande i kommande verksamhetsplanering.</p>
<p>Från de givna politiska utgångspunkterna formulerades tidigt en verksamhetsidé, som är relativt allmänt hållen och därmed ger organisationen en vid ram för förverkligandet av sitt uppdrag. Denna kvarstår i slutrapporten. Det engagerade arbete, som därefter inom och utom kommittén lagts ner på idébildning och praktiska uppslag, finns emellertid dokumenterat och bör ge ledning och personal en god grund för den framtida verksamheten. Det avspeglas också i andra delar av kommitténs överväganden.</p>
<p>I kapitel 3  lyfter kommittén fram ett antal centrala strategiska frågor. Som två delvis sammanhängande sådana framhålls särskilt en effektiv</p>
<p>IT-uppbyggnad samt fortsatta interna insatser av SESAM-karaktär, vilka båda behandlas även i ekonomiavsnittet (kap. 7).</p>
<p>För en vidareutveckling av utställningsverksamheten konstaterar kommittén att åtskilliga idéer om profilering och konkreta inslag kommit fram. Kommittén rekommenderar att ett litet centralt utställningssekretariat med rörliga resurser etableras för att driva på och praktiskt stödja en sådan utveckling, som också bör vara till fördel för ett strukturerat samarbete med bl.a. Riksutställningar och länsmuseerna. En kortfattad redovisning ges av den aktuella utställningsplaneringen 1999 -  2000.</p>
<p>Kommittén tar upp även vissa övergångsfrågor avseende nuvarande servicefunktioner, biblioteksverksamheten, fondstiftelser, samlingarnas juridiska status m.m. Myndigheten rekommenderas att analysera på vilka punkter det är ändamålsenligt att ytterligare utveckla en gemensam infrastruktur i egen regi eller i samverkan med andra aktörer. Vidare understryker kommittén att en viktig uppgift för den blivande myndighetsledningen är att tidigt skapa en policy i grundläggande balansfrågor. Särskilt lyfts fram avvägningar mellan samordning och decentralisering, mellan verksamhet i egen regi och externa uppdrag och mellan traditionella museiuppgifter och rollen som utvecklingscentrum. De kulturmöten som den nya organisationen för med sig bör, enligt kommitténs uppfattning, ha förutsättningar att bli kreativa och genom de skilda perspektiven leda till okonventionella resultat.</p>
<p>Rollen som ansvarsmuseum behandlas (jfr kap. 4), likaså det av Göteborgs universitet initierade Museion-projektet. Även i Stockholm bör motsvarande forskningssamarbete kunna vidareutvecklas. Kontakter med försöksverksamheten inom Forum för världskultur i Stockholm samt arbetet på ett museum om Förintelsen bör också etableras.</p>
<p>Organisationsfrågorna behandlas i kapitel 4  och konkretiseras i ett förslag till instruktion med motiveringar. Styrelsen föreslås få ansvar för organisation och chefsanställningar på nivån omedelbart under myndighetschefen liksom beslut om sådana rådgivande och kontaktskapande organ som kan ge ytterligare förankring och idéinflöde. Kommittén gör bedömningen att styrelsens förutsättningar att aktivt medverka i uppbyggnadsprocessen och bli ett verkligt stöd i detta befrämjas av att få ett så brett ansvar för verksamheten som är möjligt inom verksförordningens ram. Grundorganisationen består vid ingången av 1999 av fyra museer och ett centralt kansli. Myndigheten som helhet föreslås få namnet Statens museer för världskultur.</p>
<p>Myndighetschefen (överintendenten) föreslås inta samma ställning i förhållande till hela organisationen och har till omedelbart förfogande i första hand det centrala kansliet. Kommittén rekommenderar att kansliet</p>
<p>får stabskaraktär och, utöver ekonomiadminstrativ kompetens, innefattar delvis rörliga resurser för specialområden som utställningar (t.ex. ett utställningssekretariat), programaktiviteter, information-marknadsföring, forskningsfrågor, IT-strategi och personalutveckling. Detta är naturligt inför en uppbyggnad av verksamheten som, även med ett decentraliserat resultatansvar, måste anses ställa mycket höga krav på planeringsförmåga, överblick, initiativ och ekonomisk kontroll.</p>
<p>I avvaktan på regeringens pågående översyn av museistrukturen övertas enligt förslaget med en mindre omformulering den uppgift som ansvarsmuseum, som nu ligger på Folkens museum-etnografiska, trots att den nya myndighetens arbetsområde och perspektiv blir vidare. Eventuella praktiska gränsdragningsproblem förutsätts som nu kunna lösas berörda myndigheter emellan.</p>
<p>Lokalfrågorna i kapitel 5  domineras naturligt av lokaliseringen av nybyggnaden i Göteborg till Korsvägen/Södra vägen, där kommittén framför allt vägletts av kommande samarbete med det blivande Vetenskapscentrum och universitetet/Museion samt publika förutsättningar. Avtal med Göteborgs kommun om framtida överlåtelse av tomtmark träffades den 23 juni 1998 och godkändes av regeringen i beslut den 10 september. En internationell arkitekttävling i två steg pågår sedan juli 1998 på regeringens uppdrag och i regi av Statens fastighetsverk med en investeringskostnad på 200 mkr som utgångspunkt. Slutligt avgörande planeras till maj 1999 och invigningen av byggnaden till våren 2003. Motsvarande tävling för det närliggande Vetenskapscentrum avgjordes i september 1998.</p>
<p>Vad gäller övriga lokalfrågor i Göteborg berör kommittén de nuvarande magasinen, som kräver vissa kortsiktiga åtgärder för att kunna accepteras fram till dess att den nya byggnaden tas i bruk. Magasinslösningen där på längre sikt kan komma att kräva ytterligare avvägningar mellan olika intressen. För det nya kansliets behov har kommittén anskaffat tillfälliga lokaler.</p>
<p>Lokalerna i Stockholm har också studerats från olika utgångspunkter, men några konkreta förslag har inte funnits förutsättningar att lämna. Kommittén utgår dock från att den nya myndighetsledningen samlat analyserar lokalsituationen och tar de initiativ som långsiktigt kan visa sig motiverade.</p>
