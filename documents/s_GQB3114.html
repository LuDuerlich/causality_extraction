<h1>Sammanfattning</h1>
<h2></h2>
<p>Bedömning och slutsatser</p>
<p>• det finns mycket goda förutsättningar för kostnadseffektiva  JI-projekt i Östeuropa,</p>
<p>• de flesta länder i Östeuropa kräver kapacitetshöjande åtgärder för att kunna implementera Kyotoprotokollet och regelverket för gemensamt genomförande,</p>
<p>• kandidatländernas utrymme för gemensamt genomförande minskar vid medlemskap i EU,</p>
<p>• under de närmaste åren är Energimyndigheten den största aktören i Sverige för gemensamt genomförande,</p>
<p>• incitamenten är svaga eller obefintliga för företagens deltagande i gemensamt genomförande,</p>
<p>• bilaterala avtal är en nödvändig förutsättning för att minimera riskerna vid gemensamt genomförande och för att underlätta tillkomsten av individuella projekt,</p>
<p>• de prioriterade länderna för samarbete om gemensamt genomförande är  Estland, Litauen, Rumänien och Ryssland.</p>
<p>Med dessa länder har förhandlingar inletts om bilaterala avtal. Förhandlingarna med Estland och Rumänien har avslutats. Ukraina kan också bli ett intressant land på sikt,</p>
<p>• det krävs samordning mellan svenska myndigheter för att effektivt driva  JI-projekt och uppmuntra företagen att delta i sådana projekt.</p>
<p>Våra förslag</p>
<p>• Energimyndigheten bör få i uppdrag av regeringen att utveckla en svensk nationell strategi för gemensamt genomförande,</p>
<p>• Energimyndigheten bör vidare få ett övergripande ansvar för utveckling och samordning av gemensamt genomförande samt för information,</p>
<p>• Nutek bör få ett särskilt ansvar att informera små och medelstora företag om gemensamt genomförande,</p>
<p>• regeringen bör i regleringsbrev klargöra Energimyndighetens och Sidas roller vad gäller gemensamt genomförande med inriktning mot ökat samråd och samarbete. Sida och Energimyndigheten bör i detta sammanhang utveckla en gemensam bas för sitt agerande för gemensamt genomförande,</p>
<p>• Naturvårdsverket bör inom ramen för sitt Östeuropaprogram, vilket finansieras av Sida, stödja institutionsstärkande och kapacitetshöjande åtgärder i Sveriges samarbetsländer för gemensamt genomförande när det gäller implementeringen av Kyotoprotokollet,</p>
<p>• samtidigt med detta betänkande överlämnas ett förslag till bilateralt avtal med Estland om gemensamt genomförande till regeringen.</p>
