<h1>11 Författningskommentar</h1>
<h2></h2>
<p>Inledningsvis kan konstateras att utredningen lägger fram förslag med ändringar av bestämmelserna i lagen (1962:381) om allmän försäkring, AFL, föräldraledighetslagen (1995:584), socialförsäkringslagen (1999:799) och semesterlagen (1977:480). För att öka läsvänligheten och möjligheten att tillgodogöra sig lagtexten borde de ändringar som föreslås i AFL ha föranlett en omarbetning av 4 kap. AFL. Utredningen har även övervägt om inte graviditetspenningen borde ligga i 4 kap. Med hänsyn till den begränsade tid som stått till förfogande för författningsarbetet och till att Utredningen om samordning av socialförsäkringslagarna, SamSol, (S 2001:04), har till uppgift att genomföra en teknisk översyn av bl.a. AFL har utredningen emellertid inskränkt sig till att föreslå ändringar och tillägg i 3 och 4 kap. AFL utan några större omarbetningar.</p>
<p>När det gäller graviditetsledigheten innebär förslaget att en kvinna även skall ha möjlighet att vara delledig. De regler som finns i dag om mammaledighet avser enbart rätt till hel ledighet. Utredningen ser det därför nödvändigt att införa en ny bestämmelse i föräldraledighetslagen. Det kan då ifrågasättas om inte reglerna om mammaledighet kan bli överflödiga eller i vart fall kan komma att behöva arbetas om. Med hänsyn till den begränsade tid som stått till förfogande för författningsarbetet har denna fråga inte hunnit övervägas närmare. 11.1 Förslaget till lag om ändring i lagen (1962:381) om allmän försäkring 3 kap. 5 §</p>
<p>Tredje stycket 5  har ändrats så att en förälder som helt eller delvis avstår från förvärvsarbete för vård av barn får bibehålla sin sjukpenninggrundande inkomst, SGI, ända fram till barnet fyllt ett och ett halvt år. Tidigare hade föräldern motsvarande rätt att bibehålla sin SGI tills barnet fyllt ett år. 9 §</p>
<p>Paragrafen innehåller regler om den nya graviditetspenningen. Förmånen ersätter helt den tidigare havandeskapspenningen. Även de kvinnor som har besvär som inte anses som sjukdom och därmed inte ger möjlighet att få sjukpenning, eller har ett arbete som inte anses tillräckligt fysiskt påfrestande för att få havandeskapspenning kan vara berättigade till graviditetspenningen.</p>
<p>Av första stycket 1  framgår att en gravid kvinna som avstår från förvärvsarbete har rätt till graviditetspenning. Den tidigare rätten till havandeskapspenningen på grund av risker i arbetsmiljön har infogats i första stycket 2.</p>
<p>Gravida kvinnor som avstår från förvärvsarbete i slutet av graviditeten, både anställda och egenföretagare, omfattas av rätten till graviditetspenning. Arbetstagares rätt att vara ledig från förvärvsarbetet finns i en ny paragraf, 3 a §, i föräldraledighetslagen. Timanställda kvinnor och kvinnor som är anställda dag-för-dag med flera grupper har också rätt till graviditetspenning. Om det inte kan utredas hur kvinnan skulle ha förvärvsarbetat kan en jämförelse göras med hur kvinnan arbetat innan hon vill vara ledig med graviditetspenning. En sådan metod används för sjukpenningen och för den tidigare havandeskapspenningen. Jämförelseperioden bör inte anges till en viss tidslängd utan kan variera från fall till fall. Den bör dock inte sträcka sig alltför långt bakåt i tiden. Försäkringskassan får utreda hur kvinnan har arbetat tidigare före den period som hon söker ersättning för att avgöra om det är troligt att hon skulle ha förvärvsarbetat om hon inte varit gravid.</p>
<p>I andra stycket  anges att i de fall kvinnan avstår från förvärvarbete kan graviditetspenning börja tas ut från och med 30:de dagen före beräknad förlossning och tas ut fram till och med dagen före faktisk förlossning. Det innebär att en kvinna som föder barn efter beräknad förlossning kan få mer än 30 dagar med graviditetspenning medan en kvinna som föder barn före beräknad förlossning blir berättigad till färre än 30 dagar med graviditetspenning. I tredje stycket sägs att gravida kvinnor i riskabla arbetsmiljöer (som omfattades av den tidigare havandeskapspenningen) har rätt till ersättning från förbudstidpunkten. Antalet möjliga dagar har utökas till att gälla samtliga dagar som förbudet gäller och längst till och med dagen före faktiskt förlossning. Tidigare ersattes endast dagar fram till tio dagar före beräknad förlossning.</p>
<p>För kvinnor med graviditetsbesvär för tid före 30 dagar före beräknad förlossningen finns liksom tidigare möjlighet att ta ut förtida uttag av föräldrapenning enligt 4 kap. AFL. Leder graviditeten till besvär som kan anses som sjukdom skall kvinnan i stället ges rätt till sjukpenning enligt AFL. Se även 8.3. 9 a §</p>
<p>Paragrafen innehåller bestämmelser om hur graviditetspenningen beräknas.</p>
<p>I första stycket  anges att ersättningen liksom tidigare havandeskapspenningen är kalenderdagsberäknad. Graviditetspenningens belopp följer också reglerna om sjukpenning, vilket överensstämmer med vad som gällde för den tidigare havandeskapspenningen.</p>
<p>Av andra stycket  framgår att graviditetspenningens ersättningsnivåer omfattar hel, tre fjärdedels, halv samt en fjärdedels ersättning.</p>
<p>I tredje stycket  anges att kvinnan endast kan ta ut graviditetspenningen under arbetsfria dagar om hon är ledig i direkt anslutning till dessa. Om t.ex. lördag och söndag är arbetsfria dagar kan kvinnan ta ut ersättning på heltid dessa dagar om hon är ledig på heltid antingen fredag eller måndag och för den tiden tar ut graviditetspenning. 9 b §</p>
<p>Paragrafen är ny.</p>
<p>I andra stycket  anges att en skiftlig ansökan skall göras hos Försäkringskassan beträffande graviditetspenning som beviljas på grund av förbud mot arbete under graviditet, men att det för graviditetspenning enligt första stycket  räcker med en anmälan.</p>
<p>Enligt tredje stycket  kan Försäkringskassan bevilja förmånen även för tid innan ansökan eller anmälan inkommit hos kassan om det förelegat hinder för sådan ansökan eller anmälan eller om det annars föreligger särskilda skäl (se prop. 1984/85:78 s. 88 f. och 120 där det vad gäller ansökan angavs att det räcker med en muntlig ansökan).</p>
<p>Fjärde stycket  reglerar förhållanden som i de delar det rör förbud för fortsatt arbete överförts från havandeskapspenningen. Försäkringskassans möjlighet att ställa krav på att en kvinna styrker sin rätt till graviditetspenning till följd av förbud för fortsatt arbete till följd av graviditet genom ett särskilt intyg av arbetsgivaren eller annan som kan ge upplysning om arbetsförhållandena bibehålls.</p>
<p>Femte stycket  överensstämmer med de regler som tidigare gällde beträffande havandeskapspenning och som nu överförts till graviditetspenningen. 9 c §</p>
<p>Paragrafen är ny. Första och andra styckena  har till större delen flyttats över från tidigare 9 a §. Reglerna överensstämmer med de som gäller för föräldrapenningsförmånerna i 4 kap. 17 § andra stycket AFL (se prop. 1993/94:220).</p>
<p>Tredje stycket  är helt nytt. Reglerna hindrar inte en kvinna som uppbär graviditetspenning att byta ut ersättningen mot semester. 4 kap. 1 §</p>
<p>I första stycket  anges nu även den särskilda föräldrapenningen som en föräldrapenningförmån. Försäkringskassan kan under vissa förutsättningar bevilja en annan försäkrad som avstår från förvärvsarbete särskild föräldrapenning för att vårda ett barn. Se vidare 4 b § och avsnitt 8.13.</p>
<p>Hänvisningen i fjärde stycket  till de s.k. pappadagarna har tagits bort då dessa dagar slopats. 2 §</p>
<p>Andra stycket  är nytt och innebär att en annan försäkrad som har rätt till särskild föräldrapenning i viss utsträckning likställs med en förälder som avses i första stycket, dvs. en vårdnadshavare. 3 §</p>
<p>Ändringen i första stycket  innebär att föräldrapenning med anledning av barns födelse eller adoption numera utges under högst 450 dagar sammanlagt för föräldrarna. Se avsnitt 8.4.</p>
<p>Sjätte stycket  är nytt. Den förälder som vårdar barnet när den andre föräldern är intagen i kriminalvårdsanstalt skall ha rätt att under vissa förutsättningar själv uppbära den intagne förälderns föräldrapenning. För att Försäkringskassan skall konstatera att den förälder som vårdar barnet skall ha rätt att själv nyttja hela tiden med föräldrapenning krävs det att den föräldern har tagit ut samtliga sina föräldrapenningdagar samt att föräldern som är intagen i kriminalvårdsanstalt är förhindrad att uppbära föräldrapenning under den tid som föräldrapenning längst kan utges, dvs. fyra år. Utredningen har inte ansett det rimligt att dagarna skall kunna användas av den andre föräldern i de fall den intagne föräldern vistas på särskilt av Kriminalvården kontrollerade hem tillsammans med barnet, genomgår annan typ av utslussning med vård av barnet eller enligt särskilda regler vistas på anstalt tillsammans med spädbarn. De olika typer av kriminalvårdspåföljder och begrepp som utredningen nämner följer de föreslag som lagts av Kriminalvårdskommittén (SOU 2005:54). Det krävs inte något medgivande från den intagne föräldern att denna avstår från sin rätt. De omständigheter som nu redovisas är tillräckliga för att konstatera att den intagne föräldern är förhindrad att nyttja sin rätt till föräldrapenning och inte kan vårda barnet. Om det senare skulle visa sig att Försäkringskassans bedömning av förälderns situation är felaktig torde Försäkringskassan rimligen inte kunna neka den intagne föräldern sin rätt till föräldrapenning, om föräldern i övrigt uppfyller kraven för föräldrapenning. Det kan ju visa sig att föräldern som avtjänar ett fängelsestraff beviljas resning, målet tas upp tillförnyad prövning i domstol och föräldern sedermera frikänns. Jämför RÅ 2004 ref 89, där en förälder felaktigt har uppburit föräldrapenning på sjukpenningnivå med anledning av barns födelse under samtliga dagar för vilka sådan föräldrapenning kan utges och där den andra föräldern härefter ändå ansetts ha rätt att uppbära sin del av föräldrapenningen på sjukpenningnivå. Se även avsnitt 8.4.</p>
<p>I sjunde stycket  återfinns bestämmelserna om en förälders rätt att avstå rätt att uppbära föräldrapenning till förmån för den andre föräldern. Tiden för rätt till avstående har ändrats så att den tid under vilken förälder inte kan avstå rätt att uppbära föräldrapenning till förmån för den andre föräldern förlängts till 150 dagar per barn eller vid flerbarnsbörd för barnen gemensamt. Se även avsnitt 8.4.</p>
<p>I åttonde stycket  återfinns bestämmelserna om de dagar föräldrapenning längst kan utges. Uttaget av föräldrapenningdagar har begränsats till dess barnet fyllt fyra år, mot tidigare till dess barnet fyllt åtta år eller den senare tidpunkt då barnet har avslutat det första skolåret. 4 a §</p>
<p>I en ny paragraf införs möjligheten för båda  föräldrarna att vara hemma med barnet gemensamt i nära anslutning till barnets födelse eller adoption (s.k. dubbeldagar). Båda föräldrarna har rätt att uppbära föräldrapenning samtidigt för samma  barn under trettio dagar av den individuella tiden för respektive förälder. Härigenom görs ytterligare ett undantag från huvudregeln att föräldrapenning tillkommer den förälder som har den huvudsakliga vården om barnet. Dubbeldagarna kan användas när den andre föräldern närvarar vid förlossningen och för att vårda barnet och sköta hemmet. Dagarna kan användas på samma sätt som de tidigare pappadagarna, men dagarna har utökats till trettio mot tidigare tio dagar. Föräldrarnas gemensamma rätt begränsas. Dagarna kan tas ut tidigast i samband med barnets födelse och som längst inom sextio dagar efter barnets hemkomst efter förlossningen. Uttrycket ”barnets hemkomst efter förlossningen” finns sedan tidigare i t.ex. 4 kap. 4 § AFL. Uttrycket skall användas på samma sätt som tidigare. För adopterade barn gäller motsvarande regler från den tidpunkt då föräldrarna fått barnet i sin vård. Se även avsnitt 8.5. 4 b §</p>
<p>Paragrafen är ny och reglerar den särskilda föräldrapenning som är ett stöd till ensamvårdande föräldrar under den tid som föräldrapenning utges. Den särskilda föräldrapenningen redovisas utförligt i kapitel 8.13.</p>
<p>I första stycket  anges att det är Försäkringskassan som prövar och beviljar en annan försäkrad särskild föräldrapenning, efter medgivande av den ensamvårdande föräldern. Avsikten är att den andra eller andre försäkrade skall vårda barnet i förälderns ställe när föräldern blir sjuk eller smittad. För att en annan försäkrad än föräldern skall kunna få del av förmånen förutsätts att förälderns förmåga är så nedsatt att han eller hon inte kan vårda barnet på grund av sjukdom eller smitta. Det krävs vidare att föräldern beviljats och skulle ha uppburit föräldrapenning om han eller hon inte blivit sjuk eller smittad och att föräldern inte får föräldrapenning endast av det skälet att han eller hon för samma tid får sjukpenning eller motsvarande förmån. Undantag skall också göras för en förälder som inte fyllt 18 år och kvinnor som vid tiden för förlossningen är intagna i kriminalvårdsanstalt eller hem som avses i 12 § lagen (1990:52) med särskilda bestämmelser om vård av unga. När det gäller den gruppen finns det redan särbestämmelser i 4 kap. 18 § tredje och fjärde styckena AFL.</p>
<p>Med ensamvårdande förälder avses en förälder som har ensam vårdnad om ett barn, föräldrar som har gemensam vårdnad om barnet men där den andre föräldern inte har rätt till föräldrapenning och de fall då en förälder på grund av sjukdom eller handikapp varaktigt saknar förmåga att vårda barnet och den andre föräldern själv har rätt att uppbära föräldrapenning, se 3 § fjärde och femte styckena AFL. Se förtydligandet i avsnitt 8.13 av vad som menas med ”annan försäkrad”. Förutsättningarna för rätt till den särskilda föräldrapenningen överensstämmer i övrigt i stort med de som gäller för att beviljas den tillfälliga föräldrapenningen som avses i 4 kap. 11 a §; jämför även 3 kap. 7 § sjunde stycket AFL vad gäller sjukdomsbegreppet.</p>
<p>Av andra stycket  framgår att Försäkringskassan kan låta inhämta läkarutlåtande för att styrka förälderns sjukdom eller smitta.</p>
<p>I tredje stycket  anges att särskild föräldrapenning kan beviljas tidigast för tid efter barnets födelse, dock längst till dess barnet har fyllt fyra år. En utsträckt tid gäller dock för adopterade barn enligt 4 kap. 5 § AFL.</p>
<p>Någon avräkning för förälderns föräldrapenning skall inte ske. Den särskilda föräldrapenningen utges för tid motsvarande de föräldrapenningdagar som föräldern har kvar att ta ut, men inte fler. 5 §</p>
<p>Ändringen innebär att den särskilda föräldrapenningen skall kunna användas även när en ensamvårdande förälder som har ett adopterat barn blir sjuk eller smittad. 6 §</p>
<p>I första stycket  har begreppet lägstanivå tagits bort då det inte finns behov av att ha det kvar. Beloppet för grundnivån har höjts från 180 kronor till 230 kronor.</p>
<p>I andra stycket  används endast grundnivåbegreppet. I stycket läggs också till att den särskilda föräldrapenningen skall utges motsvarande den försäkrades sjukpenninggrundande inkomst. Syftet med att lägga till den särskilda föräldrapenningen i stycket är att frita den från 240-dagarsvillkoret. I övrigt gäller bestämmelserna om sjukpenninggrundande beräkningar även för en sådan försäkrad, se 4 kap. 2 §.</p>
<p>I tredje och fjärde styckena  har de extra 90 dagarna med belopp enligt lägstanivån tagits bort. Observera att 180 dagar med ersättning bibehålls vid flerbarnsbörd.</p>
<p>I paragrafens sjätte och sjunde stycke fanns tidigare bestämmelser om beräkningen av särskilt skydd för föräldrapenningens nivå. Dessa regler har nu slopats. Se närmare kapitel 8.9. 7 §</p>
<p>Ändringen i första stycket  föranleds av att förmånsnivån motsvarande en åttondels förmån i föräldraförsäkringen har slopats. Se även avsnitt 8.8. 8 §</p>
<p>Paragrafen har ändrats så att en åttondels förmån och lägstanivån i föräldraförsäkringen slopats. 10 §</p>
<p>I tredje stycket  har bestämmelser om den nya förmånen barndagar införts. I bestämmelsen anges att en förälder till barn som fyllt fyra år men inte tio år har rätt till tillfällig föräldrapenning även när föräldern helt avstår från förvärvsarbete i samband med vård av barn eller för besök i barns förskola, skola eller fritidshem (barndagar). Barndagarna är inte möjliga att överföra mellan åren och inte heller mellan föräldrar. Barnets föräldrar har möjlighet att ta ut barndagarna samtidigt. Se även avsnitt 8.11.</p>
<p>I fjärde stycket  återfinns den särskilda rätt som en förälder till barn som omfattas av 1 § lagen (1993:387) om stöd och service till vissa funktionshindrade, LSS, har till tillfällig föräldrapenning från barnets födelse tills barnet fyllt 16 år när föräldern avstår från förvärvsarbete i samband med besök i barns förskola, skola eller fritidshem (kontaktdagar). Kontaktdagarna bibehålls oförändrade som ett särskilt stöd till denna grupp. Föräldern har liksom tidigare rätt att välja mellan att ta ut hela eller delar av dagar till skillnad mot barndagarna som endast gäller hela dagar. Dessutom gäller kontaktdagarna under längre tid. Observera att dessa föräldrar också har rätt att med stöd av barndagarna i tredje stycket ta ut tillfällig föräldrapenning under två dagar per år för att vårda sitt barn som fyllt fyra år men inte tio. Se även avsnitt 8.11.</p>
<p>I femte stycket  återfinns den tillfälliga föräldrapenningen som försäkringskassan kan besluta att annan försäkrad än en förälder kan få rätt till i vissa uppräknade situationer i samband med barns födelse eller adoption. Förutsättningarna och ändamålen för att få rätt till förmånen är i stort desamma som tidigare. Omständigheter som kan utgöra sannolika skäl för att den andre föräldern inte kommer att nyttja sina dagar och det av andra omständigheter kan vara oskäligt är desamma som tidigare. Exempel på situationer när det skulle vara oskäligt att inte låta föräldern avstå från sin rätt är när föräldrarna inte har någon kontakt med varandra eller inte har för avsikt att leva tillsammans. Exempel på situationer när den andre föräldern inte kan ta del av vården av sitt barn är att föräldern ålagts besöksförbud eller är intagen på institution, t.ex. sjukhus, kriminalvårdsanstalt eller dylikt. Se även proposition 2000/01:44 s. 28–30 och 43 f. samt betänkande 2000/01:SfU10 s. 15. Det är fortfarande så att Försäkringskassan fattar beslut om att bevilja förmånen och att den försäkrade skall avstå från förvärvsarbete för att kunna uppbära den. I likhet med tidigare utges förmånen under högst tio dagar och under viss tid, se vidare 12 §. Bestämmelserna har till viss del fått ny karaktär. Möjligheterna att bevilja tio dagarna till annan försäkrad begränsas av att dagarna endast kan nyttjas om föräldern sannolikt inte kommer att kunna nyttja tio av de dagar som han eller hon har rätt till enligt 4 a §, dvs. dubbeldagarna. Av paragrafen framgår vilka situationer som avses. Om en förälder tar ut färre dagar än tio så har en annan försäkrad rätt att i motsvarande mån uppbära tillfällig föräldrapenning för den eller de dagar som återstår. Om föräldern t.ex. redan tagit ut tre dagar av sina reserverade dagar som samtida uttag tillsammans med den andre föräldern så har den andre försäkrade rätt till tillfällig föräldrapenning för resterande sju dagar. Eftersom föräldern sammantaget har rätt till 30 reserverade dagar med föräldrapenning så går föräldern inte miste om samtliga sina dubbeldagar utan det återstår ändå 20 dagar för föräldern att använda för samtidigt uttag tillsammans med den andra föräldern. Andra förändringar som gjorts i stycket är att ordet fader bytts ut mot förälder i de fall det har varit möjligt. Se i övrigt avsnitt 8.12.</p>
<p>I sjunde stycket  har hänvisningen till pappadagarna tagits bort. Se även avsnitt 8.5. 12 §</p>
<p>I andra stycket  införs att varje förälder har möjlighet att ta ut två barndagar per förälder och år. Barndagar kan endast tas ut i form av hela dagar. Se avsnitt 8.11.</p>
<p>I tredje stycket  återfinns särreglerna om barndagar för funktionshindrade barn (kontaktdagar). Se även avsnitt 8.16.</p>
<p>I fjärde stycket  återfinns nu den tillfällig föräldrapenning om tio dagar till en annan försäkrad än en förälder som utges efter i stort sett samma förutsättningar som tidigare. Tidigare avräknades dessa tio dagar gentemot de s.k. pappadagarna, vilket inte längre är fallet. Nu begränsas i stället rätten att få tillfällig föräldrapenning av att dessa dagar endast kan nyttjas under de förutsättningar som anges i 10 §. Den tid under vilken en annan försäkrad än en förälder kan få tillfällig föräldrapenning är densamma som tidigare. Se även avsnitt 8.12. 14 §</p>
<p>Ändringen i första stycket  föranleds av att förmånsnivån motsvarande en åttondels förmån i föräldraförsäkringen har slopats. 14 a §</p>
<p>Ändringen i bestämmelsens första punkt  är i konsekvens med att havandeskapspenningen har tagits bort och graviditetspenningen har införts. 16 §</p>
<p>I konsekvens med att ytterligare viss del av föräldrapenningen kan utges till båda föräldrarna för samma tid och barn har uppräkningen av undantagen i första stycket  utökats med 4 a §. 17 §</p>
<p>I första stycket  utökas reglerna om samordning med graviditetspenningen som utges för samma tid som föräldrapenning. 18 §</p>
<p>Ändringen i andra stycket  föranleds av att förmånsnivån motsvarande en åttondels förmån i föräldraförsäkringen har slopats. 11.2 Förslaget till lag om ändring i föräldraledighetslagen (1995:584) 3 §</p>
<p>Till följd av att det införs en ny rätt till ledighet i 3 a § – graviditetsledighet – införs en ny punkt 2 i första stycket . Punkterna i paragrafen har därmed förskjutit i sin helhet. I 4 punkten läggs den nya rätten till barnledighet (se 5 a §) till. I 5 punkten tas förkortningen av normal arbetstid med en åttondel bort. I 7 punkten läggs ledighet med särskild föräldrapenning (se 8 §) till.</p>
<p>I andra stycket  införs att det inte fordras någon kvalifikationstid för graviditetsledigheten. Se närmare 8.3.2. 3 a §</p>
<p>Paragrafen och rubriken närmast före paragrafen är ny. Rätten till graviditetsledighet möjliggör för en förvärvsarbetande kvinna att vara helt ledig såväl som delledig från arbetet trettio dagar före förlossningen. Under graviditetsledigheten har kvinnan rätt till graviditetspenning enligt lagen (1962:380) om allmän försäkring, AFL. I 4 § finns bestämmelser om att kvinnor kan vara helt lediga under en sammanhängande tid om sju veckor före den beräknade tiden före förlossningen och sju veckor efter förlossningen (mammaledighet). 5 a §</p>
<p>Paragrafen är ny och innebär att en ny rätt till ledighet införs – barnledighet.</p>
<p>I första stycket  anges att en förvärvsarbetande förälder har rätt till ledighet enligt föräldraledighetslagen med åtta dagar per år för vård av barn i åldrarna som anges i paragrafen. Ledigheten kan endast tas ut i form av hel ledighet. Barnledighet enligt denna paragraf täcks inte av någon motsvarande rätt till tillfällig föräldrapenning enligt AFL. Enligt 8 § har föräldern dock rätt att vara ledig från arbetet under ytterligare två barndagar, i dessa fall med tillfällig föräldrapenning enligt AFL (se 8 §). Se avsnitt 8.11.</p>
<p>Av andra stycket  framgår att det krävs att arbetstagaren varit anställd viss tid hos arbetsgivaren för att ha rätt att utnyttja dagarna med barnledighet (kvalifikationstid). Observera att motsvarande inte gäller för rätt till ledighet med tillfällig föräldrapenning enligt 8 §. Se vidare avsnitt 8.11.</p>
<p>I tredje stycket  har införts en regel för att underlätta för arbetsgivaren att få kännedom om hur många dagar som arbetstagare som byter anställning redan nyttjat hos tidigare arbetsgivare. I de flesta fall kan man förmoda att arbetsgivaren får förlita sig på arbetstagarens uppgifter, annars ringa och kontrollera med tidigare arbetsgivare. 6 §</p>
<p>Bestämmelsen har ändrats till följd av att förkortningen av normal arbetstid med en åttondel tagits bort. Se närmare avsnitt 8.8. 8 §</p>
<p>I rubriken har en ny ledighetsrätt lagts till. I paragrafen har tillkommit att en arbetstagare har rätt till ledighet under den tid han eller hon har rätt till särskild föräldrapenning. Ledigheten kan i likhet med föräldrapenning tas ut som hel ledighet eller i form av förkortning av normal arbetstid. Rätten till ledighet gäller till dess barnet fyllt fyra år, men inte längre. Någon rätt till ledighet därefter föreligger inte. För adoptivföräldrar gäller dock en utsträckt tid. Se närmare avsnitt 8.13. Enligt 8 § har en förälder också rätt att vara ledig från arbetet för dagar som motsvarar barndagarna i AFL. 13 §</p>
<p>I första stycket  har lagts till att en arbetstagare som vill utnyttja sin rätt till ledighet med särskild föräldrapenning enligt 8 § skall anmäla detta till arbetsgivaren minst två månader före ledighetens början eller, om det inte kan ske, så snart som möjligt. Se vidare 8.13. I första stycket har vidare den andra meningen flyttats med till ett nytt tredje stycke.</p>
<p>Ett nytt andra stycke  har införts där det framgår att en arbetstagare som vill utnyttja sin rätt till ledighet enligt 3 a § skall anmäla detta till arbetsgivaren minst två veckor före ledighetens början eller, om det inte kan ske, så snart som möjligt.</p>
<p>Tredje stycket  motsvarar det tidigare första styckets andra mening.</p>
<p>Fjärde stycket  är nytt och motsvarar det tidigare tredje stycket. 11.3 Förslaget till lag om ändring i socialförsäkringslagen (1999:799) 3 kap. 1 §</p>
<p>Ändringen i andra punkten  har gjorts till följd av att begreppet lägstanivå har tagits bort från föräldrapenningen. Det är nu möjligt att få föräldrapenning med som lägst 230 kronor i stället för som tidigare 60 kronor om dagen. Se vidare 8.7. 4 §</p>
<p>I första punkten  införs graviditetspenningen som helt har ersatt havandeskapspenningen.</p>
<p>I andra punkten  införs grundnivån som helt har ersatt lägstanivån. 8 §</p>
<p>I första stycket  införs grundnivån som helt har ersatt lägstanivån. 11.4 Förslaget till lag om ändring i semesterlagen (1977:480) 17 §</p>
<p>I första stycket  2 har den nya graviditetspenningen införts, som helt har ersatt havandeskapspenningen. Dessutom har införts att frånvaro från arbetet under tid för vilken särskild föräldrapenning utges är semesterlönegrundande.</p>
<h2>Särskilda yttranden</h2>
<p>Särskilt yttrande av Sofia Bergström</p>
<p>Ytterligare individualisering av föräldraförsäkringen</p>
<p>I enlighet med nuvarande utformning av föräldraförsäkringen kan en fullödig statistik över föräldrarnas uttag av föräldrapenningdagar inte ges tidigare än då barnen uppnått en ålder av 8 år. Detta innebär att det inte finns någon tillgänglig komplett statistik över fördelningen av föräldrapenning för barn födda senare än 1997. Statistik över den årliga fördelningen av föräldrapenninguttaget visar dock att 18,7 % av dagarna används av fadern. Enligt uppgifter från Försäkringskassan var andelen män som tagit ut föräldrapenning 43 % år 2004. Under 2004 tog fäderna ut ca 33 dagar i snitt. Motsvarande siffra för mödrarna var 108 dagar. De flesta dagarna tas ut under barnets två första levnadsår. Männens andel av dagarna tas i de flesta fall ut när barnet är mellan 1–1 ½ års ålder. Undersökningar utförda av Försäkringskassan visar att en majoritet av föräldrarna är nöjda med den fördelning av föräldrapenninguttaget som man utifrån individuella och familjerelaterade utgångspunkter har gjort.</p>
<p>Besluten kring föräldraledighet i samband med barnafödande är beslut som fattas utifrån familjens behov, önskemål och befintliga situation. Utredningen har i stor omfattning diskuterat frågor kring skälen till att fördelningen av föräldrapenningdagar på årlig basis är ojämn mellan könen. I synnerhet har skäl i form av statistisk diskriminering, ojämlika könsförhållanden i parrelationer, arbetsgivares negativa inställning till föräldraledighet samt en ojämställd arbetsmarknad diskuterats. I liten eller ingen utsträckning har det faktum att de enskilda familjernas individuella val eller preferenser kan göras utifrån individuella utgångspunkter som är oberoende av könsdiskriminerande skäl berörts.</p>
<p>Utredaren föreslår att en ytterligare del av försäkringen skall individualiseras på sådant sätt att föräldrarna tilldelas en individuell del om 5 månader vardera samt 5 månader som kvarstår att dela på i enlighet med det individuella önskemålet (5+5+5).</p>
<p>Genom en modell enligt vilken lagstiftaren anger den individuella familjens fördelning av föräldraförsäkringen, kommer naturligtvis ambitionen att uppnå en jämnare fördelning av försäkringen mellan män och kvinnor att uppnås betydligt snabbare i förhållande till den alternativa lösningen att arbeta med en attitydspåverkan som på längre sikt skulle kunna förändra ett icke önskvärt handlingsmönster. Innan sådant beslut fattas bör dock lagstiftaren ställa sig frågan om det är ett önskvärt och ett avvägt handlande att genom lag styra den individuella familjens val av fördelning av föräldraförsäkringen. Det är en styrmekanism som enligt erfarenhet även kan leda till att samlat minskat uttag av föräldraförsäkringsdagar för det enskilda barnet.</p>
<p>I samband med diskussionerna om ytterligare individualisering, har i mycket liten eller ingen utsträckning beaktats de olika levnads- och arbetssituationer som olika individer befinner sig i. Givet att alla individer levde i synonyma vardags- och arbetsförhållanden, är de individuella konsekvenserna av en ytterligare kvotering av föräldraförsäkringen i linje därmed också synonyma. Emellertid ter sig verkligheten på annat sätt och det finns skäl att framhålla grupper som inte på samma sätt låter sig passas in i det föreslagna försäkringsmönstret. Utan avsikt att göra någon uttömmande beskrivning av vilka dessa fall kan vara, lämnas dock några exempel:</p>
<p>Arbetstidsförläggning</p>
<p>Arbetstidsförläggning varierar kraftigt mellan olika branscher och olika arbetsuppgifter. Närvaro i familjen är i många fall inte beroende av att den allmänna försäkringen medger längre ledighetsmöjligheter med bibehållen ersättning. I många fall är den ene förälderns arbetstid förlagd på sådant sätt att familjen som helhet får mer gemensam tid tillsammans genom att den förälder med mest ordinär arbetsvecka tar ut så stor del av ledigheten som möjligt.</p>
<p>Den möjligheten minskas genom ökad individualisering av försäkringen.</p>
<p>Ingen fast förankring på arbetsmarknaden</p>
<p>Det finns ett stort antal personer som inte har en fast förankring på arbetsmarknaden i formell mening, t.ex. på grund av tidsbegränsade anställningar eller vikariat. Ett förvärvsavbrott motsvarande fem månader kan i dessa fall medföra att de fjärmas ännu mer från den etablerade arbetsmarknaden eller tvingas avstå från ett förvärvsarbete som erbjuds.</p>
<p>En yrkesarbetande och en studerande förälder</p>
<p>En studerande som inte uppfyllt kvalifikationsvillkoren för rätt till föräldraförsäkring på SGI-nivå, har rätt till ersättning på lägstanivå. Under föräldraledighetstid då ersättning från föräldraförsäkringen uppbärs och om inga studier utförs, kvarstår inte rätten till studiestödsersättning under motsvarande period. Familjeekonomin samt flexibilitetsmöjligheterna i dessa situationer föranleder att det finns skäl att anta att dessa familjer även fortsättningsvis har behov av stor flexibilitet vad avser uttaget av föräldraledighet.</p>
<p>Egenföretagare</p>
<p>För en få- eller enmansföretagare vilar företagets existens på den egna insatsen i form av tid och kompetens och det erfordras en stor följsamhet i förhållande till omvärlden och rådande marknadssituation. För de flesta är det svårt eller omöjligt att planera längre ledighet och frånvaro från arbetet, då detta leder till att verksamheten avstannar. Konsekvensen av att vara frånvarande från den egna verksamheten i fem månaders tid kan för en egenföretagare vara att verksamheten upphör, i frånvaro av den individ som de fakto är  verksamheten.</p>
<p>Minskade möjligheter att överlåta föräldraledighet mellan föräldrarna får olika effekter för olika grupper. Det kan på goda grunder antas att företagare har större behov än andra grupper att fritt få fördela ledigheten mellan sig, eftersom ledigheten måste anpassas så att företaget kan drivas vidare. Förslaget får alltså negativa effekter för småföretagarna, och den gruppen är förhållandevis stor. Ett tecken på detta är att det finns omkring 850 000 företag i intervallet 0–49 anställda. Här finns det förstås ett antal företagare som av olika skäl, exempelvis ålder, inte berörs av föräldraledighet. Men det verkar klart att en relativt stor grupp berörs negativt av förslaget.</p>
<p>Förslaget kan sannolikt leda till negativa effekter avseende människors vilja att starta företag. Så är förstås fallet bara för den grupp som är i fertil ålder och som dessutom funderar på att starta företag. Men eftersom nystarten av företag är låg här i landet, så är det viktigt att ta varje möjlighet att underlätta detta, och att undvika förslag som går i motsatt riktning, som det nu aktuella.</p>
<p>De ovan redovisade situationerna visar att förslaget om att minska rätten att överlåta ledighet missgynnar vissa grupper framför andra. Redan detta borde vara ett skäl att inte genomföra förslaget, förutsatt att en föreslagen förändring inte motiveras av starka skäl. Och några sådana är svåra att se.</p>
<p>Statistisk diskriminering – konsekvensen av ett ojämnt uttag av föräldraförsäkringen?</p>
<p>Svenskt Näringsliv har i juni 2005 presenterat en rapport om män och kvinnor i lönestatistiken. Undersökningen som utgår från uppgifter rörande 1,5 miljoner anställda inom den privata sektorn visar att det finns mindre löneskillnader som är oförklarade, men att det sammantaget inte finns grund för påståendet att det förekommer lönediskriminering i de privata företagen. Då löneskillnader mellan män och kvinnor rensas för skillnader i yrke, ålder och utbildning är den återstående löneskillnaden 4,8 procent för hela den undersökta gruppen. För gruppen tjänstemän är skillnaden 6,5 procent och för gruppen arbetare 2,2 procent. I statistiken saknas dock variabler som antalet år i yrket, antal år i företaget, arbetets svårighetsgrad och komplexiteten i arbetsuppgifterna. Genom andra undersökningar som genomförts vet man att sådana variabler har betydelse för lönesättningen i det individuella fallet.</p>
<p>Enligt utredaren, anses dock denna oförklarliga löneskillnad bero på det som benämns statistisk diskriminering, dvs. det faktum att kvinnor som genom sitt könsrelaterade handlingsmönster väljer att vara föräldralediga under längre tid än mannen behandlas som högre riskfaktorer enbart genom sin könstillhörighet och därmed ges lägre lön. Utredaren redogör över huvud taget inte för anledningen till att detta antas vara fallet, men menar att en ytterligare individualisering av försäkringen skulle minska den på förhand antagna hypotesen om en förekommande statistisk diskriminering.</p>
<p>Förlängning av försäkringen</p>
<p>Utredaren föreslår en förlängning av antalet dagar med ersättning för inkomstbortfall på SGI-nivå i föräldraförsäkringen samt att nuvarande 90 dagar på lägstnivå föreslås tas bort. Bakgrunden till detta är att förslaget också inkluderar en förkortning av den tidsperiod under vilken förälder kan göra anspråk på försäkringen. Redan idag är den svenska föräldraförsäkringen den mest generösa i världen och utredaren har inte närmare redogjort för vilka bakomliggande behov som föranleder förslaget och de kostnader som det medför.</p>
<p>I utredningsmaterialet framhåller utredaren vikten av att närvaro på arbetsplatsen är en indikator på lönesituationen. I och med den föreslagna förlängningen av föräldraledighet med inkomstbortfallsersättning, i kombination med de föreslagna kontaktdagarna, blir frånvaron i samband med barnafödande än mer omfattande. Med eller utan ökad kvotering blir konsekvensen att personer i barnafödande ålder kan antas vara frånvarande från arbetet i ännu högre utsträckning än idag. Således, i enlighet med det resonemang som utredningen för, skulle en förlängning av försäkringen innebära att de negativa konsekvenserna för föräldralediga föräldrar förstärks.</p>
<p>Kontaktdagar i åldrarna 4–10 år</p>
<p>Utredaren föreslår att de 90 dagarna på lägstanivå skall tas bort. Dessa skall istället ersättas av en ledighetsrätt för varje förälder motsvarande 10 dagar per barn och år i åldrarna 4–10 år. Av de tio dagarna skall två dagar ersätta inkomstbortfallet på SGI-nivå. De övriga åtta årliga dagarna skall endast vara kopplad till en ledighetsrätt.</p>
<p>Förslaget innebär att dagens 90 dagar med en ersättning på lägstanivå ersätts med en ledighetsrätt motsvarande 120 dagar fördelade på två föräldrar. Sammantaget innebär detta att förslaget resulterar i 30 extra ledighetsdagar fördelade på 6 år för varje barn i åldrarna 4–10 år, förutsatt att föräldrarna utnyttjat ledighetsrätten.</p>
<p>Till utredningen har inte fogats någon beräkning av kostnaden för det produktionsbortfall denna ledighetsrätt innebär. Som en jämförelse kan hänvisas till nationaldagsutredningen som i sitt betänkande SOU 2004:58 konstaterade att införandet av en extra helgdag utan andra förändringar medför ett årligt inkomstbortfall inom tillverkningsindustrin på omkring 0,3 procent. Enligt utredaren ansågs det inte rimligt att i rådande ekonomiska läge införa ytterligare helgdagar. Motsvarande överväganden bör göras även i förhållande till den ytterligare ledighetsrätt som utredaren föreslår i form av s.k. kontaktdagar.</p>
<p>Finansiering</p>
<p>Utredaren föreslår i sitt betänkande en rad åtgärder inom ramen för föräldraförsäkrings-lagstiftningen som genererar kostnader i den offentliga budgeten.</p>
<p>För att rimligheten i ett förslag som innebär en ökning av de offentliga utgifterna skall kunna värderas och en avvägning i förhållande till andra offentliga utgifter skall kunna göras, är ett synliggörande av finansieringen en förutsättning. Att finansieringen skall ske inom ramen för ett ”reformutrymme” kan inte anses som tillräckligt klargörande.</p>
<p>En principiell fråga är huruvida föräldraförsäkringen kan karakteriseras som en försäkring i generell bemärkelse, mot bakgrund av att den är en sammanblandning av såväl bidragssystem som en inkomstbortfallsersättning. Detta bör som en följd speglas i finansieringen av föräldraförsäkringen. Den övergripande frågan är rimligheten i att kostnaden för familjepolitiska bidragssystem skall bäras av arbetsgivarkollektivet. Försäkringen bör till större del finansieras av allmänna skattemedel då den är en för alla gemensam angelägenhet.</p>
<p>I det fall försäkringen även framgent kommer att finansieras medelst arbetsgivaravgifter, skall sådana inte tas ut på lönedelar som inte kompenseras av försäkringen.</p>
<p>Särskilt yttrande  av Mikael Åsell</p>
<p>Föräldraförsäkringsutredningen har regeringens uppdrag att göra en översyn av reglerna för föräldraförsäkringen. Utredningen lyder under kommittéförordningen (1998:1474).</p>
<p>Finansiering av utredningens förslag</p>
<p>Av 14 § i nämnda förordning framgår bl.a. att utredningen skall föreslå en finansiering om dess förslag medför kostnadsökningar för staten. Detta framgår också av utredningens direktiv där det framhålls att särskild vikt skall läggas vid att redovisa förslag till finansiering i de delar förslagen innebär ökade kostnader eller minskade intäkter för det allmänna. Ökade kostnader anses i detta sammanhang uppkomma om förslagen leder till högre kostnader än de som gäller för dagens föräldraförsäkring.</p>
<p>Utredningen har för finansieringen av sina förslag valt att till stora delar hänvisa till ett reformutrymme på ytterligare två månader som anvisats i regeringens och samarbetspartiernas överenskommelse om politiken för mandatperioden. Det kan dock konstateras att detta reformutrymme inte ingår i utgifterna för dagens föräldraförsäkring. Vidare kan konstateras att regeringens och samarbetspartiernas överenskommelse tydligt anger att reformer bara kan genomföras under förutsättning att de ekonomiska ramarna så medger. För viktiga delar av utredningens förslag saknas således förslag på finansiering.</p>
<h2>Kommittédirektiv</h2>
<p>Beslut vid regeringssammanträde den 7 april 2004.</p>
