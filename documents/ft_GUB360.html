<h1>På tröskeln till lönearbete</h1>
<h2></h2>
<p>Diskriminering, exkludering och underordning av personer med utländsk bakgrund</p>
<p>Redaktör: Anders Neergaard</p>
<p>Rapport av Utredningen om makt, integration och strukturell diskriminering</p>
<p>Stockholm 2006</p>
<h2>Förord</h2>
<p>Utredningen om Makt, integration och strukturell diskriminering tillsattes efter ett regeringsbeslut den 22 april 2004 och har i uppdrag att identifiera och kartlägga mekanismer bakom strukturell/institutionell diskriminering på grund av etnisk och religiös tillhörighet. Resultaten ska redovisas successivt i syfte att ge underlag för en fördjupad diskussion om och åtgärder mot strukturella hinder för att alla medborgare ska kunna delta i samhällslivet på lika villkor och med samma möjligheter. Föreliggande rapport granskar den strukturella/institutionella diskrimineringen inom arbetsmarknaden och är utredningens elfte publikation.</p>
<p>Rapporten är ett viktigt bidrag som visar på falskheten i föreställningen om att diskriminering är resultatet av några ”onda” individers agerande. Diskrimineringen på arbetsmarknaden i allmänhet och inom rekrytering i synnerhet är en systematisk företeelse som är inbyggd i arbetsmarknadens normala funktionssätt. Denna normalitet existerar dock inte utan samhällets institutionella reproduktion och ”grindvakters” agerande. Personer med institutionell makt, s.k. ”grindvakter”, som exempelvis personalansvariga i ett privat eller offentligt företag spelar en central roll för diskriminering av personer med invandrarbakgrund. Samtidigt agerar dessa aktörer i en institutionell miljö där etablerade regler, rutiner och normer ger dessa individer möjlighet att diskriminera och exkludera vissa ”oönskade” grupper.</p>
<p>Ett viktigt resultat av denna antologi är att rasism, diskriminering och underordning av personer med invandrarbakgrund förstärks genom ”spill over”-effekter. Detta har vi diskuterat i utredningens tidigare publikationer (bl.a. SOU 2005:69; SOU 2006:30; SOU 2006:40). Spill over-effekter innebär att flera parallella och interagerande processer i ett område, som t.ex. utbildningssystemet, får konsekvenser i andra områden, som t.ex. arbetsmarknaden. Därmed är det svårt att hitta en central kärna som ensam utgör orsaken till diskriminering. Samtidigt finns orsaker som fungerar på ett genomgripande sätt. Kolonialismen är en av dessa orsaker vilket är väldokumenterat inom forskningen. Att rasistiska föreställningar om ”de andra” har gjorts till normala ”sanningar”, inte minst med hjälp av vetenskaperna är en annan. En tredje genomgripande aspekt är att dessa föreställningar inte enbart och av sin egen kraft leder till negativ särbehandling av andrafierade grupper. Det finns samtidigt reella intressekonflikter i världen som gör att dessa föreställningar reproduceras. Med andra ord, det finns grupper som gynnas av att andrafiera vissa människor och därmed påtvinga dem en underordnad position i samhället. Ett exempel på detta är den växande irreguljära arbetsmarknaden i Europa som gynnar arbetsgivarna. Det finns massor av människor i dagens Europa som saknar något som helst lagligt skydd som löntagare vilka ofta lever under existensminimum.</p>
<p>Samma exempel kan användas för att åskådliggöra ”spill-over”- effekter av andra samhällsområden på arbetsmarkanden. Dessa människors miserabla levnadsvillkor i dagens Europa förstärks av de strikta immigrationsbestämmelserna som beslutas av sittande politiker i europeiska parlament och verkställs av polis och rättsväsendet i dessa länder. Samtidigt cementeras dessa människors svåra arbetsvillkor genom arbetsgivarnas krav på billigare arbetskraft.</p>
<p>Andrafiering av människor med sin bakgrund i före detta europeiska kolonier och av det ”vita kristna Europas” traditionella fiender, t.ex. muslimer, ger konkreta effekter på arbetsmarknadens sammansättning. De attraktiva och välbetalda jobben reserveras för majoritetssamhället och dess allierade som inte ifrågasätter de etniska och religiösa ojämlikheterna i samhället. Med andra ord, det skapas ett fält där mäktiga aktörer bestämmer över både fältets regler, dess resurser och tillgängligheten till positionerna. Därmed faller föreställningen om en meritokratisk arbetsmarknad där individernas meriter och färdigheter utgör ”objektiva” grunder för rekrytering av personal eller ”köp av arbetskraft”. Mekanismer som t.ex. nätverksanställningar får konsekvenser genom att tillgång till olika nätverk ger olika möjligheter till åtnjutande av lönearbete. Personer med invandrarbakgrund som saknar tillgång till inflytelserika nätverk hindras och exkluderas från att få arbete motsvarande deras kompetens. Detta kallar redaktören till denna antologi för ”kontaktdiskriminering”.</p>
<p>Förekomsten av rasism och diskriminering på arbetsmarknaden har länge varit känd inom den svenska arbetsmarknadsforskningen, dock långt ifrån utgjort en etablerad forskningstradition. I synnerhet är forskningen om diskrimineringens mekanismer ett eftersatt fält. De svenska forskningsråden saknar en klar policy för att stödja forskning om diskrimineringens mångsidiga aspekter. Många akademiska miljöer inom universitets- och högskolor saknar kompetens och/eller vilja att satsa på utbildning och forskning om diskriminering. Dessa dubbla effekter bidrar till en moment 22situation genom att avsaknad av medel för forskning om diskriminering hos forskningsfonder förstärker ointresset och oviljan hos universitets och högskolor. Detta är främst en policyfråga som måste uppmärksammas av politiska beslutsfattande organ, i synnerhet regeringen.</p>
<p>Föreliggande rapport är ett av de få forskningsbidrag som belyser diskrimineringens mekanismer på arbetsmarkanden. Diskriminering i rekryteringsfasen är ett viktigt område som måste uppmärksammas om vi menar allvar med att bekämpa och förebygga den etniska och religiösa diskrimineringen på arbetsmarknaden.</p>
<h2>1 På tröskeln till lönearbete</h2>
<p>Centrala begrepp och antologins innehåll TPF FPT</p>
<h2>Anders Neergaard</h2>
<p>Det skall särskilt åligga det allmänna att trygga rätten till hälsa, arbete, bostad och utbildning samt att verka för social omsorg och trygghet. (Regeringsformen, 1 kap. 2 §)</p>
<h2>Inledning</h2>
<p>Arbetsmarknaden utgör en av de mest centrala referensramarna i vuxna människors liv. Lönearbete utgör den dominerande formen för sysselsättning och genererar direkt via lön och indirekt via socialförsäkringar någon grad av ekonomisk trygghet för de flesta vuxna. Personer med utländsk bakgrund har, oavsett hur vi mäter det, en sämre position på arbetsmarknaden. De här korta påståendena, som det finns en stor enighet kring, utgör utgångspunkten för den här antologin. Syftet med antologin är inte att ytterligare fördjupa beskrivningen av en etnifierad arbetsmarknad utan att analysera några av de processer som producerar detta utfall.</p>
<p>Antologin utgör en delrapport i utredningen om makt, integration och strukturell diskriminering som producerat ett antal forskningsantologier som på liknande sätt studerar andra aspekter av etnifierings- och diskrimineringsprocesser men inom andra samhällssfärer (Dahlstedt & Hertzberg, 2005; de los Reyes & Kamali, 2005; Boréus, 2006; de los Reyes, 2006b;; 2006a; Sarnecki, 2006; Sawyer & Kamali, 2006; Soininen & Etzler, 2006). Antologins artiklar är inriktade på kunskap om former för, och processer av, diskriminering, exkludering och underordning av personer med utländsk bakgrund på arbetsmarknaden. Utöver introduktionen består antologin av sju artiklar författade av forskare som från olika discipliner och med skilda teoretiska och metodologiska utgångspunkter närmar sig frågor om diskriminering, exkludering och underordning på arbetsmarknaden. Antologin avslutas med en kort avslutning som lyfter fram artiklarnas gemensamma bidrag och därutöver vidareutvecklar ett perspektiv på strukturell diskriminering på arbetsmarknader. Varför skriva ytterligare en bok om diskriminering, exkludering och underordning på arbetsmarknaden när det redan finns så mycket skrivet? Förhoppningen med antologin är att den tillsammans med ”Arbetslivets (o)synliga murar”, redigerad av Paulina de los Reyes (2006a), skall fördjupa kunskapen på eftersatta fält inom arbetsmarknads- och arbetslivsforskningen.</p>
<p>En alldeles för stor del av arbetsmarknadsforskningen har ägnats åt att förklara invandrades position med referens till deras föreställda brister. Det kan naturligtvis ses som legitimt, intressant och nödvändigt att studera skillnader i arbetssökandes kompetens, men en ensidig fokus på dessa frågor riskerar att å ena sidan osynliggöra andra aspekter av arbetsmarknaden som samverkar i att producera utfall och att å andra sidan bindas upp till ett automatiskt behov att förklara ”de andras” situation på arbetsmarknaden med deras egna fel och brister. Författarna i den här antologin anlägger ett annat perspektiv, vi vill å ena sidan fånga organisationernas roll på arbetsmarknaden – det rör sig främst om arbetsgivare men även en institution såsom arbetsförmedlingen. Å andra sidan vill vi visa på betydelsen av de arbetssökandes sociala inbäddning för att förstå strategier såväl som utfall på arbetsmarknaden. I sin förlängning är argumentet att sådana frågeställningar kan skapa en betydande insikt i etnifierade maktrelationer, benämnda med begrepp som diskriminering, inkludering – exkludering och överordning – underordning.</p>
<p>Introduktionen till antologin ger en tematisk ram och samtidigt introducerar en del centrala begrepp kring vilka bidragen på olika sätt rör sig. Det betyder inte att artiklarna i antologin skall förstås som vare sig teoretiskt, metodologiskt eller empiriskt homogena. Däremot delar samtliga författaren en ambition att lyfta fram kunskap om hur man kan studera och förstå förekomsten av diskriminerings-, exkluderings- och underordningsprocesser på tröskeln till jobb. Introduktionen består av tre delar och en avslutande del som introducerar de olika antologibidragen. Den första rör det etnifierade arbetsmarknadsutfallet. Genom en kortfattat beskrivning över två skilda tidsperioder vad gäller situationer för invandrare på arbetsmarknaden argumenteras för att de senaste årens samhällspolitiska fokus på formulerandet och implementerandet av en integrationspolitik är nära knutet till det hot som arbetslösheten representerar. Introduktionens andra del argumenterar för behovet av att studera arbetsmarknadens efterfrågesida – rekrytering – för att få en mer fullständig förståelse av hur utfall produceras. Skall vi nå kunskap om förekomst av diskriminering samt om diskriminerings-, exkluderings- och underordningsprocesser krävs en betydligt större fokus på arbetsgivarnas rekryteringspraktiker än vad som hittills har varit fallet.. I introduktionens tredje del är fokus på vad som menas med begrepp som diskriminering, exkludering och underordning. De arbetssökandes sociala inbäddning diskuteras i förhållande till de centrala begreppen för att tydliggöra spänningen mellan fritt handlande och strukturella ramar. Den här delen avslutas med en diskussion kring hur man skall benämna de relationella maktpraktiker som samtidigt som de aktivt producerar ”de andra” som något negativt och problematiskt även skapar ett hegemoniskt ”vi”.</p>
<h2>En historia från inkluderad till exkluderad underordning</h2>
<p>Wuokko Knocke visar i sitt bidrag att det sedan 1970-talet utvecklats forskning med ett tydligt maktperspektiv på samhällets etnifierade ojämlikhet. Samtidigt är det först under de senaste åren som den här forskningen fått en stor omfattning och ett betydande genomslag med ett antal centrala antologier och sammanställningar som visar på bredden och djupet såväl teoretiskt som metodologiskt. TPF FPT  Det finns flera faktorer som kan förklara den här utvecklingen. En, inte obetydlig, faktor kan vara framväxten av en generation kritiska forskare som burit med sig erfarenheter av samhällets etnifierade ojämlikhet in till akademin. TPF FPT</p>
<p>Genombrottet för dessa frågeställningar som bl.a. speglas av flera statliga utredningar under de senaste åren, framstår dock på många sätt som kopplat till ett generellt uppvaknande vad gäller förståelsen av omfattningen på samhällets etnifierade ojämlikhet. Det förefaller dock vara nära kopplat till en rädsla för de sociala konsekvenser som kan tänkas följa på den sociala exkludering av personer med utländsk bakgrund vilket kopplats till boendesegregation och en mycket hög arbetslöshet, ofta benämnt social exkludering. Det är därför viktigt, i förhållande till samhällspolitiska strategier för att minska den etnifierade ojämlikheten, att uppmärksamma att dagens etnifierade ojämlikhet inte är ny. Det nya är snarare de förändrade formerna för ojämlikheten och en rädsla för vad dagens former kan få för sociala konsekvenser i en nära framtid. TPF FPT</p>
<p>Det är alltid metodologiskt svårt att beskriva svunna epoker då det i hög grad blir en beskrivning utifrån den verklighet som man befinner sig i. Det är dock enkelt att fastslå en symbolisk vattendelare mellan två olika former av etnifierade arbetsmarknadsregimer. Det tidiga 1990-talets ekonomiska kris markerar på ett tydligt sätt gränsen mellan en arbetsmarknadsregim kännetecknad av full sysselsättning och en ny arbetsmarknadsregim kännetecknad av hög arbetslöshet. Den etnifierade övergången till den nya arbetsmarknadsregimen var synlig redan under 1980-talet men det var först med 1990-talets närmast explosionsliknande ökning av arbetslöshet som det stora genomslaget i samhällsdebatten kom.</p>
<p>Mot bakgrund av de dramatiska förändringarna som kännetecknade arbetsmarknaden på 1990-talet är det inte speciellt märkvärdigt att arbetsmarknaden från 1950-talet till 1970-talet närmast fått ett nostalgiskt skimmer. Det var en period som kännetecknades av att personer med utländsk bakgrund fick jobb. Arbetskraftsefterfrågan som var kopplat till expansion inom industrin såväl som i den offentliga sektorn innebar inte enbart en systematisk arbetskraftsimport utan även en kraftig sysselsättningsökning av kvinnor med svensk bakgrund. I en tidig feministisk analys av arbetsmarknaden med den symboliska titeln ”Gästarbeterska i manssamhället” lyfter Gunhild Kyle (1979) fram det faktum att arbetsmarknadens centrala parter kom att söka en konsensus kring hur arbetskraftsefterfrågan skulle kunna mättas. I efterhand är det tydligt att kvinnor med svensk bakgrund kom att i hög grad stå för arbetskraftsutbudet vad gällde den framväxande offentliga sektorn på kommunal och landstingskommunal nivå och importerad arbetskraft, män såväl som kvinnor, kom att i huvudsak sysselsättas inom en expanderande industri. TPF FPT  Mot bakgrund av de kulturaliserade föreställningar som fortfarande är starkt förankrade över invandrade kvinnors ”problem” att arbeta på en ”modern” arbetsmarknad är det värt att uppmärksamma deras historia från 1960- och 1970-talet. Fram till slutet av 1970- och början av 1980-talet hade invandrade kvinnor (jämfört med svenska) en (betydligt) högre sysselsättningsgrad, arbetade fler antal timmar och var i högre grad anställda i atypiska branscher med en låg andel kvinnligt sysselsatta så som i industrin (Knocke, 1986; Leiniö, 1988; de los Reyes, 1998). Full sysselsättning och det nödvändiga behovet av att tillfredställa en arbetskraftsefterfråga för ekonomisk tillväxt innebär att en tillbakablick på den här tidsperioden blir till en positiv bild över en arbetsmarknad som inte exkluderade personer med utländsk bakgrund.</p>
<p>Det är dock enbart en del av beskrivningen av den period som kommit att kallas arbetskraftsinvandringens period. En mer komplett beskrivning av den här perioden tar sin utgångspunkt i en ekonomisk konjunktur som länge uppfattades som varande i ständig expansion, ett överordnat politiskt mål av full sysselsättning och en välfärdsexpansiv politik som byggde ut offentlig tjänsteproduktion. Den här perioden, vilket gällde flera länder i Nordvästeuropa, kännetecknades således av en stark arbetskraftsefterfråga som inte kunde mättas med traditionellt arbetskraftutbud. Med ny arbetskraft som hämtades från det obetalda hemarbetet respektive som arbetskraftsimport från Europas ekonomiska periferier följde också nya och allt tydligare mönster för segmentering inom arbetslivet. Det är nu grunderna för den moderna könssegregerade arbetsmarknaden institutionaliseras och det är samtidigt en period då invandrade kvinnor och män tar över de minst eftertraktade jobben inom den privata sektorn, först och främst industri men även inom servicebranschen. Initialt upprätthölls även den etnifierade segmenteringen genom begränsningar för invandrade att fritt röra sig på arbetsmarknaden, vilket Denis Frank studerat med hjälp av begreppet ”ofritt arbete” (Frank, 2005). Det rörde sig alltså om en tydlig och även offentligt organiserad segmentering där invandrad arbetskraft gjordes till en reservarmé för arbetskraftsefterfrågan inom det privata näringslivet. Men – och det utgör den centrala kontrasten till senare tid av hög arbetslöshet och låg sysselsättning – den etnifierade segmenteringen sker i ett sammanhang av full sysselsättning inom lönearbetets ram. I början av 1970-talet, mot bakgrund av en oro för ett annalkande arbetskraftsöverskott och därmed risk för arbetslöshet stoppas arbetskraftsinvandringen. Därigenom ändras formerna för invandring och sedan 1970-talets början har invandring i huvudsak endast skett genom flykting- och anhörighetsbedömningar.</p>
<p>De jobb som ”de andra” tilldelades under den här perioden kännetecknades av dåliga arbetsvillkor (hälsomässigt såväl som lönemässigt) samtidigt med en utsatthet för internationell konkurrens. Under 1980-talet slår effekterna av den här etnifierade segmenteringen igenom genom att rationaliseringar inom industrin som drabbar de invandrade i betydligt högre grad än de med svensk bakgrund, och vi ser samtidigt en överrepresentation, speciellt av invandrade kvinnor, som är sjukskrivna och förtidspensionerade.</p>
<p>Under 1980-talet ökar kunskapen om en etnifierad arbetsmarknad genom två samverkande processer. Å ena sidan en utslagning av invandrade från arbetsmarknaden genom dels hälsorelaterade effekter, dels genom en strukturomvandling som drabbar jobb som i högre grad innehas av personer med utländsk bakgrund. Å andra sidan blir det allt svårare för personer med utländsk bakgrund att överhuvudtaget komma in på arbetsmarknaden, en utveckling som dramatiskt accentueras i och med den depressionsliknande krisen i början av 1990-talet. Huvudströmmen av forskningen som studerar dessa förändringar söker förklaringar först och främst i brister hos de invandrade. Det gäller först och främst brister i humankapital som enligt dessa forskare accentueras av en modernisering av näringslivet som personer med utländsk bakgrund inte anses kunna anpassas till. Teoretiska brister och empiriska problem som uppmärksammats i dessa förklaringsperspektiv innebär ingen grundläggande förändring utan huvudfåran söker vidareutveckla ett bristperspektiv som får sin mer extrema form i lanseringen av begreppen ”Sverigespecifikt” humankapital och kulturavstånd. TPF FPT  Antologins bidrag kan på många sätt ses som en kritik av dessa studier utifrån flera olika utgångspunkter.</p>
<p>Även om arbetsmarknaden under en period i slutet av 1990-talet kännetecknas av kraftigt ökande sysselsättning och minskande arbetslöshet för personer med utländsk bakgrund har perioden från 1990-talets början fram till nu kännetecknats av hög arbetslöshet och en arbetsmarknad som exkluderat personer med utländsk bakgrund från sysselsättning (Neergaard, 2002). Istället har arbetsmarknadspolitiska åtgärder i varierande former och socialtjänsten med dess försörjningsstöd, båda med allt starkare disciplinerande inslag, kommit att bli en vardag för betydande antal personer med utländsk bakgrund. Samtidigt bör det även noteras att för de personer med utländsk bakgrund som lyckats få tillgång till lönearbete har näringslivsstrukturens förändringar och arbetsgivarnas styrkeposition fått stora effekter på anställningsformerna. Ett exempel som ofta lyfts fram är ökningen av de s.k. atypiska anställningsformerna, vilket står för minskad permanens i betydelsen av tidsbegränsade anställningar, men även deltidsarbeten i olika former. TPF FPT  Anställningar som i segmenteringsanalyser ofta brukar hänföras till den sekundära arbetsmarknaden.</p>
<h2>Rekryteringspraktiker och etnifierade arbetsmarknadsutfall</h2>
<p>Det råder en stor enighet om att arbetsmarknaden producerar skilda utfall för skilda arbetssökande. Skillnaderna kan specificeras på många olika sätt men arbete respektive arbetslöshet är kanske det mest använda uttrycket – ett uttryck som kan förstås med begreppsparet inkludering – exkludering. Vid närmare granskning framstår det inte som slumpmässigt vilka människor som blir inkluderade respektive exkluderade. Det finns en mängd statistik och djupare empiriska studier som visar att personer med utländsk bakgrund i betydligt högre grad än personer med svensk bakgrund är arbetslösa. Ett annat utfall som forskningen också är överens om är att det finns tydliga skillnader vilka typer av jobb människor får. Här finns det dock inga entydiga former för att uttrycka skillnaderna. Några som ofta används är socioekonomisk indelning, löner, arbetsvillkor, i vilken grad man har arbetsuppgifter för vilket man är kvalificerade, form för anställning och grad av autonomi i arbetet. Skillnader som sammantagna kan fångas med begreppsparet över- och underordning. I samtliga av de uppräknade skillnaderna är situationen för personer med utländsk bakgrund generellt sämre än för dem med svensk bakgrund. Forskningen är därmed i huvudsak enig om att arbetsmarknaden producerar ett utfall för personer med utländsk bakgrund som kan beskrivas som i högre grad exkluderade och underordnade jämfört med personer med svensk bakgrund.</p>
<p>När det gäller att förklara de här ovan beskrivna skillnaderna är forskningen långt ifrån överens. Det finns en mängd teoretiska perspektiv som konkurrerar om att förklara hela eller delar av det utfall som arbetsmarknaden producerar och som slår systematiskt mer negativt mot personer med utländsk bakgrund. För att förstå arbetsmarknaderna, jag återkommer senare till varför begreppet används i plural, kan man lyfta fram fyra olika aspekter – ramarna, utbudet, efterfrågan och matchningen. Med ramarna för arbetsmarknaderna menas den reglering som skapar spelregler för hur arbetsmarknaden skall fungera och även indirekt påverkar såväl utbudet av arbetskraft (vad som får säljas och mängden) som efterfrågan på arbetskraft (huvudsakligen vad som får köpas). Den andra aspekten rör utbudet, dvs. de människor som säljer sin arbetskraft, arbetskraftens karaktär och människors arbetsmarknadsstrategier. Den tredje aspekten av arbetsmarknaderna rör efterfrågan, dvs. de företag och organisationer som för sin verksamhet söker arbetskraft, karaktären på de arbeten de har att erbjuda samt strategierna för att köpa arbetskraft. Den sista aspekten rör matchningen, dvs. hur utbudet och efterfrågan möts på arbetsmarknader, med speciell fokus på AMS och den aktiva arbetsmarknadspolitiken.</p>
<p>Kännetecknande för den mesta forskningen har varit en fokus på studier av utbudet, arbetskraften, dess egenskaper och ofta med utgångspunkten att det finns något problematiskt med arbetskraften hos personer med utländsk bakgrund. Den här forskningen kan med en sammanfattande benämning kallas för ett bristperspektiv (Mattsson, 2001). Även om det finns grund för att kritisera den här forskningen bör det noteras att all forskning, även forskning kritisk till bristperspektivet, lägger vikt vid arbetskraftsutbudets egenskaper för att förstå utfall på arbetsmarknaden. Vad som förenar forskningen som är kritisk mot bristperspektivet är således inte att arbetskraftsutbudet studeras utan snarare att en del av den här forskningen bygger in etnifierade föreställningar om kompetens samt att fokus nästan uteslutande är på arbetskraftsutbudet, medan motsvarande intresse för efterfrågesidan varit svag. TPF FPT</p>
<p>Arbetsmarknader och effektiv efterfråga</p>
<p>Ordet arbetsmarknad används i det vardagliga, men även i hög grad inom forskning, med förespeglingar om förekomsten av en marknad för lönearbete i singularis. Marknadsmetaforen, som även om den har problematiska inslag vad gäller naturliga varor (dvs. varor eller tjänster producerade för byte), är betydligt mer problematiskt för det som Polanyi benämner fiktiva varor, t.ex. arbetskraft, jord och pengar som inte är producerade för byte (1944/1989). På arbetsmarknader säljer bäraren av arbetskraft rätten för arbetsgivare att under vissa tidsperioder disponera den. Arbetskraften är dock inte separerbar från bäraren av arbetskraft, vilket gör att värderingen och prissättningen på varan arbetskraft aldrig helt kan frikopplas från dess bärare.</p>
<p>Sociologen Göran Ahrne har i några organisationsteoretiska bidrag (1990; 1994) betonat hur våra handlingar till stor del styrs av organisationsanknutna processer. Det kan röra sig om medborgare och anställd i en stat, ägare och/eller anställd i ett företag, medlem och/eller anställd inom en frivilligorganisation, och slutligen som medlem (mycket sällan som anställd) inom familj/släkt. Det är således lite av människors tid som inte åtgår till inom- eller mellanorganisatoriska aktiviteter. De alternativa fälten utgörs å ena sidan av det oorganiserade fältet, där relationer såsom vänskap sker utanför organisationer (även om de utspelar sig inom organisationers utrymmen såsom hem eller restauranter och även om de får organisatoriska effekter genom de sociala nätverk som skapas). Det andra och för den här antologin centrala fältet, utgörs av det semiorganiserade fältet. Det som kännetecknar det semiorganiserade fältet är relationer mellan individer och organisationer utan att individerna är anslutna till organisationen. Det vanligaste sättet att åskådliggöra det semiorganiserade fältet är genom kund – säljare relationen. I de här exemplen är det dock alltid organisationen som är säljare och individen som är kund. Vad som kännetecknar arbetsmarknader är det omvända, dvs. att det är organisationer som köper arbetskraft och individer som säljer sin arbetskraft.</p>
<p>Med hjälp av Ahrnes begrepp om det semiorganiserade fältet kan köpandet och säljandet av arbetskraft problematiseras. De organisationsanknutna resurser som arbetsgivare har tillgång till vid rekrytering innebär helt andra möjligheter att kontrollera arbetsmarknadernas funktion än för de individuella säljarna av sin arbetskraft. En aspekt härvid är hur organisationer – begränsade endast av lagstiftning – kan styra hur rekryteringsprocesser utformas, vilket bl.a. Behtoui indirekt diskuterar i sitt bidrag till antologin genom en studie av rekryteringskanaler. Genom att försöka organisera sin omgivning, i samarbete eller konflikt med andra organisationer, tenderar en abstrakt arbetsmarknad att omvandlas till konkreta mer eller mindre organisationsanknutna marknader.</p>
<p>Ahrnes perspektiv passar väl in på den diskussion som sedan 1970-talet förts om huruvida det överhuvudtaget är möjligt att tala om förekomsten av en homogen arbetsmarknad. Ur en institutionell utgångspunkt har olika segmenteringsperspektiv utvecklats i fotspåren av teorin om den duala arbetsmarknaden. Dess huvudtes är att det på grund av skillnader både mellan olika branscher och också inom företag skapas två strukturellt skilda arbetsmarknader för arbetskraften – de s.k. interna och externa arbetsmarknaderna. Doeringer och Piore (1971) definierar den interna arbetsmarknaden som “an administrative unit, such as a manufacturing plant, within which the pricing and allocation of labour is governed by a set of administrative rules and procedures” (1971: 1– 2). Den externa arbetsmarknaden kännetecknas istället av att ”… pricing, allocating and training decisions are controlled directly by economic variables.” (1971: 2)</p>
<p>Den interna arbetsmarknaden omfattar kärnarbetskraften och erbjuder de anställda en viss trygghet, stabilitet och andra positiva arbetsvillkor medan den externa arbetsmarknaden utgör en buffertarbetsmarknad med dåliga arbetsvillkor, stor anställningsosäkerhet och låga löner (jfr Gorz, 1990). Den segmenterade arbetsmarknadens stabilitet finns inte enbart i den strukturella arbetsdelningen, som påverkas genom att höja kostnaderna för löner, solidarisk lönepolitik och anställningstrygghet genom lagstiftning och/eller avtal. Medan facket redan 1938 i Saltsjöbadsavtalet reellt avsade sig möjligheten att påverka vem som anställs (med några få undantag) har framväxten av interna arbetsmarknader bejakats av facket då det möjliggjort ett förstärkt inflytande på medlemmars karriärmöjligheter. Stabiliteten förstärks ytterligare genom hegemoniska diskurser som tillskriver olika grupper olika kompetenser och i förlängningen värden på arbetsmarknaderna. I några få studier har just inlåsningseffekten kopplat till den sekundära arbetsmarknaden studerats med resultat som styrker att gränserna till interna arbetsmarknader förstärks om än på varierande sätt för bl.a. kvinnor och personer med utländsk bakgrund anställda på sekundära arbetsmarknader (Håkansson, 2001; Wallette, 2004).</p>
<p>En betydande del av arbetsmarknadsforskning utgår från att organisationer kan ses som aktörer, dvs. som arbetsgivare eller som rekryterare. Ett sådant perspektiv är metodologiskt användbart men teoretiskt problematiskt. Organisationer kan inte handla. Det är människor som handlar i organisationers namn. Vare sig det rör sig om rekryteringspersonal för organisationer som skall anställa, arbetsförmedlare i namn av arbetsförmedlingen eller SYO-personal som representanter för skolan, är de utöver att vara organisatoriska representanter även människor. En del människa och en del organisation kännetecknar dessa roller, vilket innebär att när representanter för organisationer, t.ex. rekryteringspersonal agerar så gör de det både som representant för en organisation och för sig själva, något som Göran Ahrne benämner organisatoriska Centaurer (Ahrne, 1994: 28). Att betrakta organisationers handlande, t.ex. rekrytering av personal, med hjälp av ett sådant perspektiv möjliggör för mer djuplodade analyser av rekryteringspraktiker. Dels ger det anledning till att studera hur rekryteringspersonal interagerar under rekryteringsprocessen och dels öppnar det upp för att beslut kring rekryteringar inte automatiskt kan reduceras till genomslag för organisationers målsättningar och regler.</p>
<p>Genom att fokusera på rekrytering med hjälp av begrepp som det semiorganiserade fältet och organisatoriska centaurer kan en vidare länk utvecklas till hur arbetsmarknadens rasifiering är ett resultat av beslut baserade på oavsiktliga institutionaliserade praktiker och/eller ”lågnivå-rasism”.TPFFPT   Feuchtwangs (1982) diskussion kring rasifierande effekter på arbetsmarknaden betonar att även om attityder spelar en roll i diskriminering så spelar de huvudsakligen en sekundär roll och är mer en effekt och en spegling av praktiker bland arbetsgivare, statliga institutioner och fackföreningsrörelse. Vare sig det är arbetsgivares rekryteringspraktiker, statlig arbetsmarknadspolitik eller facklig representation så naturaliseras enligt Feuchtwang processer av hur arbetskraften sorteras, kategoriseras och slutligen fördelas (något som Fredrik Hertzberg visar på i sitt bidrag om arbetsförmedlare). Det här perspektivet lyfter fram de organisatoriska praktikernas betydelse och kopplingen mellan institutionell och diskursiv diskriminering.</p>
<h2>Diskriminering, exkludering och underordning</h2>
<p>Från exkluderad till inkluderad underordning?</p>
<p>Begreppsparet inkludering/exkludering har under de senaste åren fått ett stort genomslag i forskning som lyft fram nya former av marginalisering. Det finns ett antal olika förståelser av orsakerna för social exkludering men det finns samtidigt några gemensamma element. Två sådana är avsaknaden av inkluderande lönearbete och bostadssegregation.</p>
<p>I en ideologikritisk studie av användningen av social exkludering visar Ruth Levitas (1998) på hur termen används i tre olika men i konkret politik ofta överlappande betydelser. Moralistiska underklassdiskursen (MUD), med rötter i 1980-talets nykonservativa USA, ser social exkludering som en effekt av de exkluderades socialpsykologiska patologi, en i grunden moralisk brist som förvärras av välfärdsstatens produktion av bidragsberoende. I Storbritannien, men även allt starkare inom EU institutioner och i den svenska samhällspolitiska debatten, har social exkludering kopplats till avsaknaden av lönearbete, vad Levitas benämner den sociala integrationsdiskursen (SID). Social inkludering blir därmed liktydigt med arbetsmarknadsintegration och uppbärandet av lönearbete vilket utgör grunden för en politik som syftar till anställningsbarhet. Den sista betydelsen, omfördelningsgsdiskursen (RED), definierar social exkludering genom kopplingen mellan (relativ) fattigdom och svårigheterna att tillerkännas medborgarskapets rättigheter (jfr Schierup nedan).</p>
<p>Begreppsparet, vilket bl.a. fått stort utrymme i EU:s socialpolitiska och arbetsmarknadspolitiska agenda, speglar ett samhällspolitiskt intresse för att förstå och motverka hur medborgarskap blivit alltmer exklusivt, förvägrat alltfler. Social exkludering har blivit benämningen på den ”nya fattigdomen” som växt fram inom västvärlden sedan 1980-talet, i Sverige i huvudsak sedan krisen 1992. Med referens till EU:s fattigdomsprogram från början av 1990-talet och Marshalls (1950) medborgarskapsbegrepp, definierar Schierup m.fl. (2006: 1) social exkludering som en negation av medborgarskap, dvs. den substantiella negationen av rätten och den reella möjligheten att deltaga som en fullvärdig medlem av samhället.</p>
<p>Det finns en betydande överensstämmelse mellan Levitas tre diskurser kring social exkludering och de tre perspektiv som Junestav (2004) anser känneteckna arbetslinjen (definierad som inställningen att aktiva åtgärder är att föredra framför passivt utbetalande av stöd). Junestav särskiljer mellan ett kontroll- och disciplineringsperspektiv, som i det närmaste överensstämmer med den moralistiska underklassdiskursen, ett självhjälps- och uppfostringsperspektivet som åtminstone delvis liknar den sociala integrationsdiskursen, och slutligen ett rättighetsperspektiv som starkt påminner om Levitas omfördelningsdiskurs. Medveten om att Levitas med social exkludering vill fånga ett bredare välfärdsperspektiv än vad arbetslinjen representerar för Junestav, kan den här täta överensstämmelsen skapa en tydligare bild över hur social exkludering använts i svensk arbetsmarknadspolitik under senare tid. Då framträder en bild som visar en sakta förskjutning från ett rättighetsperspektiv (RED) med inslag av självhjälps- och uppfostringsperspektivet (SID) till ett allt tydligare självhjälps- och uppfostringsperspektiv (SID), med inslag av ett kontroll- och disciplineringsperspektiv (MUD). Vi ser därmed en förskjutning från en förståelse av social exkludering baserat på bristande omfördelning (rättighetsperspektiv) till en förståelse av social exkludering där lönearbete till varje pris kopplas ihop med ett kontroll- och disciplineringsperspektiv.</p>
<p>Den här utvecklingen lyfter även fram luddigheten i begreppet social exkludering – hur samma term kan användas om så skilda begrepp – en luddighet som förstärks av det i grunden horisontella perspektiv som social inkludering/exkludering utgör. Det är i mångt en fråga om en horisontell spatial separering som konkretiseras genom boendesegregation och arbetslöshet. De socialt inkluderade och de socialt exkluderade skiljs åt utan att perspektivet har mycket att säga kring kopplingen dem emellan – dvs. det saknas ett relationellt perspektiv och maktrelationer mellan inkluderade och exkluderade osynliggörs. Genom en sådan användning, vilket skiljer sig avsevärt från den utvecklade medborgartanken som</p>
<p>Schierups definition ovan gav uttryck för, möjliggörs ett urskiljande av ett problem – de exkluderade, utan att det innebär en analys av de inkluderades privilegier vilket skapar utrymme för riktade (selektiva) insatser i olika former.</p>
<p>Det är arbetslösheten, speciellt den etnifierade arbetslösheten, som på många sätt drivit fram en fokus på social exkludering. Det är dock problematiskt att den här förståelsen så sällan länkas till ett maktperspektiv. Att förstå den samhälleliga polariseringen mellan de som har jobb och de som saknar, tenderar att osynliggöra relationella perspektiv av över- och underordning och samtidigt framställa alla med jobb som privilegierade gentemot de som saknar jobb. Det ökade medvetandet kring social exkludering av personer med utländsk bakgrund, som speglas i samhällsdebatten, rör först och främst inte förekomsten av ett etnifierat samhälle utan fokuseras i hög grad på en etnifierad arbetslöshet.</p>
<p>Dagens diskussion kring personer med utländsk bakgrund kretsar kring vad man kan göra åt en exkluderande underordning, med betoning på exkludering. Det skulle kunna argumenteras för att en betydande del av de strategier som diskuteras för att bryta den exkluderande underordningen är direkt inriktade på inkluderad underordning, dvs. bryta arbetslöshet och höja sysselsättningsgraden för personer med utländsk bakgrund genom sysselsättning i underordnande positioner inom arbetslivet och i sin förlängning genom att utöka en låglönesektor inom tjänstebranschen, där avdrag för hushållsnära tjänster utgör den kanske främsta exemplet (Neergaard, 2006). En analys av arbetsmarknaden och arbetslivet som kännetecknas av såväl inkludering – exkludering som överordning – underordning möjliggör också en mer dynamisk analys av diskriminering, vilket vi nu övergår till att diskutera.</p>
<p>Diskrimineringens variation</p>
<p>Vad diskriminering är och hur man skall studera dess former råder det fortfarande stor oenighet om. Det är en oenighet som i vissa fall är komplementär, dvs. att en studie av diskriminering kan länkas till en annan studie av diskriminering utan att de motsäger varandra och därigenom ger en bredare och mer allsidig bild av fenomenet diskriminering. I andra fall är oenigheten av konfliktfylld karaktär eller t.o.m. antagonistisk dvs. en studie av diskriminering motsäger en annan genom skilda teoretiska premisser.</p>
<p>Diskriminering kan i sin enklaste form definieras som negativ särbehandling av en person som tillhör eller antas tillhöra en grupp. Samtidigt finns det en mängd former att vidare specificera hur diskriminering skall förstås. De vanligaste formerna av diskrimineringsdefinitioner är fortfarande på individuell nivå och är ofta kopplad till intention eller medvetenhet. Ett klassiskt exempel på en sådan definition utgörs av Beckers modell om preferensdiskriminering – smak för diskriminering (Becker, 1957), vilket diskuteras i Nekbys bidrag i antologin. Det är en traditionell definition på individnivå som förutsätter medvetenhet. Det intressanta med Beckers modell, ur antologins perspektiv är först och främst att den tillskriver arbetsgivare en bredare nyttomaximeringsdefinition än vad som är brukligt inom ekonomisk forskning, genom att konstatera att preferens för diskriminering kan åsidosätta den vanligaste nyttomaximeringsdefinitionen – pengar. Liknande definitioner på diskriminering finns även inom andra discipliner såsom psykologi och sociologi, vilket kan exemplifieras med Angela Nilssons bidrag i antologin med referens till Anders Langes definition (1999).</p>
<p>Individuella perspektiv på diskriminering som förutsätter medvetenhet har kritiserat för att vara för snäva. Dels genom att problematisera hur medvetenhet skall förstås och därutöver visa på att omedvetna föreställningar kan aktivt verka på liknande sätt (Wetherell & Potter, 1992). I en presentation och argumentation för användandet av begreppet vardagsrasism lyfter Philomena Essed fram en annan form av kritik som betonar hur begränsningen till den individuella nivån kan resultera i osynliggörandet av en mängd exkluderings- och underordningsformer av snarlik effekt, om än i annan form (Essed, 2005). Ett liknande perspektiv representeras av Nora Räthzels bidrag i antologin som fokuserar på hur erfarenheter av rasism och diskriminering tvingar ungdomar med utländsk bakgrund på väg in på arbetsmarknaden att utveckla strategier som förhåller sig till dessa erfarenheter.</p>
<p>Utöver bredare definitioner av individuell diskriminering eller vardagsrasismen som fokuserar på vardagliga mikroprocesser har även begrepp som institutionell och strukturell diskriminering utvecklats, vilka sammanfattas i en artikel av Masoud Kamali samtidigt som de relateras till den definition av strukturell diskriminering som regeringen uttryckt i direktiven för utredningen om makt, integration och strukturell diskriminering (Kamali, 2005). Styrkan med institutionella och strukturella diskrimineringsdefinitioner är att de skapar ett sammanhang i vilken diskriminering uttrycks, och undviker därmed en reduktion av diskriminering till fördomar. Institutionell och strukturell diskriminering har flera likheter med den diskussion som förts om skilda maktbegrepp (för en kortfattad sammanfattning av dessa maktperspektiv se Beronius, 1986). Samtidigt, vilket inte skall underskattas, riskerar institutionell, men kanske speciellt strukturell diskriminering att bli oprecisa begrepp som antingen är svåranvändbara eller blir till en summering av effekter från diskriminering, exkludering och underordning. Ett sätt att se på frågan om strukturell diskriminering kan hämtas från hur positiv särbehandlingsåtgärder motiverats i USA.</p>
<p>Trots brister i definitionen av institutionell och strukturell diskriminering möjliggör dessa begrepp analyser av processer som genererar etnifierade arbetsmarknader, vilket en del av antologins artiklar åskådliggör. I antologins avslutning återkommer jag speciellt till begreppet strukturell diskriminering och visar på en möjlig förståelse av begreppet mot bakgrund av antologins artiklar. Det är dock, i varierande former, institutionella exkluderings- och diskrimineringsperspektiv som dominerar antologins artiklar.</p>
<p>Diskrimineringsperspektiv på institutionell nivå fokuserar på organisatoriska processer. Antologins tema kring arbetsmarknaden innebär en speciell betoning på anställningsprocesser men även, vilket Fredrik Hertzberg är inne på, arbetsförmedlingar. Utgångspunkten i dessa bidrag är att rekrytering bör förstås som en komplicerad process som inte utan betydande problem kan reduceras till en fråga om individuella preferenser och rationella val mellan köpare och säljare av arbetskrafts. Såväl sökande (utbudet av arbetskraft) som arbetsgivarnas representanter – rekryteringspersonalen (arbetskraftsefterfrågan) agerar i sammanhang som ej kan inskränkas till individuella preferensers genomslag i hanterandet av ”objektiv” information. Istället lyfter ett institutionellt perspektiv fram den institutionella (organisatoriska) praktikens betydelse för konstruktionen av aktörers preferenser och föreställningar och kanske än mera deras handlande. Vidare betonas det sociala samspel som äger rum inom organisatoriska samspel och förekomsten av maktasymmetri.</p>
<p>Ytterligare en fråga som lyfts fram i dessa perspektiv är att arbetsgivare, som ofta betraktas som en aktör, i själva verket ofta utgörs av ett flertal samverkande anställda med olika rekryteringsfunktioner. Vidare innebär en rekryteringsprocess, vilket framgår av ordet, något som pågår över tid och som inte kan reduceras till ett beslut (anställning eller ej). Under den tidsaxeln som en rekrytering pågår genomförs en mängd olika formella och informella beslut, en del medvetet formulerade andra inte. Samtidigt, vilket flera forskare lyft fram sker rekrytering med begränsade resurser såväl ekonomiskt som kanske först och främst tidsmässigt, vilket bl.a. påverkar mängden information som finns tillgänglig. Under de här villkoren skall organisationer nå fram till beslut om vem som skall anställas baserat på föreställningar av matchning mellan kvalifikationskrav och kompetens.</p>
<p>En ny form av diskrimineringsdefinition har lanserats av ekonomen Glen Loury (2000; 2002). Utgångspunkten är en kritik av dessa perspektiv (som han benämner kontraktsdiskriminering) som för individfokuserade. Han menar att en betydande grund för diskriminering är kopplat till produktionen av socialt kapital. Den här formen av diskriminering benämner Loury kontaktdiskriminering, vilken definieras som …den ojämlika behandlingen av personer på grundval av ras i umgängen och relationer formade mellan individer i det sociala livet, inkluderande valen av socialt förtrogna, grannar, vänner hjältar och skurkar. Det inkluderar diskriminering inom det informella, privata livssfärerna. (Loury, 2000: 60, egen översättning)</p>
<p>Konsekvensen är enligt Loury att även framgångsrik kamp mot kontraktsdiskriminering utan motsvarande förändringar av förekomsten av kontaktdiskriminering generellt kommer att vara otillräckligt för att skapa grundläggande jämlikhet i individers möjligheter. TPF FPT  Alireza Behtouis bidrag till antologin, med fokus på rekryteringskanaler, är inspirerad av Lourys diskussioner kring kontaktdiskriminering.</p>
<p>Rasifiering – ”de andra” och ”Vi”</p>
<p>Det finns en uppsjö av ord och begrepp som ofta används relativt rörigt och oprecist för att lyfta fram de grupper, ofta ”de andra”, med sin exkludering och underordning kopplat till arbetsmarknaden. Vi kan skilja på tre olika typer av namngivningsformer.</p>
<p>Den första och mest frekventa formen är de som betonar gränspassering, ofta kopplat till en administrativ förståelse baserad på svensk migrationspolitik och lagstiftning. Dessa termer används ofta frikopplade från teoretiska perspektiv och förekommer flitigt i den offentliga debatten och i vardagsspråket. Det vanligaste ordet är invandrare, ett ord som för trettio år sedan markerade ett försök att minska stigmatiseringen av ”de andra” genom det då använda ordet ”utlänning”. Ordet markerar en gränskorsning, personer som någon gång korsat gränser och kommit in i Sverige. Den är ibland än tydligare administrativt preciserad genom koppling till de lagrum som möjliggjort invandringen (arbetskrafts-, flykting- och anhöriginvandrare). Samtidigt, vilket bl.a. Wuokko Knocke lyft fram innebär ordet invandrare att själva invandringen essentialiseras (dvs. en som invandrat blir till en speciell typ och kategori av människa – invandraren). Det mer precisa ordet som t.ex. används av Wuokko Knocke är just invandrad, som markerar att det finns något gemensamt som hänt men som inte tillskriver denna gemensamma händelse någon inneboende egenskap eller naturlig permanens. Användningen av ordet invandrare är på många sätt kopplat till en hel diskurs och arsenal av ord om ”de andra” som ofta går hand i hand med problem. Ylva Brune har i sin forskning om mediarepresentationer visat på hur invandrare utgör grundstommen i en uppsjö av bindestrecksord som okritiskt manar fram en parallellvärld av de annorlunda (Brune, 2004; se även Camauër & Nohrstedt, 2006). Det rör sig om ord, alltifrån invandrarboende, invandrarkvinnor, till invandrarspråk och kanske det mest uppmärksammade och kritiserade ordet – andragenerationsinvandraren.</p>
<p>Det finns dock andra ord som används som synonymer till invandrare. Ett ord som har börjat användas, huvudsakligen i den samhällspolitiska debatten och med syftet att återigen minska stigmatiseringen av ”de andra” är orden ”nya svenskar”. Ytterligare ett sätt att tala om de andra, som blivit flitigt använt inom statistik och kvantitativ forskning är orden utlandsfödda och personer med utländsk bakgrund. Utlandsfödda är en direkt synonym med ordet invandrade, även om det mer ofta används i betydelsen av invandrare. Utländsk bakgrund är i huvudsak en sammanslagning av de invandrade och barn till invandrade. Dvs. samma som andragenerationsinvandrad, dvs. en person född i Sverige men med en eller två (det varierar mellan olika definitioner) utlandsfödda föräldrar.</p>
<p>Utöver att användningen av dessa termer tenderar att skapa själva gränspasseringen som något essentiellt, är en viktig invändning mot dessa termers användning inom forskningen att de används ofta som operationaliseringar av osynliga teoretiska begrepp. Bakom orden invandrare och utlandsfödd finns ofta implicita teoretiska föreställningar som egentligen fokuserar på vissa ”invandrare” eller ”utlandsfödda” och bakom vissa ”invandrare” eller ”utlandsfödda” finns, ofta i en outtalad form, kulturaliserande eller etnifierande perspektiv. Den här användningen bygger ofta på en primordial ansats, där etnicitet och kultur blir en statisk egenskap hos ”de andra”. Kritiken riktar sig således mot de diskurser och praktiker som expanderat under senare tid genom användning av begreppen kultur och etnicitet, ej enbart i den samhällspolitiska debatten utan även i vetenskaplig forskning, som en förklaring till invandrades underordning och exkludering på arbetsmarknaden. I dessa perspektiv skapas ”den Andre” som oföränderlig, ofta kopplat till föreställningar om tradition medan ett ”vi” samtidigt skapas i kontrast, där föränderlighet, individualism och modern utgör kärnan. Vad som ofta avslöjar den essentialistiska användningen av etnicitet är att ”svenskar” implicit eller explicit inte definieras som etniska, vilket därmed omöjliggör en relationell analys. Kulturanvändningen är ofta något annorlunda, här rör det sig mer om att lyfta fram ”deras” kultur som inkongruent med ”vår” kultur, vilket bl.a. används för att förklara bristande ”arbetsmarknadsassimilering”. Begreppen kultur och etnicitet (enbart i den här användningen) tenderar därmed att återskapa föreställningar om inneboende egenskaper och har av flera forskare lyfts fram som en ny version av rasism (Solomos, 1989; Balibar & Wallerstein, 1991).</p>
<p>Flera av antologibidragens författare använder sig av begreppet rasifiering. Begreppet har en lång historia med skilda innebörder (för en översikt av begreppets historia se Barot & Bird, 2001). Dess moderna genombrott är kopplat till den brittiske sociologen Robert Miles (Miles, 1982;; 1987;; 1993), och har i Sverige använts av ett flertal forskare (Ålund, 1995; Skovdahl, 1996; Molina, 1997; Mulinari & Neergaard, 2004).</p>
<p>I en genomgång av begreppet rasifiering visar Irene Molina på dess styrka i …två olika men närrelaterade förståelseformer… Den första som en samhällskonstituerande process eller system; samhället rasifieras, det vill säga att det delas upp i skikt och organiseras hierarkiskt utifrån föreställningar om rasskillnader. Den andra är en process där människorna rasifieras; till exempel uttrycket de rasifierade migranterna som används av Miles (1993) eller rasifierade fackföreningsaktivister som analyseras av Neergaard och Mulinari i svenskt sammanhang (Molina, 2005: 97)</p>
<p>Det bör speciellt noteras att begreppet rasifierade människor/grupper, så som Molina uppmärksammar i citatet ovan, används för att urskilja de människor som utsätts för maktutövning, dvs. blir rasifierade. I kontrast, och trots att ”svenskar” rasifierar sig själva, är dessa genom sin maktposition kapabla att osynliggöra sin rasifiering. Ett avgörande problem som först och främst gäller kvantitativa studier där ”de Andra” utgör en variabel är avsaknaden av (eller bristerna i) en teoretisk definition på ”de andra”. Den kvalitativa forskningen har lättare att förhålla sig till teoretiska definitioner av studieobjektet men har ofta liknande problem som kvantitativ forskning i operationalisering av vad som faktisk kan studeras. Ovanstående diskussion har fokuserat på svårigheterna i namngivandet och därmed även i de teoretiska förutsättningarna för att förklara skillnaden i arbetsmarknadsutfall mellan ”vi” och ”de andra”.</p>
<h2>Antologins bidrag</h2>
<p>Det första antologibidraget är Wuokko Knockes ”Den strukturella diskrimineringens försåtlighet – Ett historiskt och nutida perspektiv”. Den strukturella diskriminering som delar upp samhället i ”oss”, de som tillhör, och ”de andra” de avvikande är en sedan länge etablerad realitet. Knocke inleder sitt bidrag med en kort historisk återblick där hon granskar det rasistiska tänkande som präglade lagstiftarna under 1900-talets första hälft. Utlänningslagarnas explicita syfte var att bevara ”den enhetliga och oblandade svenska rasen” och dess ”rasrenhet”. I 1927 års utlänningslag drabbade den kulturella rasismen såväl medborgare från sydeuropeiska länder som medborgare från grannlandet Finland, vilka enligt dåtidens makthavare ansågs som icke-önskvärda. Under åren för efterkrigsinvandringen var den utländska arbetskraften visserligen välkommen för att avhjälpa flaskhalsarna i industrin. Samtidigt ledde strukturella processer av över- och underordning och marginaliserande mekanismer till segregering av den invandrade arbetskraften till arbetslivets bottenskikt, vilket lade grunden för den etniskt differentierade arbetsmarknaden. En kort redogörelse för forskningen under 1960- och 1970-talet visar att det fanns progressiva röster, men också att kulturalisering och rasifiering var stående inslag i synen på ’de andra’. Under 1980- och 1990-talet, när människor från utomeuropeiska länder började söka sig till Sverige och lagen mot etnisk diskriminering infördes, fick rasifieringen nya uttryck och den strukturella diskrimineringen blev mer subtil och försåtlig. Arbetsförmedlingens och arbetsgivarnas in- och utsorterande argument som innan lagen mot etnisk diskriminering ofta var direkta och öppna fick mer subtila och indirekta former. Därför ställs i slutet av artikeln en viktig fråga med avseende på den strukturella diskrimineringens uttryck och uppenbarelseformer före och efter tillkomsten av lagen mot etnisk och religiös diskriminering. Har lagen bidragit till att stävja diskrimineringen eller använder sig arbetsmarknadens aktörer numera av mer subtila och försåtliga sätt för att undvika beskyllningar om rasism och för att undgå rättslig prövning?</p>
<p>I det följande bidraget av Lena Nekby, ”Att mäta diskriminering” diskuteras en viktig och återkommande fråga inom nationalekonomisk arbetsmarknadsforskning – i vilken utsträckning de svårigheter som utrikes födda och infödda med utländsk bakgrund upplever på svenska arbetsmarknaden beror på diskriminering. Det är dessvärre svårt, med sedvanliga kvantitativa metoder, att isolera diskriminering som orsak till skillnader i arbetsmarknadsutfall. Empiriska analyser av enkät- och registerdata kan ge värdefull information om betingade korrelationer mellan olika etniska grupper och ett arbetsmarknadsutfall dvs. att de kan visa, trots hänsyn till eventuella skillnader i humankapital och sortering till olika yrken, branscher eller sektorer, att signifikanta skillnader mellan grupper kvarstår. Analysen har således en oerhörd viktig beskrivande funktion. Men eftersom information oftast saknas om alla relevanta egenskaper, som kan tänkas påverka ett visst arbetsmarknadsutfall, är det svårt att med säkerhet hävda att skillnader i utfall beror på diskriminering och inget annat.</p>
<p>På grund av dessa metodologiska problem, att säkerställa en kausal relation mellan etnicitet och ett avvikande arbetsmarknadsutfall, har experiment växt fram som ett intressant alternativ till kvantitativa metoder. Labboratorieexperiment har använts bland annat för att belysa olika former av dold diskriminering och fältexperiment för att testa förekomsten av diskriminering i olika realistiska miljöer. Fördelen med ett genomtänkt experiment är att det entydigt kan bevisa förekomsten av diskriminering. Nackdelen med experiment är att resultaten är svåra att generalisera till samhället i stort. Experiment, tvärtom från analys av registerdata, har en hög grad av intern validitet men saknar oftast extern validitet. Ingen enskild studie har möjlighet att entydigt bevisa förekomsten av diskriminering generellt i samhället. Däremot kan en samlad bild fås genom mängden och bredden av forskningen om diskriminering. Kvantitativa metoder bör därför kompletteras med experiment och kvalitativa studier. Tillsammans kan dessa forskningsmetoder ge en övertygande bild om i vilka former och i vilken utsträckning diskriminering förekommer.</p>
<p>Nora Räthzels bidrag ”Föreställ dig att du är en invandrare och att inger bryr sig. Fruktan, hopp och strategier hos unga personer på väg in på arbetsmarknaden” följer upp den metodologiska diskussionen som Lena Nekby inlett med att argumentera för betydelsen av kvalitativ metod i studier av diskriminering och då speciellt erfarenheter av diskriminering. Artikeln presenterar några strategier hos unga människor med och utan utländsk bakgrund på väg in på arbetsmarknaden: Medvetna om rasistiska föreställningar kopplade till deras namn, ursprung och fenotypiska kännetecken, söker unga med invandrad bakgrund komma in på arbetsmarknaden och samhället i stort. Det gör de genom att distansera sig från kategorin “invandrare”, genom extra ansträngningar i sökandet efter jobb, med förhoppningen att deras personlighet och individuella prestationer skall besegra etnifieringen, eller genom utveckling av politiska strategier för motstånd. Analysen visar på att eftersom ungdomar med utländsk bakgrund är en del att det samhälle de lever i, tenderar de flesta av deras strategier på arbetsmarknaden att förstärka dominerande ideologier: att individuella prestationer kommer att överskrida social position och att socioekonomiska villkor är immuna från mänsklig intervention. I Räthzels antologibidrag argumenteras att för att kunna hjälpa unga människor med utländsk bakgrund in i arbetslivet krävs att man tar deras erfarenheter av rasism på allvar. Det är därför viktigt för arbetsförmedlare, socialarbetare och skolpersonal att förstå diskrimineringsmekanismer inom den sociala struktur som unga människor måsta kämpa i.</p>
<p>I artikeln ”Nätverksrekrytering, Infödda och Invandrare” tar Alireza Behtoui ett steg bortom de konventionella empiriska studier som enbart tar hänsyn till individers humankapital-egenskaper för att granska eventuella diskrimineringar. Han provar effekten av individens nätverk av sociala kontakter på hans/hennes arbetsmarknadsutfall. Om det är så att missgynnade minoritetsgrupper behandlas olika i de informella relationer som utgörs av t.ex. äktenskap, grannskap, vänskap osv., får de inte tillgång till de kontakter och värdefulla sociala nätverk som är viktiga för att nå framgång bland annat på arbetsmarknaden. För att genomföra analysen studerar Behtoui hur olika rekryteringskanaler har använts av individer för att skaffa ett arbete. Resultatet visar för det första att invandrare generellt har mindre chans att använda informella rekryteringskanaler (som t.ex. tips från vänner och bekanta) jämfört med infödda. Resultatet visar också att användandet av informella rekryteringskanaler leder till högre lön när man är infödd, vilket betyder att infödda är vinnare när de använder sina sociala nätverk för att skaffa ett arbete. Däremot visar studien att invandrare, från länder utanför ”Västvärlden", som skaffat arbete via informella kanaler fick mindre utbyte, dvs. lägre lön jämfört med om arbetet hade skaffats via andra kanaler än informella. Således visar Behtouis studie på att informella kanaler som leder till jobb genererar, visavi användandet av andra sökkanaler, bättre resultat för infödda och sämre resultat för invandrare från länder utanför ”Västvärlden". Studien visar å ena sidan på hur sociala nätverk får skilda effekter för olika grupper av individer vilket samtidigt gör frågan om rekryteringskanaler till en viktig aspekt i förståelsen av etnisk segmentering på arbetsmarknaden, speciellt mot bakgrund av att allt fler studier visar att rekrytering via informella kanaler ökar.</p>
<p>Fredrik Hertzbergs artikel ”Kultur och kompetens. Bilden av ’de Andra’ i en arbetsmarknadspolitisk gräsrotsbyråkrati” handlar om hur arbetsförmedlare beskriver de hinder och möjligheter som ungdomar i kategorin ”invandrare” möter i arbetslivet, och hur de relaterar dessa förklaringsmodeller till företeelser som kultur, etnicitet, nationalitet och invandrarskap. Det empiriska materialet utgörs av intervjuer med arbetsförmedlare i Stockholmsområdet. Hertzberg studerar i första hand hur dessa förmedlares förhåller sig till de underförstådda regler som formar den sociala interaktionen i arbetslivet, och hur de påverkar möjligheterna för ungdomarna ifråga. När förmedlarna diskuterar de problem som ungdomar i kategorin ”invandrare” möter på arbetsmarknaden, pendlar de mellan förklaringar som tar fasta individuella egenskaper, grupp- eller kategoritillhörighet, social position och arbetsgivares agerande, och framför allt hur invandrarskap och icke-svensk etnicitet formar unga människors agerande i arbetslivet. I detta sammanhang är uppfattningar om jämställdhet en viktigt markör. Vare sig ungdomarna i fråga anses handla stick i stäv med det svenska arbetslivets informella sociala koder eller anamma ett synsätt på manligt och kvinnligt som går på tvärs med det svenska arbetslivets, bedöms detta beteende vara ett uttryck för deras kultur. Denna kultur antas huvudsakligen vara etnisk. Inflytandet från andra kulturformande sociala arenor omtalas i betydligt mindre utsträckning. Vad gäller frågan om informella kvalifikationer, anser de intervjuade arbetsförmedlarna att arbetsmarknadens efterfrågan på ”social kompetens” är stor och i stigande, och att denna kompetens är ett villkor för en persons ska vara ”anställningsbar”, dvs. kunna gå ut på arbetsmarknaden utan arbetsmarknadsutbildning. Förmedlarna anser att ungdomarna bör anpassa sig till arbetsmarknadens efterfrågan, av pragmatiska skäl – det krävs anpassning till arbetslivets regler och normer för att ha en möjlighet att komma in där. Ibland tonades denna pragmatism ned och andra motiv hamnade i förgrunden, vilket var tydligt i frågan om social kompetens, men framför allt synen på relationen mellan kvinnor och män. Där artikulerade förmedlarna önskemål som både anvisade vägen in på arbetsmarknaden och mer eller mindre explicit föreskrev en anpassning till svenskheten.</p>
<p>I slutet av artikeln diskuteras vilka konsekvenser förmedlarnas problembeskrivningar kan få i en ”gräsrotsbyråkrati”, om kulturbegreppet – i den version vi har sett ovan – används för att förstå det som upplevs som främmande. Med en samtidig betoning av kultur och tillhörighet följer, att individen tenderar att i första hand förstås som representant för en grupp eller ett kollektiv (som alltså är etniskt). I ett sammanhang där just problem och personliga motgångar skall diagnostiseras och åtgärdas, finns det en risk för att dessa personliga problem knyts till den etniska tillhörigheten och identiteten. En person som kategoriseras i enlighet med sin etniska identitet, eller med den generella kategorin ”invandrare”, riskerar att få förväntningar på kulturbundenhet knuten till sig, och i den mån som denna etniska kultur är förknippad med – från tjänstemannasynpunkt – problematiskt beteende, blir denna förväntade kulturbundenhet associerade med likaledes problematiska beteendemönster. Individ knyts till grupp som knyts till problem. ”Urval på institutionella grunder” är titeln på Angela Nilssons bidrag till antologin. I artikeln diskuteras och analyseras hur rekryterare på några arbetsplatser tolkar ansökningar. Utgångspunkten är att undersöka om det kan finnas något i själva rekryteringsprocessen som bidrar till att vissa grupper av människor inte kommer in på arbetsmarknaden. Analysen visar att så kan vara fallet. I organisationer utvecklas över tid gemensamma tankestilar bland medarbetarna som de utgår från när de bedömer sökande. Det är en komplicerad kommunikation som pågår under urvalsprocessen, delvis därför att den är subtil vilket gör det svårt att sätta fingret på vad som krävs av en sökande. Det viktigaste eller mest avgörande i urvalsmetoderna är oartikulerat och utgör en del av organisationens tysta kunskap. Vilka informella kompetenser och varför vissa av dem premieras framför andra är inte uttalat och framstår ofta som oreflekterat. Så länge de inte artikuleras finns det en risk att de tillämpas på situationer eller personer som är förment lika. Dessutom går det varken att utvärdera eller medvetet påverka och förändra outtalade rutiner. Tankestilarna är dock föränderliga och påverkas av medarbetarna i organisationen och dess omvärld.</p>
<p>Angela Nilsson analys visar att det i rekryteringsprocesser finns moment av mycket subtil kommunikation som kan anses särskilt kritiska att passera för personer med svenska som andra språk och personer med utländsk utbildning. Dessa kritiska moment drabbar dock även den ”inhemska” befolkningen som inte uppfyller rekryterarnas krav på kommunikation för att komma ifråga.</p>
<p>Anders Neergaards artikel slutligen, fokuserar på rekryteringsprocesser som institutionella praktiker både i förhållande till arbetsmarknaden och till arbetsprocessen. Artikeln börjar med att kortfattat presentera en teoretisk ram i vilken begrepp som diskriminering och rasism länkas samman med en förståelse av rekryteringspraktikers koppling till arbetsprocesser strukturerat kring begreppen tekniska och sociala system. Det empiriska materialet är hämtat från intervjustudier av arbetsförmedlare såväl som rekryteringspersonal (enhetschefer och anställda inom personalavdelningar inom en större kommun i Sverige).</p>
<p>Rekrytering har inom forskningen huvudsakligen förståtts som en smidig matchningsprocess där arbetsgivare väljer ut den mest meriterade (eller produktiva) sökande vilket osynliggör betydelsen av hur arbetsgivare och dess representanter organiserar arbetsprocessen genom rekryteringspraktiker. Artikeln utgår från den analytiska distinktionen mellan arbetsprocessens tekniska och sociala system och visar å ena sidan på hur färdigheter och kompetens rasifieras och å andra sidan på en motsvarande rasifierad märkning av själva arbetena. Devalveringen, eller en rasifierad förståelse av kompetens hos personer med utländsk bakgrund behöver inte nödvändigtvis resultera i en exkludering från anställning. Rasifierad märkning av jobb och arbetsuppgifter innebär även att rekryteringspraktiker i vissa sammanhang inkluderar personer med utländsk bakgrund, men att det sker i en underordnad form kopplat till vissa typer av arbeten eller arbetsuppgifter.</p>
<h2>2 Den strukturella diskrimineringens försåtlighet Ett historiskt och nutida perspektiv Wuokko Knocke</h2>
<p>I detta bidrag är syftet att belysa en del av diskrimineringens, rasismens och rasifieringens historiska rötter i Sverige för att sedan kasta ljus över dagens situation. Bland annat ges en kort bakgrund till hur tänkandet i termer av ’ras’ och ’rasrenhet’ kom till uttryck i 1900-talets lagstiftning. Tyngdpunkten kommer emellertid att ligga på frågor om arbetsmarknadsparternas och det svenska näringslivets, dvs. arbetsköparnas, funktionssätt i förhållande till arbetskraftbehovet efter det andra världskriget och hur chanserna på arbetsmarknaden sedan dess tett sig för Sveriges utrikes födda invånare och de unga med utländsk bakgrund. De empiriskt mer konkreta frågorna kommer att handla om arbetsgivarnas synsätt, deras prat och handling, dvs. retorik och praktik, i samband med rekryteringsprocessen och hur prat respektive handling förändrats över tid. Finns det likheter och skillnader i arbetsgivarnas och andra institutionella aktörers bemötande av de ’etniskt andra’ när man jämför åren för arbetskraftsinvandringen och åren då invandringen – utöver anhöriga – främst började bestå av flyktingar från mer fjärran länder och kontinenter?</p>
<h2>Rasism och diskriminering? – ’Inte hos oss’</h2>
<p>Förnekelsen av diskriminering och rasism har varit ett stående inslag i den svenska offentliga diskursen. Detta konstateras bland annat av två nyligen publicerade statliga utredningsrapporter om strukturell diskriminering (SOU 2005: 41; SOU 2005: 56). Även i en kunskapsöversikt om vardagsrasism och diskriminering, som tagits fram på uppdrag av Integrationsverket, påtalas såväl hur forskningen som det offentliga samtalet bortsett från diskriminering som förklaringsfaktor till de etniskt klyftorna i samhället (de los Reyes & Wingborg, 2002). Den rasism som man menar har funnits, har tillskrivits ett relativt begränsat antal organiserade rasister vare sig påståendet har kommit från politiker, från arbetsgivarhåll eller den fackliga rörelsen. Så här tydligt uttrycks denna uppfattning exempelvis av en facklig ombudsman centralt på LO:</p>
<p>Det finns fortfarande väldigt lite rasism i Sverige i egentlig mening och det finns högst 500 aktiva rasister i landet (Knocke, 2000: 176).</p>
<p>Det har varit en allmän vedertagen uppfattning på dessa maktfulla institutionella nivåer att strukturell diskriminering, eller tänkande och handlande i rasifierande termer i övrigt, varit främmande för Sverige. Rasism och diskriminering har i denna föreställningsvärld funnits på andra håll i världen, bl.a. hos de tidigare kolonialmakterna och i ett rasistiskt präglat USA, men inte på våra breddgrader. Mot denna uppfattning talar de belägg som forskningen tagit fram. Forskningsresultaten visar att rasismens och diskrimineringens olika uttryck varken begränsar sig till en grupp aktiva rasister eller att den fackliga rörelsen går fri från strukturell diskriminering eller rasifierande kategoriseringar bland sina medlemmar (se t.ex. Mulinari & Neergaard, 2004; Mulinari, 2002; Knocke, 1986, 2000).</p>
<p>Man behöver bara blicka knappt hundra år tillbaka i den svenska historien för att hitta belägg att rasistiska synsätt genomsyrade bl.a. lagstiftarnas tänkande, ett tänkande som dessutom bars upp och fick stöd i riksdagen, det svenska folkets valda representanter. Tydliga belägg för de svenska politiska och legislativa makthavarnas synsätt och ställningstaganden i frågor om rasåtskillnad finner man i de lagar som reglerade invandringen av utländska medborgare under 1900-talets första hälft. Tomas Hammar skriver följande om innehållet i 1927 års utlänningslag:</p>
<p>Regeringen hade i sin proposition ganska starkt betonat att utlänningslagen också skulle vara till skydd för den svenska rasen. Vårt lands befolkning ägde en sällsynt enhetlig och oblandad ras, hette det i propositionen. Värdet av detta kunde knappast överskattas. Det var därför viktigt ”att kontrollera en invandring av folkslag som ej till båtnad för oss låta sig sammansmälta med vår befolkning”. Det var ingen i riksdagsdebatterna som kritiserade detta rastänkande som sådant (1966; 19-20).</p>
<p>Tomas Hammars artikel från 1966 är ett klargörande inlägg i den svenska rasismens historia. Bland annat redogör den för var den lagstadgade gränsen drogs med avseende på önskvärd eller ickeönskvärd invandring och hur gränsen fastlades av dåtidens makthavare med hänsyn till svenska ekonomiska intressen. Från viseringstvånget, som hade införts i 1927 års lag, undantogs turister och affärsmän från Norge, Danmark, Island, Belgien och Frankrike. Inga undantag gjordes däremot för tyskar, polacker, balter, för medborgare från Finland eller Sovjetunionen. Vad man enligt Hammar främst tycktes ha fruktat var en större judisk invandring från Östeuropa, något som socialdemokraterna Gustav Möller och Per Albin Hansson i och för sig ansåg vara överdrivna farhågor. Likväl antogs lagen med alla dess diskriminerande skrivningar och exkluderande intentioner.</p>
<p>Ur ett historiskt perspektiv är det anmärkningsvärt och intressant att rasifieringen eller den kulturella rasismen den gången omfattade medborgare från sydeuropeiska länder med en i huvudsak vit befolkning men även medborgare från närliggande grannländer som Finland. Med tanke på de rasifierande och stigmatiserande kategoriseringar av utomeuropeiska invandrare som på 1900talets senare hälft fått skarpare konturer mot bakgrund av det koloniala arvet, kan vi konstatera att såväl inter-europeiska som internordiska gränser mot de ’etniskt och kulturellt andra’ skapades långt innan den utomeuropeiska invandringen av flyktingar.</p>
<p>Vanliga sentida ursäkter för de kategoriseringar och det rasistiska tänkande, som kom till uttryck i 1927 års utlänningslag och efterföljande lagar fram till mitten av 1950-talet, är att de speglade tidsandan. Må så vara. Men faktum kvarstår att tidsandan var präglad av ett öppet rasistiskt tänkande och ett exkluderande förhållningssätt. Detta historiska arv lever vidare i Sverige på alla samhällsnivåer: den strukturella, institutionella och individuella. Inte minst har arbetsmarknaden och arbetslivet sedan länge präglats av det konstruerade motsatsparet ’vi’ som tillhör, vi de normala och rasmässigt ’rena’ och ’de andra’, de som anses avvika från den föregivet svenska normaliteten. Denna korta historiska genomgång visar att den politiska, ekonomiska och legislativa makten genom hela 1990-talet ensidigt och uteslutande, med utgångspunkt i svenska intressen, tagit sig rätten att dra gränser mellan de önskvärda och de icke-önskvärda. Den strukturella diskrimineringens rötter kan alltså sägas vara av gammalt datum i Sverige.</p>
<h2>Den utländska arbetskraftsbufferten aktiveras</h2>
<p>Var gränsen dras mellan de önskvärda och icke-önskvärda ’andra’ kan då som nu fastställas, alternativt godtyckligt revideras av dem som innehar makten. Medan utlänningslagarna under 1900-talets första hälft drog gränsen för invandring med syfte att bevara den svenska stammens ’rasrenhet’ skedde en radikal omprövning av lagregleringens innehåll på 1950-talet. Det var med 1954 års utlänningslag som tanken om ett fritt folkutbyte kom till uttryck. Detta berodde med största sannolikhet bl.a. på Sveriges behov av att tillföra de expanderande svenska industrierna arbetskraft från utlandet. Den arbetsföra befolkningen – på den tiden definierad som män – räckte inte för att fylla arbetskraftsbehoven, alternativt var de inhemska arbetarna inte attraherade av de lågtkvalificerade industrijobb som fanns att tillgå. Mot bakgrund av ’förgubbningen’, som det kallades, av den svenska arbetskraften såg sig regeringen (representerad av Arbetsmarknadskommissionen), arbetsgivarna (genom SAF) och en något ambivalent fackföreningsrörelse (i form av LO) nödsakade att mobilisera och rekrytera arbetskraftsreserven från utlandet för att avhjälpa flaskhalsarna i den svenska ekonomin. Och visst välkomnades den utländska arbetskraften, där majoriteten utgjordes av arbetare från Finland med arbets- och bosättningsrätt i Sverige. Men även de som ’importerades’ med stöd av de bilaterala avtal som slöts med ett antal sydeuropeiska länder eller de som rekryterades med fackets tillstyrkan och hjälp från södra Europa var starkt behövda och efterfrågade.</p>
<p>Jämfört med dagens situation, där rekryteringsprocessen utgör ett nålsöga som de arbetssökande måste ta sig igenom, avkrävdes dessa arbetare inga meritförteckningar, svenskkunskaper och än mindre kännedom om svenska sociala koder. Bland de som exempelvis i Grekland hade anmält sig för att arbeta i Sverige sållade rekryteringsteam, som var sammansatta av arbetsgivarparten och fackliga representanter, fram dem som ansågs vara lämplig arbetskraft (Hadjoudes & Kellberg, 1978). Kandidaterna synades omsorgsfullt genom hälsotest och vittnesmål finns bl.a. från Jugoslavien att man sållade bort hågade rekryter som var analfabeter eller hade kroppsliga skavanker, t.ex. plattfötter. (se t.ex. Meurle & Andric, 1971). Det var deras unga, friska och starka kroppar man var ute efter. ”Grekerna var ju unga starka grabbar, vana vid hårt arbete” konstaterade dåvarande personalchefen för Scania Vabis. Han hänvisade också till den obligatoriska hälsoundersökningen som en försiktighetsåtgärd inför urvalet av lämplig arbetskraft (a.a., s. 27 och 34). Man kan knappast kalla dessa rekryteringsförfaranden av utländska arbetare för annat än kränkande för deras människovärde. De arbetare som skulle ’importeras’ behandlades av de partssammansatta rekryteringsteamen på ett sätt som underströk arbetskraftens varukaraktär. Mot bakgrund av den ojämlika ekonomiska och teknologiska utvecklingen i efterkrigets Europa var de beroende av ett arbete och fick finna sig i de industriellt utvecklade ländernas förnedrande behandling och arrogans. Kanske kan man hävda att de som lät sig rekryteras i någon mening gjorde ett rationellt val mellan arbete i utlandet och arbetslöshet i hemlandet. Däremot valde de inte den nedvärdering av deras kvalifikationer som de råkade ut för i Sverige:</p>
<p>Scania hade plockat överkvalificerade människor till sina djävla tempoarbeten. Vi kom bara för att bilda kuggar i deras maskineri. Som människor blev vi ledsnare och ledsnare (’importerad’ grek) (a.a. , 47).</p>
<p>Andra sätt att locka arbetskraft till Sverige var att arbetsgivare skickade bud med semestrande arbetare att det behövdes mer folk, vilket här bekräftas av en representant för Scania i Södertälje: … de som inte värvats aktivt, uppmanas av släkt, vänner och bekanta. ’Här finns jobb’ säger de. ’Här kan du skaffa bil och kylskåp!’ (Kellberg & Hadjoudes, 1978: 64).</p>
<p>En broschyr hade utformats efter modell från Asea, som visade räkneexempel på hur länge en anställd måste arbeta för att kunna köpa olika varor. Exempelvis skulle det ta 1 293 timmar och 36 minuter för att tjäna ihop till en VW personbil à 7 600 kronor, med rabatt för de anställda (a.a. s. 26–27).</p>
<p>Som Aleksandra Ålund fastslår, i en av sina 1970-talsstudier, kunde man under efterkrigsårens arbetskraftinvandring bevittna hur de industriellt utvecklade rika länderna i väst utnyttjade de ekonomisk mindre utvecklade länderna i södra Europa för att tillgodose sitt behov av arbetskraft. Ålund definierar den intereuropeiska arbetsmigrationen som en form av exploatering av teknologiskt underutvecklade länder och av individuella arbetare och ser därför arbetsmigration som ett resultat av en inter-europeisk klasskonflikt (Ålund, 1977).</p>
<p>Människor eller kuggar i maskineriet?</p>
<p>Massiva belägg har tagits fram av forskningen som visar att den invandrade arbetskraften, lågt som högt kvalificerad, män som kvinnor, kom att exploateras i de mest förslitande, ohälsosamma och lågt värderade jobben i Sverige och de övriga västeuropeiska industriländer. Kunskapen om de invandrade arbetarnas överrepresentation i yrken med obekväma arbetstider, med dålig arbetsmiljö och höga arbetslöshetsrisker är på inget vis ny, utan påtalades av forskare och utredningar redan på 1970- och 1980-talet (se t.ex. SCB, 1977; Ålund, 1985; Wadensjö, 1981: 100–101; Bergman & Swedin, 1982: 100–101; Knocke, 1986). Riksförsäkringsverket (RFV, 1990) fann i en studie om sjukfrånvaro efter medborgarskap för år 1986 att sjuktalet (sjukpenningdagar per sjukpenningförsäkrad) bland utländska medborgare i genomsnitt låg ca 70 % över svenska medborgares nivå. Värst utsatta var kvinnorna i samtliga medborgargrupper. Det högsta antalet sjukdagar hade kvinnorna i den sydeuropeiska gruppen, 82,0 dagar, jämfört med 28,0 dagar för svenska kvinnor. Storstadsutredningen (SOU 1989:111) visade för invandrare bosatta i Stockholms län att ca 75 % av de grekiska kvinnorna i åldern 50–64 år var i förtidspension eller hade sjukpension. Bland jugoslaviska kvinnor var motsvarande andel ca 60 %, bland de turkiska kvinnorna ca 35 % jämfört med 15 % för svenska kvinnor i samma åldersgrupp. Även i studien på Volvo-Torslandaverken (Schierup & Paulson, 1994) framkom avsevärda skillnader i långtidssjukdom mellan olika nationaliteter och mellan könen. Svenska män hade den lägsta långtidsfrånvaron, 4,7 %, mot de jugoslaviska arbetarnas 22,6 %. Kvinnornas långtidsfrånvaro låg betydligt högre än männens med de högsta andelarna för kvinnor från Jugoslavien, 45,9 %, och Turkiet, 64,3 %. För de svenska kvinnorna var andelen långtidsfrånvaro 13,5 % (Paulson, 1994: 170).</p>
<p>Tillgång och efterfrågan i en ojämlik värld</p>
<p>Att Sverige i likhet med andra arbetskraftimporterande länder hade initiativet att bestämma invandringens omfattning framgår med all önskvärd tydlighet ur huvudrapporten från den första invandrarutredningen (SOU 1974:69). I den kan man följa riksdagsdebatternas innehåll, med avseende på arbetskraftsinvandringen, under hela 1960-talet inte bara från år till år utan t.o.m. från vår till höst:</p>
<p>Åren 1962 och 1963 vidtogs inga åtgärder av långsiktig betydelse på invandringspolitikens område och i riksdagen debatterades invandringsfrågorna i mycket liten utsträckning, vilket torde ha samband med att nettoinvandringen under större delen av dessa år var liten på grund av det försämrade konjunkturläget  (a.a., s. 46, min emfas).</p>
<p>Några rader senare får vi läsa följande:</p>
<p>I slutet av år 1963 och under år 1964 ökade invandringen starkt och de hittills högsta invandringstalen under efterkrigstiden uppnåddes. Bristen på arbetskraft var stor och AMS begärde i maj 196 tillstånd av regeringen att få organisera överföring av utländsk arbetskraft till Sverige i samarbete med organisationerna på den svenska arbetsmarknaden och med utländska arbetsmarknadsmyndigheter. I riksdagen väcktes motioner i vilka pläderades för en ökad invandring med hänsyn till arbetsmarknadsläget  (a.a., s. 46, min emfas).</p>
<p>Skrivningarna i 1974 års invandrarutredning ställer utom allt tvivel att Sveriges makthavande aktörer – regering, riksdag och arbetsmarknadens parter - betraktade den fattigare omvärlden som sin arbetskraftsbuffert. Knappast förvånande, men icke desto mindre anmärkningsvärt, är att endast vuxna män räknades in i denna arbetskraftsreserv (a.a., s. 53), medan kvinnorna trots sin närvaro och sitt höga deltagande i arbetskraften förpassades till osynlighet.</p>
<p>Det var inte med tanke på eller av hänsyn till ’sändarländerna’, eller de invandrade arbetarnas behov av arbete och försörjning, som debatterna i riksdagen fluktuerade. Den s.k. aktiva invandringspolitiken (a.a., s. 47) var helt inriktad på svenska ekonomiska intressen. Därför aktiverades eller bromsades den utländska reservens inflöde beroende på hur behovet av arbetskraft råkade te sig i förhållande till den tillfälligt rådande konjunkturen. I detta avseende sällar sig Sverige till det klassiska mönstret som beskrivs av Saskia Sassen (1999) i hennes stora genomgång av in- och utvandringarnas historia. De ekonomiskt utvecklade nationerna har i alla tider gripit till en mer eller mindre tillfällig invandring för att tillgodose sitt behov av arbetskraft. Sverige har i likhet med andra länder, som fått en invandring av arbetskraft, själv tagit initiativ till denna och har därmed också innehaft en aktiv roll att sätta igång invandringsprocessen till detta land (jfr a.a., s. 136).</p>
<h2>Några forskarröster från 1960-talet</h2>
<p>Forskningsområdet som handlar om invandrade eller inhemska minoriteters situation, idag sammanfört under akronymen IMERforskning (Internationella Migration och Etniska Relationer), var under 1960-talet långtifrån lika utvecklat som det efterhand har blivit. Det fanns dock redan på 1960-talet forskare och debattörer som befattade sig med etnicitets- och minoritetsrelaterade frågor. Till de mera progressiva forskarna kan exempelvis räknas Arne Trankell, ledare för IMFO-gruppen (Arbetsgruppen för invandrar- och minoritetsforskning) som bl.a. ingående studerade svenskarnas fördomar mot invandrare, som publicerades i en bok med den tidstypiska titeln ’Invandrarproblem’ (1975). Debattören och författaren David Schwarz har i en publikation (en del av hans licentiatavhandling) från 1971 källkritiskt och noggrant dokumenterat den svenska invandrings- och minoritetspolitiken från 1945 till 1968 ur ett myndighets- och partipolitiskt perspektiv. Ur denna rikhaltiga källa väljer jag att lyfta fram hans kritiska slutsats om myndigheternas, organisationernas och de politiska partiernas hantering av ’invandrarfrågan’ under denna period:</p>
<p>Ett genomgående drag hos de initiativ som tagits – t.ex. av Arbetsgruppen för invandrarfrågor och senare Statens invandrarverk, LO, AMS – för att underlätta de nyinflyttade invandrarnas kulturkonfrontation har varit, att invandrargrupperna inte själva engagerats i denna integrationsprocess . Bakom de olika uppslagen för att komma till rätta med invandrarnas ’anpassningsproblem’ har alltid återfunnits den traditionella föreställningen om det önskvärda i en total assimilering av de i Sverige boende utlänningarna och andra folkgrupper (Schwarz, 1971: 109–110, min emfas).</p>
<p>I dessa normativa propåer, som syftade till att de som invandrat skulle avsäga sig sina värderingar, sin kulturella och språkliga bakgrund och helt satsa på ’svenskhet’ och assimilering, skönjer man den strukturella diskrimineringens försåtlighet och lömskhet. Det som de ’etniskt andra’ medförde uppfattades som det avvikande, annorlunda, opassande och mindre värda som helst skulle suddas ut och försvinna.</p>
<p>Det fanns även andra insiktsfulla röster på 1960-talet. Hilding Eek, professor i internationell rätt, kan betecknas som en framsynt röst i dåtidens debatt när han konstaterar att:</p>
<p>De utlänningar som nu i allt större antal kommer till vårt land är inte tillfälliga turister eller flyktingar som drivits hit av politiska stormar. De kommer hit – i många fall med sina familjer – för att slå sig ner och arbeta i landet under en längre tid, kanske för att bosätta sig här för alltid (Eek, 1966: 66).</p>
<p>Han pläderar i sin artikel för att i största möjliga utsträckning eliminera utlänningsskapet helt. Han anser det vara av vikt att man varken rättsligt eller psykologiskt konserverar den gamla nationalstatsgränsen genom att dra en skiljelinje mellan å ena sidan s.k. infödda och å andra sidan s.k. naturaliserade svenska medborgare (a.a., s. 67). Att på detta sätt markera nationalstatens exkluderande funktion kan sägas ha varit en insikt som låg före sin tid och som knappast trängt igenom i den politiska diskursen än idag.</p>
<p>En av de tidiga forskarna på området, sociologen Harald Swedner kan däremot sägas ha varit fast i ett biologistiskt och essentialistiskt synsätt på etniska minoriteter. Han talar om ”en rad genbestämda egenskaper” eller en ”genpool” som bestämmer ’de andras’ utseende och om kulturella egenskaper som ett gemensamt arv av vanor, värderingar, normer, kunskaper och föreställningar som överförs från generation till generation (Swedner, 1966: 85). I denna föreställningsvärld konstruerades sålunda etniska grupper som de till det yttre och kulturellt oföränderliga ’andra’ samt som en avvikande spegelbild av den självskrivna svenska folkgruppen.</p>
<p>Mot denna bakgrund är det intressant att han samtidigt uppfattade att det fanns en strukturell diskriminering eller särbehandling som var legitimerad av lagar, regler och praxis, vilket han såg som ett allvarligt problem (a.a., s. 94). Swedner hävdar att det var ett brott mot den demokratiska principen om inte alla personer som lever i ett samhälle skall ha lika möjligheter att hävda sig där och njuta av dess goda. Han fastslår att detta förmenas medlemmar av minoritetsgrupper, genom diskriminering i konkurrensen om arbetstillfällen och befordringsmöjligheter, på likställd fot med medlemmar av den dominerande etniska gruppen. Han påtalar ett flertal uttryck för diskriminering som än idag är högaktuella, bl.a. krogdiskriminering. Den påfrestning diskriminering innebär för de drabbade blir särskilt svår att bära, menar Swedner, om de vet att diskrimineringen de utsätts för inte är av tillfällig natur utan kommer att drabba dem så länge de lever eller stannar kvar i de svenska samhället (a.a., s. 101–102).</p>
<p>Att läsa forskartexter som producerades för över 40 år sedan ådagalägger å ena sida insikter som kan sägas ha varit före sin tid, men som samtidigt avslöjar hur kulturalisering och rasifiering varit ett stående inslag i synen på ’de andra’. Swedner anser att de växande grupperna av invandrare på 1960-talet, på grund av deras ”odiskutabla” insatser i det svenska arbetslivet och i egenskap av skattebetalare, är berättigade till en kulturell och social service som är likvärdig den som erbjuds ”den svenska folkgruppen”. Argumentet är å ena sidan progressivt, men visar å andra sidan genom den terminologi som används en tydlig differentiering mellan ’oss’ och ’de andra’. Gränsdragningen som görs mellan ’oss’ och ’de andra’ efter det framsynta argumentet om likvärdiga rättigheter bekräftas i artikelns nästa mening, även om den idag kan syns i det närmaste osannolik. Så här står det:</p>
<p>Immigrantgrupper med starkt avvikande språk och kultur  (t.ex. finnar och jugoslaver) kan väntas artikulera dessa problem /om kulturell och social service/ inom en nära framtid (a.a., s. 105–106, min emfas).</p>
<p>Visst kan man instämma i att dessa språk är starkt avvikande från svenskan. Men vad med och på vilka grunder’ deras kultur’ ansågs som starkt avvikande? Man kan här bara konstatera att ’deras kultur’ kan efter majoritetssamhällets godtycke lyftas fram som avvikande vare sig det handlar om invandrare och flyktingar från långväga eller närliggande länder, om nordbor, européer eller utomeuropéer.</p>
<p>Som Saskia Sassen (1999: 135) konstaterar hittar majoritetssamhället alltid grunder för differentiering mellan ’den egna folkgruppen’ och dem som inte anses ha en ’naturlig’ tillhörighet. Å ena sidan är tendensen att konstruera ’den andre’ enligt Sassen inget nytt. Tyngdpunkten i kulturaliseringen och rasifieringen kan å andra sidan förskjutas genom att nya rasifierade grupper konstrueras, medan andra etniskt definierade grupper ’avrasifieras’. I den offentliga diskursen, i debatten och i forskningen har vi kunnat observera konstruktionen av nya kategorier av ’andra’ bl.a. genom påståenden om ’kulturellt avstånd’. I deras fall påstås deras bakgrund vara så annorlunda och främmande i förhållande till ’det svenska’ att de varken anses kunna anpassa sig till samhällsgemenskapen eller kunna platsa i det svenska arbetslivet. Argumenten för exkluderingen och marginaliseringen av utomeuropeiska, och inte minst muslimska minoriteter, hämtar sin näring ur föreställningar som innehåller allt från diffusa påståenden om främlingsrädsla till en demonisering av muslimer. Rasifieringen och kulturaliseringen sker inte längre enbart med utgångspunkt i etniskt essentialistiska förtecken utan kompletteras med en generaliserande essentialisering på grundval av trostillhörighet som strukturerar in nya mönster av över- och underordning mellan ’oss’ och ’dom’.</p>
<h2>Från 1970-talets till 1980-talets arbetsmarknad</h2>
<p>Redan under åren för arbetskraftinvandring bidrog stereotypisering, stigmatisering och nedvärdering av i utlandet förvärvade färdigheter till att den invandrade arbetskraften förpassades till de segment på arbetsmarknaden som var de minst kvalificerade. Såväl kvinnorna som männen hamnade i industriella jobb som hade de lägsta lönerna, som var de mest monotona och förslitande och som erbjöd få eller inga utsikter till karriärutveckling. Städning och biträdesyrken i den offentliga sektorns vård och omsorg var under årtionden de främsta yrkesområden för de invandrade kvinnorna (se t.ex. Leiniö, 1986; Knocke, 1993).</p>
<p>Den strukturella diskriminering som de utlandsfödda arbetarna var utsatta för lade grunden till den etniskt segregerade arbetsmarknaden i Sverige. Även högkvalificerade yrkesarbetare, exempelvis italienska bilarbetare från Turin – den italienska arbetsklassens ’aristokrati’ som en tidning skrev – hamnade i likhet med andra som rekryterades i enkla tempoarbeten och blev kuggar i det industriella maskineriet med föga utsikter till bättre arbete (se t.ex. Hadjoudes & Kellberg, 1978: 47; Schierup & Paulson, 1994). Det enda som möjligtvis kan betecknas som positivt, med tanke på den situation som har utvecklats sedan 1980-talet, är att de flesta hade en anställning och ett arbete att gå till, även om de befann sig längst ner på klasstrappan.</p>
<p>De utsorterande och marginaliserande mekanismerna drabbade successivt såväl arbetskraftsinvandrare och flyktingar allt hårdare.</p>
<p>En viktig vändpunkt blev när LO i februari 1972 slog till bromsen för den utomnordiska invandringen av arbetskraft med hänvisning till arbetsmarknadssituationen och bl.a. den kvinnliga inhemska arbetskraften (se Hammar, 1988). Enligt flera ekonometriska studier fanns det, enligt nationalekonomen Jan Ekberg, från slutet av 1940-talet fram till mitten av 1970-talet ett starkt samband mellan invandringen och konjunkturläget i Sverige (Ekberg, 1990: 13). Därefter upphörde sambandet mellan invandringen och konjunkturerna eller blev mycket svagt. Efter att den utländska arbetskraften varit eftertraktad på den svenska arbetsmarknaden, utan krav på svenskkunskaper eller svenskt humankapital, ställdes nu de som invandrade till Sverige som flyktingar eller som anhöriga inför kravet att själva sälja sin arbetskraft i konkurrens med den infödda arbetskraften. De skulle försöka passera det nålsöga som utgörs av de olika stegen i rekryteringsprocessen vare sig de själva tog kontakt med arbetsgivare eller anlitade den mera formella gången som representerades på institutionell nivå av arbetsförmedlingen.</p>
<h2>Ingen lag – inga sanktioner</h2>
<p>Några systematiska studier av själva rekryteringsprocessen tycks inte ha genomförts på 1970- och 1980-talet. Däremot har forskare, i en rapport från den första diskrimineringsutredningen, låtit genomföra och analyserat intervjuer med 201 personer som vittnat om det diskriminerande bemötande de utsattes för på arbetsförmedlingar, av arbetsgivare och på arbetsplatser (Bergman & Swedin, 1982). En viktig observation som görs i rapporten är att den olaga diskriminering som täcktes av brottsbalken inte gällde arbetsmarknaden. Det fanns sålunda inga sanktionsmöjligheter mot den diskriminering som fanns på institutionell nivå eller från arbetsgivarnas sida. ’Vittnesmål’, rapportens titel, redogör med utgångspunkt i ett stort antal intervjuer för invandrares upplevelser av och syn på diskrimineringen i Sverige. Samtidigt som de intervjuade var medvetna om diskrimineringens försåtlighet, dvs. hur den är inbyggd i strukturerna, lämnade de vittnesbörd om helt oförblommerad och direkt diskriminering från arbetsförmedlares och arbetsgivares sida. Liksom idag drabbade diskrimineringen invandrare beroende på deras hudfärg, men inte heller invandrare från södra Europa eller Finland förskonades från orättvisor och negativ särbehandling.</p>
<p>Att jämföra situationen på arbetsmarknaden innan lagen mot etnisk diskriminering trädde i kraft och situationen sedan lagens tillkomst år 1994, och lagens förstärkningar i flera omgångar, är tankeväckande. Ett axplock av de intervjuuttalanden som redovisas i Bergman och Swedins rapport visar hur över- och underordning mellan majoritet och minoritet, rasifieringen av ’de andra’ och diskrimineringens in- och utsorterade praktiker drabbade utrikes födda arbetssökande. Bergman och Swedin drar på grundval av sin studie slutsatsen att: ”Inget samhällsområde drabbas av en så omfattande och samstämmig kritik för diskriminering som just arbetslivet” (1982: 101), ett förhållande som framgår ur berättelserna nedan.</p>
<p>Arbetsförmedlingen</p>
<p>Arbetsförmedlingen har en central roll som länk till arbetsmarknaden. Detta gäller i synnerhet för arbetssökande med utländsk bakgrund, eftersom dessa, inte minst som nyanlända, men även senare bl.a. beroende på segregerat boende, saknar inflytelserika nätverk som kan hjälpa dem till arbete (Behtoui, 2004). Vi vet att informella rekryteringskanaler av nätverkskaraktär i större omfattning är framgångsrika i att ’förmedla’ arbete än den institutionella och formella kanalen som arbetsförmedlingen representerar. Men för personer med utländsk bakgrund personifierar denna institution ofta den enda kanalen till arbetsmarknaden, men den personifierar, enligt Bergman och Swedin, också en diskriminerande arbetsmarknad för många invandrare (a.a., s. 103).</p>
<p>Beläggen presenteras i en lång rad intervjuuttalanden både i form av mera generella observationer om själva myndigheten, som av personliga erfarenheter om arbetsförmedlarnas bemötande och hantering av de sökande:</p>
<p>Arbetsförmedlingen är ett exempel på en diskriminerande myndighet, där invandrarna inriktas mot vissa områden inom arbetsmarknaden som kräver inga eller låga kvalifikationer. Det är utomordentligt svårt för en invandrare att få ett jobb som motsvarar ens kvalifikationer och erfarenheter (a.a. s. 103-104).</p>
<p>Individuellt kränkande och förnedrande vardagsrasism förefaller ha varit ett stående inslag i arbetsförmedlares och yrkesvägledares arbete. Den kollektivt stigmatiserande stämpeln ’invandrare’ tycks ha varit en av de osynliga regler som styrde deras arbete med invandrade arbetssökande. Så här berättar en person om bemötandet han fick:</p>
<p>Jag var t.ex. på arbetsförmedlingen för att söka jobb; jag fick kontakt med en arbetsförmedlare, men från allra första början hade han bestämt att jag inte skulle söka jobb som motsvarade min utbildning. Han hänvisade mig till jobb som lagerarbetare, brevbärare eller vaktmästare. Jag försökte förklara för honom att det skulle vara en förlust för Sverige att använda en utbildad civilingenjör som lagerarbetare, men det har inte hjälpt (a.a., s. 104).</p>
<p>Det vanligaste bland arbetsförmedlare tycks ha varit att, med utgångspunkt i något slags förförståelse av vad utrikes födda ansågs lämpa sig för, informera de sökande om eller hänvisa dem till ’invandrarjobb’ (Bergman & Swedin, 1982: 104–105):</p>
<p>De ville på arbetsförmedlingen att jag skulle utbilda mig för ett invandraryrke.</p>
<p>Jag har alltså bilmekanikerutbildning och åtta års praktik i Chile; här har jag gått AMU-kurs för bilmekaniker, men fortfarande så vägrar arbetsförmedlingen att förmedla ett bilmekanikerjobb. Jag ska städa – punkt slut.</p>
<p>Ja, arbetsförmedlingen har vid ett flertal tillfällen nekat ge mig information om annat än ’invandrarjobb’. Jag fick kämpa hårt för att få information om vårdlinjen.</p>
<p>Jag fick tala med en man som var yrkesvägledare, men han behandlade mig precis som om jag vore idiot eller analfabet. Jag försökte förklara för honom att jag förstod allt vad han sade, men han fortsatte att prata som om jag vore en två-åring, trots att han hade läst mina betyg, översatta av svenska ambassaden i Italien. Dessa människor försöker förödmjuka dem som går till arbetsförmedlingen för att söka nya vägar för att få ett tryggare arbete.</p>
<p>Det räckte med att bära stämpeln ’invandrare’ för att fösas in i något av de tidstypiska ’invandrarjobben’. Vilket yrke man ansågs lämpa sig för berodde i viss mån på den etniska bakgrunden: turkar var diskare, greker var städare och jugoslaver var fabriksarbetare (a.a., s. 102). I jämförelse med den diskriminering som pågår idag kan man konstatera två väsentliga skillnader. För det första saknades lagar och regler för att motverka eller sanktionera diskriminering på arbetsmarknaden. För det andra var diskrimineringen – kanske just därför – mycket mera öppen och direkt. Inga direkta referenser gjordes till försvårande aspekter i ’deras kultur’, dvs. den kulturalisering som efterhand växt i styrka. Ingen frågade efter svensk social kompetens eller hänvisade till ’rätt’ utbildning, eftersom man helt enkelt bortsåg från och osynliggjorde den utbildning de invandrade personerna hade med sig. Bristfälliga kunskaper i svenska, något som numera framhävs med stor emfas som hinder för anställning, sågs inte som något påtagligt problem som borde åtgärdas (se nedan). Den typen av diskriminerande argument hamnade inte på arbetsmarknadsaktörernas dagordning förrän någon gång i slutet av 1980-talet och förstärktes i anslutning till att den utomeuropeiska invandringen tilltog och i samband med arbetsmarknadskrisen på 1990-talet.</p>
<p>Arbetsgivare</p>
<p>Tveklöst är arbetsförmedlare en viktig statlig tjänstemannakategori och aktör för dem som är i behov av att komma in på arbetsmarknaden. Den verklighet som arbetsförmedlare och yrkesvägledare är satta att agera i kan beroende på arbetsmarknadssituationen, regeringsdirektiv, de arbetssökandes förväntningar och arbetsgivarnas krav vara en besvärlig balansgång mellan olika prioriteringar. En av de forskare som påtalat denna balansgång är Elsie Söderlindh Franzén (1990). Hon är klar över arbetsförmedlarnas trängda situation mellan alla de regler och anvisningar som styr deras arbete liksom över arbetsmarknadens snabba svängningar och arbetsgivarnas inställning till de lågutbildade på Grundvux nivå samt de krav som ställs på arbetsmarknadsverket. Som Söderlindh Franzén konstaterar kan arbetsmarknadspolitiska åtgärder underlätta utplaceringen av vissa arbetssökande, men att åtgärderna aldrig kan användas för att tvinga en arbetsgivare att anställa någon (a.a., s. 105). Det faktum att arbetsförmedlare befinner sig i ett korstryck borde dock aldrig tas till intäkt eller ursäkt för kränkande behandling eller att den mest maktfulle aktörens, arbetsgivarens, önskemål tillåts styra föremedlingsarbetet i diskriminerande riktning. Att så tycks ske, genom att förmedlingspersonalen medvetet prioriterar en arbetsgivares önskemål och utsorterar sökande med annan än svensk etnisk bakgrund, finns det belägg för i nyare forskning (se t.ex. Neergaard, 2002: Knocke & Hertzberg, 2000; Hertzberg, 2003).</p>
<p>Låt oss återvända till de intervjuade i Bergmans och Swedins rapport och deras erfarenheter av arbetsgivares bemötande under de år då lagen mot etnisk diskriminering i arbetslivet ännu inte fanns. En fråga som fortfarande var aktuell under denna period var rätten till 240 timmars lagstadgad svenskundervisning på betald arbetstid. Det var inte ovanligt att arbetsgivare valde att kringgå lagen. Ett villkor för anställning kunde vara att arbetssökande invandrare presenterade falska intyg om att de redan hade fullföljt kursen eller att de var beredda att avstå från rätten till språkkurs (Bergman & Swedin, 1982, s. 106; Knocke, 1981, s. 36). Självfallet ställde inte alla arbetsgivare sådana villkor. Risken att drabbas var emellertid alltid en realitet i och med att man räknades till den underordnade och maktlösa kategorin ’invandrare’. Det kan förefalla i det närmaste absurt, mot den mera sentida situationen, att studier i svenska gjordes till hinder för anställning jämfört med de höga krav på språkkunskaper som arbetsgivare efterhand började ställa även för okvalificerade jobb. Bilden av ojämlika strukturella maktförhållanden, av arbetsgivarens makt och den arbetssökande invandrarens maktlöshet, kan knappast illustreras tydligare än med detta exempel om språkkraven som diskriminerande instrument.</p>
<p>Då – som nu – mötte personer med ursprung på den afrikanska kontinenten, beroende på sin hudfärg, de största svårigheterna att få ett arbete. Många utsattes utan omsvep eller utan förskönande förklaringar för öppen och direkt diskriminering, alternativt grep arbetsgivare till andra ’förklaringar’ för att neka dem anställning; antingen att jobbet helt plötsligt var upptaget eller att man egentligen sökte en kvinna (Bergman & Swedin, 1982: 106–109). Denna mer eller mindre indirekta diskriminering och utsortering förekommer än idag vare sig det är fråga om personer med ursprung på den afrikanska kontinenten eller för den delen i Sverige födda ungdomar med utländsk bakgrund (Knocke & Hertzberg, 2000).</p>
<p>Att en arbetsförmedlare kan gå arbetsgivarens ärenden, genom att utsortera sökande med utländsk och inte minst afrikansk bakgrund, gör honom eller henne delaktig i diskrimineringen som i följande exempel:</p>
<p>En tjänsteman på arbetsförmedlingen berättade en gång för en av mina svarta vänner att han tyvärr inte kunde förmedla ett visst jobb till den här vännen för att arbetsgivaren hade sagt att det inte var någon idé att hänvisa svarta dit, han ville inte ha dem, de skrämmer bort hans kunder (Bergman & Swedin, 1982: 107).</p>
<p>Argumentet att kunder, klienter, gäster skräms bort, att vårdtagare eller ’våra’ åldringar skräms eller att arbetskamrater ogillar att arbeta med svarta – eller vilken som helst annan godtyckligt utpekad grupp – tillhör de mest vanliga sätten att förskjuta det rasifierade tänkandet och de diskriminerande intentionerna från den egna personen till någon eller några andra. Följande är ett av de mest groteska och samtidig mest uppriktiga exemplen i Bergman och Swedins rapport:</p>
<p>Jag ringde en arbetsgivare och vi kom överens om att jag skulle komma upp. Han visste att jag var invandrare. När jag kom dit och han såg att jag var svart så sa han ’att du var svart det visste jag ju inte och du får ursäkta mig att jag inte frågade från början, för det är nämligen så att min fru inte gillar svarta. Därför kan jag inte anställa dig.’ Jag blev nu inte särskilt upprörd för jag tyckte han var uppriktig och sa hur det var. De flesta andra svenskar skulle på ett raffinerat sätt försöka hitta en annan orsak (a.a., s. 107).</p>
<p>Det tillhör den strukturella diskrimineringens försåtlighet och janusansikte att den sällan är uppriktig och visar sin rätta sida. Därför säger de avvisade eller utsorterade i rapporten att de uppskattade raka och ärliga besked framför de ’raffinerat’ diskriminerande svaren. Raka besked kunde vara i stil med följande exempel: ” …vi jobbar inte med invandare”,”… det var en så svår ekonomisk period för Sverige att de ville gynna svenskar i första hand”, ”…det berodde på att jag var utlänning” eller vid ansökan som programmerare vid ett rederi ”…utlänningar anställer vi bara som matroser eller kökshandräckning” (a.a., s. 109).</p>
<p>Diskrimineringens försåtlighet kom också till uttryck genom osynliga regler och fördomar och har sedan de första åren för arbetskraftsinvandring utgjort allvarliga hinder för anställning på arbetsmarknaden eller att komma in i arbetslivets bättre segment eller mer kvalificerade jobb. Invandrare selekterades till jobb efter svenska behov, men hindrades från att selektera efter egna önskemål och behov. Diskrimineringen drabbade Sveriges utlandsfödda invånare och deras barn oberoende av bakgrund, utbildning, färdigheter och kvalifikationer:</p>
<p>Flera privata arbetsgivare och även statliga och kommunala anställer ej gärna invandrare, inte heller andra generationen, om en svensk finns att tillgå. Det gäller speciellt högre tjänster och vid befordran.</p>
<p>Arbetsgivare placerar ofta finländare i de tyngsta och smutsigaste jobben, det är diskriminering. Om man vidareutvecklar sig och utbildar sig på företagets internutbildning så är det inte säkert att man får bättre jobb för det. Det brukar bli svenskar som får de jobben. Att många fler invandrarungdomar är arbetslösa betyder att arbetsgivarna diskriminerar (a.a., s. 110).</p>
<p>Så här kunde det se ut: chilensk advokat jobbar som städare i Sverige, högskoleutbildad finländare jobbar som vaktmästare, turkisk veterinär och officer diskar, plockar disk, delar ut tidningar, jobbar med hästvård (det närmaste han kom sitt yrke) och på grillbar.</p>
<p>Bergman och Swedins rapport från 1982 representerar ett skrämmande tidsdokument om den strukturella, institutionella och individuella diskrimineringens utbredning och omfattning på arbetsmarknadens alla nivåer och i arbetslivets klasshierarki. Studien genomfördes som ett förarbete till den första lagen mot etnisk diskriminering i arbetslivet. Författarna konstaterar att det ännu inte var i lag förbjudet för en arbetsgivare att diskriminera på etnisk grund och fastslår därför att ”Behovet av ett sådant lagstadgat förbud får starkt stöd i de här vittnesmålen” (a.a., s. 117).</p>
<h2>Läget efter lagen</h2>
<p>Lagen kom till sist, den första år 1994 (lag 1994: 134), men visade sig i rättspraxis som mycket tandlös. Två mål fördes under lagens fem år till Arbetsdomstolen (AD 1997 nr 61 och AD 1998 nr 134) för rättslig prövning:</p>
<p>Kärandesidan lyckades inte i något av målen göra sannolikt att arbetsgivaren avsiktligen hade förbigått käranden på grund av den etniska faktorn (sverigemotrasism.nu).</p>
<p>Lagen har därför förstärkts ett flertal gånger speciellt med sikte på arbetslivet. En viktig fråga som idag bör ställas är om lagen blivit det instrument som lyckats intervenera genom att stävja diskrimineringen? Eller har lagen lett till att diskrimineringen ’gått under jorden’, att den blivit ännu mera lömsk, ännu svårare att angripa och föra i bevis? Internationellt erfarna forskare hävdar i studier om diskriminering att lagregleringen kan leda till just detta, vilket borde motverkas genom att lagen kompletteras med en rad policyinitiativ mot rasism och diskriminering (Wrench, 1999: 230, se också SOU 2005:56: 545). Avsikten med denna artikel är därför inte att ifrågasätta behovet av lagreglering i sig. Syftet är att granska om arbetsmarknadens viktigaste aktörer, arbetsgivarna, med hänsyn till och med stöd av lagen, vidtar personalstrategiska åtgärder för att undvika diskriminering på etniska grunder och om de arbetar aktivt för likvärdiga möjligheter till arbete och anställning för de etniskt ’andra’. Rekrytering är härvidlag ett av de viktigaste instrumenten som kan utformas så att mer eller mindre diskriminerande intentioner i rekryteringsprocessen undviks och istället främjar en etniskt mer mångfaldig arbetsstyrka på ett företags eller en organisations samtliga hierarkiska nivåer. Hur retoriken, dvs. pratet, och praktiken, dvs. den konkreta handlingen, i anslutning till rekryteringsprocessen ter sig i arbetslivets verklighet kommer att diskuteras med utgångspunkt i en del forskning på det tidiga 2000-talet. 1990-talets krisår</p>
<p>Innan presentationen av denna forskning kommenteras och skärskådas dock 1990-talets krisår med avseende på de diskursiva argument som blev mera nytillkomna inslag i den strukturella diskrimineringens arsenal. Att 1990-talet medförde förlust av sysselsättning och arbetslöshet för hela den arbetsföra befolkningen är ett faktum. Det finns entydiga och massiva belägg som visar att krisen drabbade de invandrade befolkningsgrupperna, såväl de sedan längre etablerade arbetskraftsinvandrarna som de mera nyanlända flyktingarna, avsevärt hårdare än infödda svenskar. Även ’gamla’ invandrare som hade fotfäste på arbetsmarknaden drabbades oftare av arbetslöshet. Ett exempel är kvinnorna från det forna Jugoslavien, som var överrepresenterade i industriarbete och som 1988 hade ett arbetslöshetstal på 0,8 procent. Deras arbetslöshetstal hade till 1992, innan flyktingarna undan kriget i större antal kunde söka jobb, stigit till drygt 12 procent.</p>
<p>Den invandrade arbetskraften skyddades inte heller av lagen om anställningsskydd (LAS) i samma omfattning som de infödda, visar Mikael Hjerm (2002) i sin rapport med den talande rubriken ”Ett förlorat 1990-tal”. Studien är en ingående analys av turordningsreglerna, som enligt Hjerm inte utgör ett skydd för invandrare i lika hög grad som inrikes födda, vilket speciellt gällde för mera nyanlända invandrare (a.a., s. 47). Hjerm tvekar inte att utpeka diskriminering som en förklaringsfaktor.</p>
<p>En av grundstenarna till den nya eller skärpta arsenal av diskriminerande argument var påståendet om ’kulturellt avstånd’ som accepterades okritiskt och beklagligt, även av en del forskare med referens till de flyktingar som kom från utomeuropeiska länder. Begreppet ’social kompetens’, ofta underförstådd som svensk sådan, blev ett krav som seglade upp i diskursen i samband med arbetsförmedling och rekrytering (se Hertzberg & Knocke, 2000; Hertzberg, 2003). En förutsättning för att få arbete var att ’de kulturellt avlägsna’ skulle investera i svenskhet och skaffa sig svenskt humankapital. Dessa skulle se till att åtgärda de många ’osvenska’ brister de ansågs behäftade med. I en kritisk genomlysning av den stora arsenal av diskriminerande påståenden om kulturellt betingade tillkortakommanden, som styrde den exkluderande praktiken vid anställningsförfaranden, skapade Katarina Mattsson (2001) begreppet ’kompetensbristdiskursen’.</p>
<p>De utsorterande mekanismerna</p>
<p>Kompetensbrister som ’de andra’ antogs behäftade med och som hindrade deras inträde på arbetsmarknaden skulle åtgärdas genom ’att träna invandraren’ – training the immigrant (jfr Wrench, 2002) eller som Ali Osman (under utgivning) skriver ’normalisera invandraren’ genom integrationspraktiker. Ett exempel, som kommer ur studien om rekryteringsprocessen, illustrerar den överlägsna förmätenhet som presenteras i till synes välvilliga ordalag av en kommunal tjänsteman. Personen ifråga säger sig inte se några hinder som inte skulle kunna avhjälpas om en sökande har rätt kompetens eller så bra kompetens som möjligt, har utländsk bakgrund och kan kommunicera hyfsat… … då är det ju vår uppgift att hjälpa till att klara det som brister. Får man in någon som inte har social kompetens, då får man försöka fixa det också.  Det är olika sätt … eller saknar kommunal kompetens, då får man hjälpa den tillrätta. Men om den då har andra meriter och kvalifikationer som vilken svensk som helst  … om man har socionomutbildning och det kommer en person med utländsk bakgrund och har socionomutbildning, så tycker jag det vore – och de är likvärdiga – då tycker jag att den som har utländsk bakgrund skulle få det (Gonäs & Knocke, 2004: 44, emfas tillagd).</p>
<p>Inte i någon av de intervjuer som genomfördes inom projektet om rekryteringsprocessen (Knocke, m.fl. 2003) nämndes personalpolitiska eller strategiska åtgärder och/eller metoder som skulle motverka den diskriminerande utsortering av arbetssökande med utländsk bakgrund, som kunde förekomma på de olika steg som ingår i rekryteringsprocessen. Vetskapen om att redan ett namn som inte är ursprungligen svenskt, leder till utsortering långt innan en anställningsintervju är aktuell i processen, är allmänt spritt såväl bland arbetsförmedlare och andra aktörer. Samtidigt utgör denna form av diskriminering en av de allra försåtligaste. Arbetsgivaren kan godtyckligt gripa till vilka förklaringar som helst för att rättfärdiga sitt handlande, medan den utsorterade i bästa fall orkar ta sitt ärende till diskrimineringsombudsmannen.</p>
<p>Kraven på språkkunskaper har åkt berg- och dalbana beroende på utbud och efterfrågan av arbetskraft. Medan kraven nådde orimliga höjder under 1990-talets krisår, då även enkla monteringsjobb och städning påstods kräva närmast perfekt svenska, har dessa krav under det tidiga 2000-talet blivit betydligt mer hovsamma. Detta bekräftades på flera håll av arbetsgivare såväl i den privata som den offentliga sektorn:</p>
<p>När man behöver folk så blir de formella kraven mindre viktiga. Ett tydligt exempel är kravet på att kunna tala och skriva svenska perfekt (Knocke m.fl. 2003: 51).</p>
<p>Eftersom det fortfarande finns arbeten som i likhet med åren för arbetskraftsinvandringen kan betecknas som typiska ’invandrarjobb’, främst jobb i tillverkning och produktion ’på golvet’, sade sig arbetsgivare nöja sig med att ’invandrade’ gjorde sig förstådda och förstod enkla instruktioner. Både i rekryteringsstudien och i en studie om ’det nya arbetslivet’ bekräftas att ’invandrare’ främst haft och har sin plats i tillverkningsarbete. När forskarna ställde frågan till ett av företagen om vilken typ av jobb personer med utländsk bakgrund efterfrågas och anställs till fick de följande svar:</p>
<p>De anställs ju egentligen över hela företaget. Än så länge är det inte så mycket på tjänstemannasida; där har vi inte anställt någon (Gonäs & Knocke, 2004: 45).</p>
<p>Anställning över hela företaget betydde i själva verket jobb som arbetare i produktionen.</p>
<p>Ingen av de informanter som representerade de privata verksamheterna hade något att säga om kvalificerade sökande med utländsk bakgrund, varken om några hade presenterat sin kandidatur för ett jobb, än mindre att någon skulle ha rekryterats. Det närmaste forskarna kom i frågan om kvalificerade sökande var att den personalansvarige på ett företag hävdade att ’man’ numera också anställer civilingenjörer från Iran. Det framgick inte vem denne anonyme ’man’ var, men knappas företaget ifråga, eftersom svaret då rimligtvis hade varit att ’vi’ har anställt civilingenjörer från Iran. Utbildningsbakgrunden, och därmed de sökandes socioekonomiska bakgrund, tycks inte beaktas eller osynliggörs, alternativt bemöts värdet av utländska utbildningar med misstänksamhet:</p>
<p>Det ena är ju att vi vet kanske lite för lite om dom platsar och om kompetenser dom har med sig, vilken utbildning dom har genomgått, vad den står för. Det finns alltså en okunskap från vår sida (Gonäs & Knocke, 2004: 46).</p>
<p>När arbetsgivare ifrågasätter värdet av ”… kompetenser dom har med sig…” är det en form av diskriminering som av ekonomer kallas för statistisk diskriminering, vilken, vad än man betecknar den som, är diskriminering på strukturella grunder mellan ’oss’ och ’dom’. Arbetsgivare skulle för att råda bot på den egna okunskapen kunna pröva de sökandes lämplighet för arbetet genom provanställning, en av de tillfälliga anställningsformer som har den bästa prognosen för fast anställning.</p>
<p>Sammanfattningsvis visar studien om rekrytering och ’det nya arbetslivet’ att detta instrument inte används personalstrategiskt för att jämna ut etniskt baserade orättvisor i arbetslivet eller för att skapa icke-diskriminerande anställningsförfaranden. Sveriges utlandsfödda befolkning och de unga med utländsk bakgrund skrivs fortfarande in i den kollektiva kategorin ’invandrare’ utan någon självklar plats på arbetslivets olika nivåer. Om de alls anses platsa, är det oftast längst ner i arbetslivets hierarkier.</p>
<h2>Epilog i stället för sammanfattning</h2>
<p>Alla som har arbetat och arbetar med frågor om diskriminering på etniska grunder vet att rasifieringen av invandrade minoriteter och den strukturella diskrimineringens många uttryck är en ofrånkomlig realitet som sorterar in eller sorterar ut med utgångspunkt i antaganden om den överlägsna ’svenskheten’. Som denna artikel visar har kunskapen om etnisk diskriminering funnits länge och belagts av forskning och utredningar. Ändå har det dröjt många årtionden innan förnekelsen gett vika för de massiva beläggen. Ofta efterfrågas fortfarande statistik, siffror och hård fakta för att övertyga dem som tvivlar på den strukturella, institutionella och individuella diskrimineringens omfattning. Fortfarande hörs argumentet; att inte alla arbetsgivare diskriminerar eller att inte alla drabbas av diskriminering på grund av sin etniska eller religiösa bakgrund. Och så är det självfallet. Rättviseteoretikern Iris Marion Young gör ett viktigt konstaterande när hon skriver följande:</p>
<p>Förtrycket består lika mycket i det ständiga dagliga medvetandet om att just jag är ett möjligt offer för våld, uteslutande av det skälet att jag tillhör en underordnad grupp (Young, 2000: 83).</p>
<p>Det psykiska våld som diskriminering innebär är ständigt närvarande. Det är ett våld som sårar på djupet, som kan begränsa den invandrade föräldragenerationens livsvillkor och som riskerar att ta förstöra de ungas framtidstro och känsla av tillhörighet. Lagen mot diskriminering på etnisk och religiös grund är en viktig politisk och juridisk viljeyttring som förtjänar respekt. Den kan dock, om den inte ytterligare förstärks bl.a. med avseende på högre ekonomiska skadestånd, bli del av ett dilemma. Risken att utpekas för diskriminering och rasistiska beteenden kan leda till att arbetsmarknadens aktörer använder sig av än mer subtila och försåtliga sätt i sin hantering av rekryteringsinstrumentet för att undvika åtal eller rättslig granskning vid osaklig utsortering av arbetssökande med utländskt ursprung.</p>
<h2>3 Att mäta diskriminering Lena Nekby</h2>
<h2>Introduktion</h2>
<p>En viktig och återkommande fråga inom nationalekonomisk arbetsmarknadsforskning är i vilken utsträckning de svårigheter som utrikes födda och infödda med utländsk bakgrund upplever på svenska arbetsmarknaden beror på diskriminering. Med diskriminering menas här en olikbehandling av personer med liknande meriter och kvalifikationer. Det finns olika former av diskriminering vilket diskuteras kort nedan. Förekomsten av diskriminering är dessvärre inte enkel att säkerställa med kvantitativa metoder såsom multivariata analyser av enkät- och registerdata. Anledningen är att forskaren sällan har samma information som arbetsgivaren om de krav som ett visst jobb ställer och de meriter, kompetens, motivation och andra produktiva och personliga egenskaper som anställda eller arbetssökande har. Arbetsgivaren har oftast bättre möjligheter än forskaren att undersöka om en anställd eller arbetssökande passar för ett visst jobb. På grund av detta är det svårt att säkerställa om skillnader i utfall (exempelvis i fråga om sysselsättning, löner eller befordringschanser) mellan individer beror på relevanta skillnader i egenskaper, som forskaren inte kan observera men som är uppenbara för arbetsgivaren, eller på diskriminering. Otillräcklig data innebär att diskriminering som enskild orsak till skillnader i arbetsmarknadsutfall kan ifrågasättas.</p>
<p>I detta kapitel diskuteras problem med att säkerställa om och i vilken omfattning diskriminering förekommer med kvantitativa metoder samt strategier för att närma sig ett svar på frågan. Vi kommer framförallt att behandla så kallad etnisk diskriminering, men samma diskussion är tillämpbar även för andra former av diskriminering såsom könsdiskriminering. Med etnisk diskriminering menas här diskriminering som förekommer på grund av att en person inte anses tillhöra majoritetsbefolkning i samhället, t.ex. utrikes födda och deras barn i Sverige. Etnisk diskriminering innebär således en olikbehandling av individer på grund av nationalitet, religion eller hudfärg. Gränsen mellan majoritet och minoritet kan vara olika beroende på tid och plats och sålunda kan gränsen förändras under olika sammanhang. Att diskutera begreppet etnicitet ligger utanför ramen för detta kapitel. TPF FPT  Trots begreppets komplexitet och dynamiska natur utgår vi i denna diskussion från en mer statisk definition av etnicitet. Detta på grund av att empiriska undersökningar mäter förekomsten av diskriminering vid en given tidpunkt eller kortare tidsintervall och för ett givet urval. Etnicitet definieras på ett antal olika sätt men som vi antydde ovan är det vanligt att kategorisera individer efter födelseland eller för personer födda i Sverige efter föräldrarnas födelseland. Diskriminering i sig antas bero på givna signaler av annan (än den svenska) etnisk bakgrund. Egenskaper som namn, hudfärg, uttal, religiösa symboler med mera kan ge en signal till arbetsgivare och beslutsfattare om etnisk tillhörighet och antas vara oföränderlig på kort sikt.</p>
<p>Diskriminering av arbetskraft är ett efterfrågebaserat problem. Detta innebär att skillnader i meriter och kvalifikationer hos arbetssökande inte ensamt förklarar skillnader i arbetsmarknadsutfall. Humankapitalteorin är annars grundad i detta tankesätt, att skillnader i arbetsmarknadsutfall beror på skillnader i investering kring utbildning och arbetskunskaper (Becker, 1975). Ett antal studier har dock visat att skillnader i arbetsmarknadsutfall är oerhört bestående trots hänsyn till observerbara produktivitetsskillnader mellan individer. Utrikes födda i Sverige har lägre sysselsättningsnivåer i jämförelse med infödda samt lägre inkomster och löner. TPF FPT  Även för personer födda i Sverige med utländsk bakgrund har skillnader i sysselsättning, arbetslöshet och inkomster belagts i ett antal studier. TPF FPT  Eftersom skillnader i humankapital inte ensamt kan förklara skillnader i arbetsmarknadsutfall för vissa etniska grupper är det av intresse att vända perspektivet från utbudet av arbetskraft till efterfrågan av arbetskraft. Samtidigt bör man ha i åtanke att det inte är helt enkelt att separera efterfrågan från utbudet, då diskriminering inom arbetsmarknaden vid en tidpunkt kan påverka investeringen i humankapital och därmed på sikt även utbudet av arbetskraft. Om så är fallet underskattas omfattningen av diskriminering vid ett givet tillfälle, eftersom hänsyn endast tas till förvärvade kunskaper i nuläget och inte hur efterfrågan påverkat investeringen i humankapital i ett tidigare skede.</p>
<p>Diskriminering antas bero på skillnader i behandling från arbetsgivare eller beslutsfattare under exempelvis anställningsprocessen (alternativt vid löneförhandlingar eller befordringsbeslut) som är kopplad till etnicitet (kön). TPF FPT  Inom nationalekonomisk forskning diskuteras framförallt så kallad statistisk diskriminering (Phelps, 1972; Arrow, 1973). Med statistisk diskriminering menas diskriminering baserad på faktiska eller föreställda genomsnittsskillnader i produktivitet mellan grupper. Statistisk diskriminering förekommer när arbetsgivare antas ha ofullständig information om arbetssökande, information som är kostsamt och tidskrävande att införskaffa. Arbetsgivare baserar därför sina beslut på särskilda observerbara egenskaper, såsom etnicitet eller kön, under antagande att individens produktivitet överensstämmer med gruppens genomsnittliga produktivitet. Ett exempel är när en person född utomlands sorteras bort eftersom utrikes födda i genomsnitt har sämre kunskaper i svenska. När den statistiska diskrimineringen är baserad på faktiska skillnader kan utfallet i aggregerad form vara motiverad ur vinstintresse (baserad på informations/transaktionskostnader) även om det innebär en diskriminering av enskilda individer. Är den dock baserad på felaktigt föreställda skillnader är den, utöver att vara såväl individuellt som gruppdiskriminerande, även omotiverad ur vinstintresse. Denna form av diskriminering kan även påverka personer födda i Sverige med utländsk bakgrund om de felaktigt bedöms tillsammans med utrikes födda.</p>
<p>Det finns flera andra former av diskriminering som kan påverka arbetsmarknadsutfallet för personer med annan etnisk bakgrund. En klassisk form faller under benämningen preferensdiskriminering. Med preferensdiskriminering menas direkt diskriminering dvs. diskriminering som förekommer på grund av en motvilja att arbeta och umgås med personer av en annan etnicitet (Becker, 1957). I sin enklaste form, under antaganden om perfekt konkurrens, perfekt information och fri rörlighet av resurser, har teorin om preferensdiskriminering svårt att förklara diskriminering på lång sikt. Detta eftersom företag som diskriminerar anställer relativt dyrare arbetskraft, får högre kostnader och lägre vinst och därmed på sikt försvinner från marknaden. Men om arbetsgivare konsumerar en del av sin lön i form av diskriminering kan diskriminering på lång sikt upprätthållas utan att vinstnivån påverkas. Om marknaden dessutom inte kännetecknas av perfekt information och fri rörlighet kan preferensdiskriminering bestå på sikt, eftersom det råder osäkerhet om hur produktiviteten påverkas när kunder, arbetsgivare eller arbetstagare undviker kontakt med en viss etnisk grupp. TPF FPT</p>
<p>Ytterligare ett diskrimineringsbegrepp som blivit allt vanligare, dock ej inom nationalekonomisk forskning, är strukturell diskriminering. Med strukturell diskriminering avses de normer, rutiner och vedertagna förhållningssätt som finns i institutioner och andra strukturer som utgör ett hinder för minoritetsgrupper att uppnå samma möjligheter som majoritetsbefolkningen. TPF FPT</p>
<p>Grundproblemet, med att empiriskt identifiera förekomsten av diskriminering, är att man inte kan manipulera etnicitet i syfte att studera hur etnicitet påverkar ett arbetsmarknadsutfall på kort sikt. Med detta menas att vissa personliga egenskaper som signalerar om etnisk tillhörighet såsom hudfärg inte går att förändra. TPF FPT  Den kontrafaktiska frågan inom all diskrimineringsforskning är följande; skulle behandlingen vara annorlunda om samma person hade en annan etnicitet (kön)? Dessvärre går det inte förändra en egenskap som hudfärg, kön (eller uttal och namn på kort sikt) eller att randomisera det på ett urval personer för att studera hur just denna egenskap påverkar ett visst arbetsmarknadsutfall. Multivariata analyser av data kan visa korrelationen mellan etnisk bakgrund och ett arbetsmarknadsutfall, efter hänsyn tagits till eventuella skillnader i en mängd observerbara produktiva och demografiska egenskaper (till exempel utbildning, erfarenhet, senioritet, kön, civilstånd, antal barn). Således är det ett viktigt instrument för att beskriva arbetsmarknaden för olika grupper i samhället och de skillnader som finns mellan etniska grupper. Problemet är att gå från betingade korrelationer till kausalitet, dvs. till ett bevis på att observerade skillnader beror enbart på etnisk tillhörighet och inget annat, vilket i så fall är diskriminering.</p>
<p>Implicit i resonemanget ovan finns en nollhypotes om att diskriminering inte förekommer i samhället. Kvarstående signifikanta skillnader mellan grupper antas endast bero på produktivitetsrelaterade faktorer som inte är fångade av modellen. Med andra ord antas bestående skillnader bero på annat än diskriminering. Egenskaper som inte fångas av modellen, så kallade icke-observerbara egenskaper, är oftast svåra att modellera och empiriskt analysera, då processerna som undersöks (anställningsprocessen, befordringsprocessen osv.) är komplexa och inte minst att mått saknas. Mycket av diskrimineringslitteraturen utgår från denna nollhypotes. Däremot är det inte sagt att man inte kan vända på resonemanget och formulera en nollhypotes om att diskriminering förekommer tills motsatsen bevisats. Bevisbördan, att formulera och testa modeller som eliminerar signifikanta skillnader mellan grupper, läggs på motståndare till diskrimineringshypotesen Denna omvända nollhypotes är ett viktigt tankeexperiment när identifieringsproblemet kring diskriminering diskuteras. Givet en välspecificerad modell kan bevisbördan läggas på motståndare till diskriminering.</p>
<p>Detta kapital fortsätter med en mer ingående diskussion om problemen med att identifiera diskriminering med kvantitativa metoder samt metoder som används för att minimera dessa problem. Vi begränsar oss till att diskutera kvantitativa metoder, vilket är den vanligaste metoden inom nationalekonomisk empirisk forskning. Därefter följer en kort översikt kring experiment som alternativ metod för att identifiera förekomsten av diskriminering. En utförlig diskussion om andra viktiga forskningsmetoder inom samhällsvetenskap såsom kvalitativ forskning ligger utanför ramen för detta kapitel. TPF FPT  Dock bör nämnas att kvalitativ forskning är ett oerhörd viktigt komplement till kvantitativ forskning i strävan att undersöka mekanismerna kring diskriminering. TPF FPT</p>
<h2>Statistisk analys av enkät- och registerdata</h2>
<p>Enklaste modellen för att mäta diskriminering</p>
<p>Den vanligaste empiriska metoden inom arbetsmarknadsforskning, för att undersöka skillnader mellan olika definierade grupper, är statistisk analys av enkätundersökningar eller registerdata. I den enklaste modellen estimeras endast en ekvation som visar hur ett arbetsmarknadsutfall (sysselsättning, arbetslöshet, lön, inkomst, befordring) påverkas av ett antal produktiva och demografiska egenskaper samt etnisk tillhörighet. TPF FPT  Etnicitet kan definieras på ett antal olika sätt. Vanligt inom litteraturen är att studera utrikes födda eller infödda med utländsk bakgrund (dvs. de med utlandsfödda föräldrar). Etnicitet kan även delas upp i ett antal finare kategorier efter eget födelseland/region, föräldrars födelseland eller efter vistelsetid i Sverige. I den statistiska analysen visar etnicitetsvariabeln om personer med en definierad etnisk tillhörighet har en signifikant annorlunda (sämre eller bättre) utfall än en jämförelsegrupp, vanligtvis i jämförelse med infödda med svensk bakgrund, allt annat lika.</p>
<p>Forskaren har dock sällan information om alla egenskaper som påverkar ett visst utfall. Detta beror dels på att register- och enkätdata har trubbiga mått om, för utfallet, viktiga egenskaper. Ett exempel är att registerdata kan innehålla information om utbildningsnivå men inte typ av utbildning eller utbildningsresultat. Båda dessa egenskaper kan påverka en persons möjligheter till exempelvis sysselsättning. Ytterligare ett exempel är att data kan innehålla information om erfarenhet mätt som antal år i sysselsättning, men ingen information om typ av erfarenhet och dess relevans för en viss anställning. Andra relevanta (för utfallet) egenskaper är mycket svåra att över huvud taget mäta och därmed saknas information om dessa egenskaper i data. Här kan nämnas egenskaper som motivation, ambition, social kompetens och sociala nätverk. TPF FPT  På grund av detta har arbetsgivare nästan alltid bättre möjligheter än forskaren att säkerställa om en person har relevanta meriter för en viss anställning, befordring eller löneförhöjning.</p>
<p>Utelämnade, från modellen, variabler är endast ett problem i estimering av en kausal effekt mellan etnicitet och ett arbetsmarknadsutfall (diskriminering) om den utelämnade variabeln är korrelerade till etnicitet. När en viktig egenskap inte är med i modellen, men är systematiskt korrelerad till etnicitet, innebär det att etnicitetsvariabeln delvis fångar upp effekten av den utelämnade variabeln. Vi får därför en missvisande uppskattning om korrelationen mellan etnicitet och utfallet. Några exempel på utelämnade variabler, som diskuterats flitigt i debatten kring diskriminering, är skillnader i språkkunskaper, kontakt i nätverk och, när utrikes födda studeras;, skillnader i utländska utbildningar och erfarenheter (avsaknad av så kallad lokalt humankapital). Givit att dessa egenskaper är korrelerade till etnicitet, dvs. att de med utländskt bakgrund systematisk har sämre språkkunskaper, sämre kontaktnätverk och/eller saknar relevant, för den svenska arbetsmarknaden, utbildning och erfarenhet jämfört med infödda, mäter etnicitetsvariabeln delvis dessa skillnader. Formellt betecknas problemet som omitted variable bias och innebär att man får en icke väntevärdesriktig estimat (systematisk avvikelse) av skillnaden mellan den definierade etniska gruppen och jämförelsegruppen.</p>
<p>Här är det viktigt att påpeka att alla antaganden om korrelation mellan etnicitet och en utelämnad variabel måste motiveras. När svårfångade egenskaper, som förmåga eller motivation, kommer på tal är dessa antaganden inte alltid självklara och kan vara diskriminerande i sig. Problemet med utelämnade variabler är just att adekvata mått saknas och att sambandet mellan etnicitet och variabeln därmed inte kan testas. Ett enkelt exempel kan illustrera detta. En vanligt förekommande hypotes, till skillnader i sysselsättning bland utrikes födda och infödda, var tidigare att utrikes födda hade lägre sökintensitet. Utrikes födda antogs helt enkelt inte söka jobb i samma utsträckning som infödda. Detta angavs som en förklaring till skillnader i sysselsättning mellan grupperna. Tills bevis säkerställs, angående korrelationen mellan etnicitet och en svårfångad egenskap, är ett antagande bara ett antagande – en trosföreställning.</p>
<p>I just denna fråga har senare forskningen i ämnet visat att sökintensiteten är högre bland utrikes födda än infödda (Arai et al., 1999; Olli Segendorf, 2005).</p>
<p>Om och när det teoretiskt går att motivera att det finns utelämnade variabler som är korrelerad till etniskt ursprung utesluts diskriminering som enda förklaring till skillnader i utfall mellan olika etniska grupper. Den totala skillnaden kan fortfarande helt eller delvis bero på diskriminering, men det är omöjligt att säkerställa i vilken utsträckning skillnaden beror på utelämnade variabler eller på diskriminering. I detta fall är det viktigt att vidare undersöka hur den utelämnade variabeln är korrelerad till etnicitet för att säkerställa till vilken grad den utelämnade variabeln kan förklara skillnader i utfall.</p>
<p>Endast när vi teoretiskt kan motivera att alla relevanta egenskaper är med i modellen, och att övriga utelämnade variabler inte är systematiskt korrelerade till etniskt ursprung, kan vi identifiera en kausal effekt mellan etnicitet och utfall. Med andra ord; först då går det att hävda att signifikanta skillnader mellan infödda och olika etniska grupper enbart beror på diskriminering. Det är således oerhört viktigt att ha med alla variabler som teoretiskt kan tänkas påverka utfallet och som varierar mellan etniska grupper. När så är fallet och gruppskillnader kvarstår kan diskriminering antas förekomma. I praktiken är det dock svårt att formulera och estimera modeller som är heltäckande på detta vis.</p>
<p>Låt oss illustrera problemet med ett enkelt exempel. Vi vill mäta om utrikes födda diskrimineras på arbetsmarknaden genom att analysera om sannolikheten att vara sysselsatt varierar mellan utrikes födda och infödda. För att få en korrekt estimat av skillnaden mellan grupperna kontrolleras för skillnader i ett antal produktiva och demografiska variabler som kan skilja sig mellan personerna i undersökning och som påverkar sannolikheten av att vara sysselsatt, bland annat utbildningsnivå. Om vi saknar information angående var utbildningen är anskaffad för utrikes födda, dvs. i Sverige eller utomlands, och om vi dessutom antar att utländska utbildningar ger sämre avkastning på den svenska arbetsmarknaden, kan skillnader mellan infödda och utrikes födda spegla skillnader i lokalt humankapital och inte diskriminering. Skillnader i lokalt humankapital antas påverka sysselsättning eftersom utländska utbildningar och erfarenheter inte direkt är transfererbar mellan länder. Dessutom kan arbetsgivare ha dålig kunskap om värdet av utländska utbildningar och erfarenheter. Vi kan, med andra ord, inte utesluta att effekten av att vara född utomlands beror på skillnader i lokalt humankapital och inte diskriminering. Med en sådan ansats kan vi inte heller estimera i vilken utsträckning den kvarstående skillnaden mellan utrikes födda och infödda beror på diskriminering eller på utelämnade faktorer.</p>
<p>Som diskuteras ovan, måste antaganden om korrelationer mellan utelämnade variabler och etnicitet explicit motiveras. Det finns skäl att anta att utländska utbildningar är mindre värda på den svenska arbetsmarknaden och därmed en bidragande förklaring till skillnader i sysselsättning mellan utrikes födda och infödda. Detta gäller i synnerhet utbildningar med ett stort inslag av nationsspecifik kunskap såsom juridik. Å andra sidan, är det också möjligt att värderingar om andra mer generella utbildningar förvärvad utomlands är grundad i fördomar och inte i fakta. I så fall blir antagandet i sig diskriminerande. Vad vi vill säga med detta är att grundläggande antaganden, om processen i fråga, är oerhört viktiga och kan vara avgörande för tolkningen av gruppskillnader i arbetsmarknadsutfall. Är antaganden som görs relevanta för den process som undersöks och för det urval som estimeringen baseras på? Om så inte är fallet blir diskriminering en mer trolig orsak till skillnader i utfall.</p>
<p>Sammanfattningsvis kan sägas att det är svårt, med sedvanliga multivariata analysmetoder, att isolera om och i vilken utsträckning diskriminering förklarar skillnader i arbetsmarknadsutfall mellan infödda och andra etniska grupper. Därmed är det inte sagt att multivariata regressionsmetoder inte kan vara ett redskap för att närma sig ett svar på frågan. Det som krävs är att modeller som estimeras antingen tar hänsyn till alla egenskaper som potentiellt påverkar ett utfall och som är korrelerad med etnicitet eller att urvalet som estimeringen baseras på väljs med omsorg. Kvaliteten på data utvecklas kontinuerligt vilket innebär att alternativa förklaringar till diskriminering sakta men säkert kan testas och bekräftas eller avfärdas. Det är viktigt att modellspecifikationer utvecklas med teoretiskt förankring. Endast om vi förstår processerna som ligger bakom ett anställningsbeslut, en befordring eller en löneutveckling kan en modell specificeras på ett adekvat sätt. Med andra ord måste vi förstå processen bakom utfallet för att säkerställa en korrekt specificerad modell och därmed uttala oss om kausala samband.</p>
<p>Utöver en utveckling av data och teori kan ett noggrant utvalt urval möjliggöra en test av diskriminering. Med bättre urval menas att diskrimineringshypotesen testas på ett urval av personer, där man teoretisk kan t argumentera att de vanligaste anledningar till skillnader i utfall inte förekommer, som exempelvis skillnader i språkkunskaper, kunskaper om Sverige, utländska utbildningar och så vidare. Ytterligare ett exempel belyser vad vi menar. Ett antal studier har undersökt övergången från utbildning till arbetsmarknaden med fokus på skillnader mellan ungdomar med svensk alternativt utländsk bakgrund. TPF FPT  Samtliga i urvalen har hela sina utbildningar inom det svenska skolsystemet. Frågan som undersöks är bland annat om det finns skillnader mellan ungdomar med olika etnisk bakgrund i termer av ett antal arbetsmarknadsutfall (sysselsättning, arbetsmarknadsprogram, arbetslöshet, utanför arbetskraften). TPF FPT  Studierna kontrollerar för olika faktorer som kan tänkas påverka utfallet, bland annat bostadsort, kön, utbildningsnivå, utbildningsinriktning, föräldrars utbildningsbakgrund, invandringsstatus (invandrat innan skolstart) och betyg i svenska från grundskolan. Eftersom dessa studier baseras på ett urval av elever, som enbart har utbildning från Sverige, kan man teoretiskt motivera att dessa elever bör erbjudas samma möjligheter på den svenska arbetsmarknaden, givet skillnader i skolbetyg, utbildningsnivå och andra demografiska egenskaper. Med andra ord är det svårare med detta urval att argumentera för att signifikanta skillnader mellan grupper beror på annat än diskriminering. På så sätt kommer dessa studier närmare en kausal tolkning mellan etnicitet och utfall.</p>
<p>Hittills har diskussionen fokuserat på avsaknaden av relevant data som kan vara korrelerad med etnicitet. Men även motsatsen kan vara problematisk. Att inkludera egenskaper i en modell som är väldigt högt korrelerade till etnicitet leder också till missvisande resultat i den mån att signifikant skillnader mellan grupper kan försvinna. Det här är ett mer teknisk problem som formellt betecknas multikollinjäritet. När två variabler är högt korrelerade till varandra, dvs. mäter samma sak, påverkas precisionen i estimaten. Standard felen överskattas, vilket innebär att signifikansen på estimaten påverkas. I en undersökning om utrikes födda kan det till exempel vara av intresse att estimera inverkan av vistelsetid på ett arbetsmarknadsutfall. Problem kan dock uppstå om personer grupperas efter födelseland och efter invandringsperiod, när invandringen från ett visst land eller område är koncentrerat till en specifik tidsperiod. Måttet för ursprung blir högt korrelerad med måttet för vistelsetid. TPF FPT  Signifikanta skillnader mellan personer födda i olika länder kan försvinna enbart på grund av inflaterade standard fel. Detta kan i sin tur leda till felaktiga tolkningar.</p>
<p>Det finns ytterligare ett empiriskt problem som har med selektion att göra. Den statistiska analysen som hittills beskrivits estimerar förekomsten av grupp skillnader vid en given tidpunkt och för ett givet urval. Diskriminering vid tidigare tillfällen kan dock förändra incitamenten över tid. Om utbildning inte lönar sig för en etnisk grupp påverkas framtida generationers ambitioner att utbilda sig. Även inom en kohort kan svårigheter under en tidig fas av arbetslivet ha långsikta effekter på utveckling därefter. Om individer av en viss etnisk tillhörighet upplever att det är svårt att få sysselsättning efter kompetens kan en anpassning av sökbeteendet ske till mindre kvalificerade arbeten alternativt till lägre löneanspråk. Detta kan i sin tur påverka möjligheterna till intern utbildning och befordring samt inkomstutveckling. Diskriminering inom ett område kan dessutom påverka möjligheter i andra områden. Om bostadsmarknaden är segregerande och vissa etniska grupper hänvisas till vissa områden kan detta i sin tur innebära en begränsning av vilka arbeten som kan sökas och antas. Gruppskillnader i utfall kan underskattas i empiriska undersökningar när hänsyn inte tas till diskrimineringens dynamik. Urvalet som vi estimerar på kan påverkas av diskriminering vid ett annat tillfälle eller i en annan marknad, däri ligger således selektionsproblemen.</p>
<p>Avslutningsvis kan vi konstatera att problemet med utelämnade variabler inte kan underskattas eftersom det är principiellt svårt att argumentera att en grupp kontrollvariabler är heltäckande. Däremot kan vi med en välspecificerad modell vända på bevisbördan och kräva att motståndare till diskriminering formulerar rimliga alternativa förklaringar till observerade skillnader mellan grupperna.</p>
<p>Avkastning på produktiva egenskaper – lika eller olika?</p>
<p>Den statistiska analysen som hittills diskuterats är baserad på en enkel en-ekvationsmetod, där skillnader mellan grupper mäts med en etnicitetsvariabel. Övriga kontrollvariabler i dessa modeller antas ha en konstant effekt på utfallet. Med detta menas att i estimering antas utdelningen på kontrollvariablerna vara lika för infödda såsom för andra etniska grupper. En högskoleutbildning antas till exempel påverka sannolikheten att vara sysselsatt på ett likartad sätt för personer med svensk respektive utländsk bakgrund. Det är möjligt att så inte är fallet, dvs. att vissa grupper i samhället får lägre avkastning för sina produktiva egenskaper än andra grupper. När skillnader i avkastning inte kan motiveras är detta en annan form av diskriminering.</p>
<p>För att undersöka om utdelningen varierar mellan grupper kan så kallade interaktionseffekter testas inom en en-ekvationsmodell. Interaktionseffekter mäter om avkastningen på en viss variabel skiljer sig mellan definierade grupper, mellan exempelvis infödda med svensk respektive utländsk bakgrund alternativt mellan kvinnor och män. En annan vanlig metod, för att estimera i vilken utsträckning estimerade gruppskillnader beror på skillnader i egenskaper kontra skillnader i utdelning för dessa egenskaper, är en så kallad Blinder-Oaxaca dekomponering (Blinder, 1973; Oaxaca, 1973). I den enklaste varianten av denna metod estimeras två ekvationer, där ett arbetsmarknadsutfall (inkomst, sysselsättning, befordring, lön) estimeras separat för de två grupper man är intresserad av (exempelvis infödda kontra utrikes födda, infödda med svensk bakgrund kontra infödda med utländsk bakgrund, män kontra kvinnor).</p>
<p>Genomsnittsskillnaden i arbetsmarknadsutfallet mellan grupperna som undersöks bryts sedan ner i två komponenter. Den ena komponenten visar i vilken utsträckning den totala skillnaden beror på skillnader i egenskaper, givet att dessa egenskaper belönas på en likartad sätt för båda grupperna. Denna del brukar betecknas som den förklarade delen av den totala genomsnittsskillnaden. Den andra komponenten visar i vilken utsträckning den totala skillnaden beror på skillnader i avkastning på observerade egenskaper och betecknas som den oförklarade delen. Den oförklarade delen består dels av skillnaden i utdelning för de observerade egenskaper som är med i modellen och dels på icke-observerbara egenskaper, dvs. utelämnade variabler som kan tänkas påverka utfallet. Denna del betraktas ofta som diskriminering, men som tidigare kan ofullständig information i data eller ofullständiga modeller vara en del av förklaringen till skillnader i utfall mellan grupper.</p>
<p>Fördelen med två-ekvationsmodeller är att hänsyn inte bara tas till skillnader i egenskaper utan även till skillnader i utdelningen för dessa egenskaper. På så sätt kan den totala skillnaden mellan två grupper i samhället kvantifieras i en del som förklaras av modellen och en del som är oförklarad. Skillnader i ersättning mellan grupperna antas vara diskriminerande, om inte trovärdiga anledningar till dessa skillnader finns. Två-ekvationsmodeller är såsom enekvationsmodeller känslig för rimlig kritik om utelämnade variabler. I så fall gäller samma resultat som tidigare. Det blir svårt att säkerställa i vilken utsträckning den oförklarade skillnaden beror på diskriminering eller utelämnandet av relevanta variabler.</p>
<h2>Experiment för att identifiera diskriminering</h2>
<p>På grund av svårigheter att identifiera diskriminering med sedvanliga statistiska metoder har experiment utvecklats som ett intressant alternativ. Att identifiera en kausal effekt mellan etnicitet och ett arbetsmarknadsutfall är enklare med ett genomtänkt experiment design. Själva grundpelaren i labboratorieexperiment är dels möjligheten att slumpa vilka som får en behandling och dels möjligheten att kontrollera miljön och säkerställa att endast en stimulus förändras i taget. Förändringens inverkan på ett utfall kan därmed isoleras. Många intressanta laboratorieexperiment har genomförts för att mäta till exempel omedvetet diskrimineringsbeteende, dvs. hur individer påverkas av subliminala stimuli om hudfärg eller etnicitet. TPF FPT  I Sverige finns två labboratoriestudier om etnisk diskriminering. Holm (2000) utför ett antal förhandlingsexperiment och finner framförallt att utrikes födda är mindre benägna att bli valda som förhandlingspartner än infödda. Ahmed (2004) utför experiment för att mäta tillit och generositet mellan två delvis anonyma motparter. Paren i studien känner enbart till motpartens efternamn vilket används som en signal om etniskt tillhörighet. Resultaten visar i synnerhet att infödda män uppvisar mindre tillit och generositet till personer med utländsk bakgrund, i jämförelse med personer med svensk bakgrund. TPF FPT  Denna tendens har hittats i ett flertal studier, dvs. att diskriminering huvudsakligen är ett manligt fenomen (Holm, 2000; Fershtman och Gneezy, 2001; Ahmed, 2004).</p>
<p>Tvärtom från labboratorieexperiment har så kallad fältexperiment fördelen att testa förekomsten av diskriminering i realistiska miljöer. Ett exempel på fältexperiment är par studier som används bland annat för att testa bostadsmarknaden i USA. Två individer med samma observerbara egenskaper förutom hudfärg (samma anställningsförhållande, inkomstnivå och familjeställning) söker samma hyreslägenhet. Paren är tränade i att uppträda på ett likartat sätt och ordningen (vilka som först söker lägenheten) varierar. Fältexperiment har använts för att testa förekomsten av diskriminering, inte bara på bostadsmarknaden utan även på exempelvis kreditmarknaden och för att belysa diskriminering i anställningsförfarandet. I Sverige gjorde DN en uppmärksammad studie där individer med svensk kontra utländsk klingande namn ringde på ett antal utannonserade jobb och angav samma meriter. Undersökningen tydde på att diskriminering förekommer i Sverige. Arbetsgivare som ingick i testet visade i genomsnitt större intresse för personer med svensk klingande namn än för de med utländsk klingande namn alternativt utländsk uttal, allt annat lika . TPF FPT</p>
<p>Integrationsverket T  har fått i uppdrag av regeringen att genomföra ett liknande fältexperiment i Sverige. Genom så kallad situation testing ska Integrationsverket, i samband med Internationella arbetsorganisationen (ILO), undersöka förekomsten och omfattningen av både etnisk och religiös diskriminering på den svenska arbetsmarknaden. Metoden som används har utvecklats av ILO och använts i ett antal europeiska länder. En beskrivning av metoden är följande:</p>
<p>ILO-metoden (situation testing) innebär att personer med samma kvalifikationer följs i en verklig rekrytering. I ett första skede paras testpersoner ihop. Individerna som paras ihop har samma formella kvalifikationer och meriter, samt klär sig och bedöms uppträda på liknande sätt under ansökningsprocessen. Endast en skillnad finns: en individ tillhör ”majoritetsbefolkningen” och en annan ”minoritetsbefolkningen”.</p>
<p>Testpersonerna söker verkligt existerande lediga arbeten. De söker arbeten som annonseras i tidningar, utlyses av arbetsförmedlingen eller genom bemanningsföretag. I rekryteringen studeras arbetsgivarens beteende i tre faser. I första fasen hur arbetsgivaren lämnar besked om ansökan, sedan – om det är aktuellt – följs anställningsintervju och det slutliga beskedet. (Integrationsverket: http://www.integrationsverket.se)</p>
<p>Fältexperiment av dessa slag är kraftfulla instrument för att identifiera förekomsten av diskriminering. Däremot är resultaten från fältexperiment ofta svåra att generalisera. Resultaten kan variera beroende på vilka företag, branscher eller sektorer som testas, vilka personaladministratörer som hanterar anställningsintervjuer samt under vilken tidsperiod experiment utförs. På grund av detta saknar fältexperiment extern validitet. Med detta menas att resultaten inte automatiskt kan generaliseras till andra miljöer, personer, arbetsgivare eller tillfällen. Registerdata har oftast möjligheten att täcka ett större urval av individer, arbetsgivare och tidpunkter och en analys av registerdata ger av det skälet ofta en större extern validitet. Däremot, som vi argumenterar ovan saknar analys av registerdata intern validitet i frågan om etnisk diskriminering. Det innebär att det är svårt att identifiera och mäta en kausal effekt mellan en egenskap såsom etnicitet och ett utfall såsom lön, sysselsättning eller befordring. Däri ligger fördelen med experiment. Ett väl genomtänkt experiment har hög grad av intern validitet.</p>
<p>Fullständiga fältexperiment har några andra nackdelar: När personlig kontakt uppstår mellan arbetsgivare och arbetssökanden är det svårt att med säkerhet hävda att båda medlemmarna i ett par av testare är identiska i alla avseenden förutom etnicitet. Detta innebär inte bara att individerna är synbart identiska (i fråga om exempelvis klädstil och uttal) utan även att dem beter sig på ett identiskt sätt i alla avseende som har betydelse för arbetsgivarens beslut. TPF FPT  Ett annat relaterat problem är att försökspersonerna känner till syftet med studien, vilket kan påverka deras beteende. Det är en svår avvägning mellan att inkludera många test personer, vilket är nödvändigt för att säkerställa resultaten statistisk, och risken med att spridningen i beteende ökar, dvs. att testparen inte uppträder identiskt.</p>
<p>Ett alternativ är att eliminera all personliga kontakt inom ramen för ett fältexperiment. Ett exempel på detta är, enligt litteraturens begrepp, correspondence testing (skriftliga fältexperiment). Metoden går ut på att skicka ansökningsbrev och meritförteckningar, som är i princip identiska i alla avseende förutom etnicitet, till verkliga utannonserade vakanser. Därefter analyseras om utfallet varierar mellan etniska grupper. Utfallet är så kallade call-backs, dvs. om arbetsgivaren visar positivt intresse för en arbetssökande i form av ett kontaktförsök (via telefon, brev eller e-mejl) för att diskutera intervju eller anställning. Skriftliga fältexperiment är en beprövad metod som utvecklades av Bertrand och Mullainathan (2004) för att kringgå ovannämnda problem med fältexperiment. TPF FPT  Metoden kan ses som likvärdig med ett randomiserat experiment eftersom en signal om etnicitet slumpmässigt tilldelas meritförteckningar. Signalen kan vara i form av ett utländskt eller svenskt klingande namn på meritförteckningen eller genom en bild som indikerar etnisk tillhörighet (alternativt kön när könsdiskriminering testas).</p>
<p>Eftersom skriftliga fältexperiment enbart mäter första stadiet i anställningskedjan - om man blir kontaktad av arbetsgivaren eller inte – samt att inte alla typer av arbeten kan granskas, är även denna metod känslig för kritik om avsaknad av extern validitet. Trots detta är fältexperiment av ovannämnda slag oerhört tydliga vad gäller kausala mekanismen mellan etniskt tillhörighet och skillnader i utfall. Saknaden av extern validitet övervägs av styrkan i intern validitet. Givet ett genomtänkt experiment design kan man vara säker, när skillnader i utfall upptäcks, att det beror på diskriminering och inget annat.</p>
<p>Slutligen har labboratorie- och fältexperiment en viktig funktion, inte bara som en metod att identifiera diskriminering, utan att synliggöra omedvetna processer och beteenden. Fershtman och Gneezy (2001) sammanfattar sin studie med att konstatera att deras labboratorieexperiment visar tydligt skillnaden mellan hur människor tror sig agera och hur dem faktiskt agerar. Testpersoner i ett experiment kan konfronteras med deras beteende. En viktig del i arbetet att motverka diskriminering är att vara medveten om när och hur vi diskriminerar. Fältexperiment kan användas på samma sätt. Att intervjua eller fråga arbetsgivare om deras inställning till en etnisk grupp ger sällan trovärdiga svar; antingen på grund av att arbetsgivare är omedvetna om deras beteende eller på grund av att dem uppger falska preferenser. Diskriminering är ju något som allmänt uppfattas negativt och otillåtet. Fältexperiment kan visa hur arbetsgivare faktiskt beter sig och därmed vara ett led i ett förändringsarbete som säkerställer att personer inte sorteras bort enbart på grund av etniskt tillhörighet.</p>
<h2>Ny associationsrätt för försäkrings- företag. + Författningsförslag. [55]</h2>
<p>Utbildnings- och kulturdepartementet</p>
<p>Skola & Samhälle. [1] Studieavgifter i högskolan. [7] Mångfald och räckvidd. [8]</p>
<p>Ett förnyat programkontor. [10] Anställ unga! [31]</p>
<p>För studenterna...</p>
<p>– om studentkårer, nationer och särskilda studentföreningar. [36]</p>
<p>Vuxnas lärande. En ny myndighet. [38] Plats på scen. [42]</p>
<p>Tänka framåt, men göra nu. Så stärker vi barnkulturen. + Bilaga/rapport:</p>
<p>"Det ser lite olika ut..." En kartläggning av den offentligt finansierade kulturen för barn. [45]</p>
<p>Tillgänglighet, mobil TV samt vissa andra radio- och TV-rättsliga frågor.</p>
<p>+ Daisy. [51]</p>
<p>Jordbruksdepartementet</p>
<p>Djurskydd vid hästavel. [13] Samernas sedvanemarker. [14] Sanktionsavgift i stället för straff</p>
<p>– områdena livsmedel, foder och djurskydd. [58]</p>
<p>Miljö- och samhällsbyggnadsdepartementet</p>
<p>Ett utvidgat miljöansvar. [39] Översyn av atomansvaret. [43]</p>
<p>Näringsdepartementet</p>
<p>Stärkt konkurrenskraft och sysselsättning i hela landet. [3]</p>
<p>Svenska partnerskap – en översikt.</p>
<p>Rapport 1 till Organisations- utredningen för regional tillväxt. [4]</p>
<p>Organisering av regional utvecklingspolitik</p>
<p>– balansera utveckling och förvaltning.</p>
<p>Rapport 2 till Organisationsutredning- en för regional tillväxt. [5]</p>
<p>Arbetslivsresurs.</p>
<p>Ett statligt ägt bolag efter sammanslag- ning av Samhall Resurs AB (publ) och</p>
<p>Arbetslivstjänster. [25]</p>
<p>God sed vid lönebildning – Utvärdering av Medlingsinstitutet. [32]</p>
<p>Andra vägar att finansiera nya vägar. [33] Bättre arbetsmiljöregler I. Samverkan,</p>
<p>utbildning, avtal m.m. [44]</p>
