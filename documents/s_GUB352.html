<h1>Sammanfattning 1988</h1>
<h2></h2>
<p>De kategorier som benämns ”invandrare”, ”flykting” och ”svensk” omtalades ofta i materialet. Av många formuleringar framgick att invandrare och svensk var två ömsesidigt uteslutande kategorier. Det fanns dock enstaka exempel på att dessa kategorier också kunde betraktas som överlappande.</p>
<p>Materialet speglar den distansering i en allmän offentlig debatt där gruppen ”invandrare” sedan länge var benämnd med ett substantiv. Materialet var knappast distanserande i bemärkelsen att det i övrigt skulle framställa dessa ”invandrare” som annorlunda på nå-</p>
<p>got annat sätt än vad som ligger i själva invandrarskapet. Enstaka formuleringar pekade dock ut olikhet.</p>
<p>I materialet samsas generositets- och rättighetsperspektiv på flyktingpolitik hos partierna. I det mer centrala valmaterialet var frågor relaterade till flyktingar och ”invandrare” över huvud taget perifera. De resonemang som återfinns inskränkte sig till avståndstagande från utvecklingen i Sjöbo, ofta just genom att man mot Sjöbo ställde den generösa flyktingpolitiken. Talet om en ”generös” flyktingpolitik liknar ett mantra i det centrala materialet. I det mer perifera valbudskapet var rättighetsperspektivet ofta tydligare utvecklat. Här återfanns också avståndstaganden från såväl hotsom nyttoperspektivet, vilket visar på en medvetenhet om dessas existens utanför valrörelsen. Vissa metaforer pekar också mot ett latent hotperspektiv.</p>
<p>Det fanns ett avståndstagande från rasism och diskriminering. De formuleringar som gjordes tyder på en förståelse av dessa fenomen som orsakade av i första hand fördomar och bristande kunskap.</p>
<p>De subjektspositioner som kom till uttryck mellan ”oss”, svenskarna och ”invandrare” eller flyktingar var varierade och i vissa fall var de jämbördiga, i något fall var ”vi” även mottagare av gåvor och elever till dem som invandrat. Men den vanligaste relationen var den mellan svenskarna som givare, värdar eller omhändertagare, medan flyktingarna var mottagarna och gästerna. I dessa resonemang framstod ”vi” svenskar i den positiva subjektspositionen av de goda gåvornas givare, eller värdarna.</p>
<p>De centrala aktörerna i detta valbudskap var alla etniska svenskar. Andra var exkluderade från de centrala arenor som undersökts.</p>
<p>Det fanns inga tecken på nedvärdering i materialet med undantag för en metafor som förekom ibland i vilken flyktingar förknippades med bördor eller framställdes som farliga vattenmassor.</p>
<p>Det fanns inte heller vad jag kallat objektifiering i materialet, däremot resonemang som tycktes uttrycka avståndstagande från objektifierande tendenser i en vidare diskurs. Förslag till negativ särbehandling förelåg inte heller. Däremot förekom kritik av en inhuman flyktingpolitik, en politik som naturligtvis hade sina försvarare i den regeringsansvariga socialdemokratin. Om kritiken uppfattas som rimlig var ett sådant försvar ett försvar för en negativ behandling. I detta resonemang uppstår dock frågan med vilka man kan jämföra för att avgöra om det är fråga om negativ särbehandling av de asylsökande, det vill säga diskriminering.</p>
