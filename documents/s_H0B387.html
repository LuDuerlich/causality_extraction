<h1>Sammanfattning</h1>
<h2></h2>
<p>Kommitténs uppdrag var att underlätta införandet av den nya plan- och bygglagen (PBL), som trädde i kraft den 2 maj 2011, genom att organisera, samordna, koordinera och genomföra utbildnings- och kompetensinsatser. Dessa insatser skulle rikta sig till kommuner, länsstyrelser och andra statliga myndigheter. Därutöver skulle vissa insatser rikta sig till företag och allmänhet. Det grundläggande syftet var att bidra till en snabb, effektiv och rättssäker tillämpning av den nya lagen.</p>
<p>Kommittén formulerade följande mål för sin verksamhet: Kommittén ska ge förutsättningar för en enhetlig tillämpning av den nya plan- och bygglagen genom målgruppsanpassade utbildnings- och informationsinsatser. Insatserna ska behandla förändringarna i lagen satta i sina sammanhang samt viktiga problemområden och sakfrågor.</p>
<p>Kommittén har arbetat i samverkan och dialog med berörda aktörer inom kommuner, myndigheter, organisationer samt med plan- och byggsektorns olika nätverk. Det har inneburit att mycket av kommitténs verksamhet har genomförts i nära samverkan med framförallt Boverket, länsstyrelserna, Sveriges kommuner och landsting (SKL), Lantmäteriet och många kommuner. Verksamheten har utvecklats kontinuerligt efter de behov som har framkommit.</p>
<h2>Genomförda utbildningsaktiviteter (kapitel 3)</h2>
<p>Kommittén har tagit fram och genomfört orienteringskurser för politiker och chefstjänstemän inom kommuner och länsstyrelser, översiktskurser för handläggare samt ett antal fördjupande webbseminarier på olika teman.</p>
<p>Orienterings- och översiktskurser för politiker och tjänstemän</p>
<p>Kommittén utvecklade två grundutbildningar om nyheterna i PBL. Dessa utbildningar anordnades regionalt och lokalt under våren 2011; en orienteringskurs för politiker och chefstjänstemän inom kommuner och länsstyrelser samt en översiktskurs för handläggare. Drygt 50 halvdagars orienteringskurser och ca 90 mer omfattande översiktskurser genomfördes runt om i landet under våren 2011. Därefter har ytterligare kurser genomförts och utbildningsmaterialet finns tillgängligt för dem som har behov av att anordna kurser framöver.</p>
<p>Därutöver utvecklade och genomförde kommittén en utbildning för de lärare som skulle genomföra kurserna. Kommittén tog också under slutet av 2010 initiativ till att det bildades särskilda ”regionala utbildningsorganisationer” med ansvar för att genomföra kurser med stöd av kommitténs material. De regionala utbildningarna organiserades runt om i landet av länsstyrelserna och de regionala kommunala samverkansorganisationerna i samverkan.</p>
<p>Kursmaterialet bestod av en omfattande kursdokumentation som behandlade de relevanta avsnitten i den nya lagen och därutöver serier av powerpointbilder som anknöt till de standardupplägg som kommittén utvecklat för de olika målgrupperna.</p>
<p>Bedömningen är att utbildningarna i tillräcklig utsträckning har varit tillgängliga för och nått de olika direkt berörda tjänstemännen på kommuner och länsstyrelser, såsom planerare, plangenomförare och lov- och bygghandläggare och att indirekt berörda deltagit efter behov. Däremot torde det återstå ett utbildningsbehov när det gäller politiker även om utbildningarna har varit tillgängliga.</p>
<p>Fördjupningsutbildningar i form av rikstäckande webbseminarier</p>
<p>Kommittén har under 2011 och 2012 genomfört 15 fördjupningsutbildningar i form av rikstäckande webbseminarier med olika teman. De var kostnadsfria och fritt tillgängliga för alla runt om i hela landet. Webbseminarierna kunde följas i direktsändning men de är också tillgängliga på kommitténs webbplats i efterhand. Kommittén har också i flertalet fall tagit fram underlagsmaterial för respektive tema på webbseminarierna för att underlätta för dem som på olika håll i landet har anordnat regionala och lokala aktiviteter, i anslutning till direktsändningen eller i efterhand.</p>
<p>Kommittén uppskattar grovt att i genomsnitt ca 1 000-1 500 personer har följt varje webbseminarium vid direktsändningen. Att webbseminarierna är tillgängliga i efterhand gör att många fler har tagit och fortsätter att ta del av dem. På många håll i landet har webbseminarierna åtföljts av regionala och lokala möten och workshoppar.</p>
<p>Seminarierna har i genomsnitt varit tre timmar långa och genomförts med en variation av föreläsningar av sakfrågeexperter och jurister, reportage från kommuner som visar exempel på tillämpning, diskussionspanel och frågor som deltagarna (tittarna) har skickat in under sändning.</p>
<p>De främsta fördelarna med modellen webbseminarier har varit effektiviteten i att etablerade experter inom olika sakområden har kunnat förmedla samma budskap till hela landet vid ett enda föreläsningstillfälle, den goda tillgängligheten för alla landets kommuner och länsstyrelser och att seminarierna inspirerat till möten för erfarenhetsutbyte om tillämpning, inom eller mellan kommuner, länsstyrelser och andra myndigheter. Kommittén har också kunnat behandla fler ämnesområden och arrangera fler utbildningar än om den skulle varit beroende av regionala lärarlag och klassrumsutbildningar.</p>
<h2>Genomförda kommunikationsaktiviteter (kapitel 4)</h2>
<p>Många av kommitténs kommunikationsinsatser har utgjort komplement till den information som andra organisationer tillhandahåller på PBL-området och då främst Boverket.</p>
<p>Kommittén har tagit fram en egen webbplats, www.nypbl.se. Webbplatsen riktade sig i första hand till handläggare på kommuner och länsstyrelser. Andra viktiga målgrupper var medborgare och näringslivet. På webbplatsen www.nypbl.se är allt utbildningsmaterial, inklusive de inspelade webbseminarierna, fritt tillgängligt för alla.</p>
<p>Andra kanaler som har använts för att sprida information om utbildningarna till kommuner och länsstyrelser är kommitténs nyhetsbrev och twitter. Vidare har kommittén använt sig av en projektplats för att kommunicera med lärare och andra PBLexperter på länsstyrelser och kommuner.</p>
<p>Både före och i samband med ikraftträdandet av lagen publicerade kommittén information om de viktigaste förändringarna utifrån ett medborgarperspektiv på webbplatsen. I övrigt har kommittén valt att rikta sina insatser framför allt till dem som har ett behov av information och att sprida informationen via de befintliga kanalerna. Ett sätt har varit att informera allmänheten genom att erbjuda stöd till kommunernas informationsinsatser. När det gäller näringslivet har kommunikationsinsatserna i första hand riktat sig till dess intresseorganisationer. Kommittén har bl.a. genomfört en utbildning för representanter för intresseorganisationerna, anordnat ett frukostmöte och genomfört ett forum för näringslivet.</p>
<h2>Stöd till nätverk och samverkan med andra aktörer (kapitel 5)</h2>
<p>Med utgångspunkt från personerna i lärarlagen, som bildades initialt för att genomföra de regionala och lokala orienterings- och översiktskurserna, har kommittén strävat efter att i hög utsträckning samverka med experter i kommuner och på länsstyrelser. Kommittén har vidare strävat efter att samverka och knyta kontakter med andra myndigheter samt bransch- och intresseorganisationer som genomför utbildnings- och kompetensinsatser inom plan- och byggområdet. Därigenom har kommitténs insatser kunnat komplettera och förstärka andra aktörers aktiviteter.</p>
<p>Kommittén har vid ett antal tillfällen arrangerat utbildningar och erfarenhetsutbyten för det nätverk med PBL-experter från kommuner och länsstyrelser som kommittén har knutit till sig. Kommittén har bl.a. genomfört lärarutbildningar inför orienterings- och översiktskurserna, nätverksmöten inför webbseminarier och workshoppar och utbildningar som stöd till att leda regionala och lokala workshoppar. Kommittén har också tillsammans med Boverket anordnat två mer omfattande forum för PBL-experter.</p>
<p>Ett stort antal frågor kring tolkningen och tillämpningen av den nya lagen har kommit upp i samband med kommitténs utbildningsinsatser. Dessa har kommittén förmedlat vidare till Boverket som en del i underlaget för utvecklingen av Boverkets Kunskapsbank.</p>
<p>Flera av kommitténs sekreterare och experter har medverkat som föredragshållare i ett antal externt anordnade evenemang.</p>
<h2>Kommitténs bedömningar och förslag (kapitel 6)</h2>
<p>Kommittén bedömer att det behövs fortsatta kompetensinsatser för att nya regler ska få genomslag och för att främja en mer enhetlig och effektiv tillämpning av den nya PBL.</p>
<p>Det är angeläget att företrädare för ledningarna inom Boverket, SKL och länsstyrelserna fortsätter att på ett övergripande plan kontinuerligt föra en diskussion om tillämpningen och om vilka utbildnings- och andra kompetensinsatser som behövs. Kommittén föreslår därför att det bildas en informell grupp för PBLsamverkan, där även Lantmäteriet deltar.</p>
<p>Kommitténs erfarenheter visar att de kommande årens utbildningsinsatser, i likhet med kommitténs fördjupningsinsatser, bl.a. lämpligen bör genomföras i form av rikstäckande webbseminarier som vid behov följs upp med regionala eller lokala workshoppar. Formen ger möjlighet att effektivt nå ut med ett samstämmigt budskap till hela landet och därmed lägga grunden för en enhetlig tillämpning.</p>
<p>Kommitténs nätverk av PBL-experter har varit en avgörande framgångsfaktor för utbildningsinsatserna. Kommittén föreslår därför att det avsätts särskilda medel motsvarande 100 000 kronor årligen under en treårsperiod som stöd för att utveckla detta nätverk och stödja erfarenhetsutbyte inom PBL-området.</p>
<p>Kommittén konstaterar att det kan finnas skäl att översiktligt analysera vilka utbildningar om PBL som tillhandahålls vid universitet och högskolor. Överföringen av kunskaper om hur PBL-systemet fungerar har dock bäst effekt om den knyts till den praktiska tillämpningen. Kommittén föreslår därför att det under en treårsperiod avsätts 2 miljoner kronor per år för en samordnad och systematisk introduktionsutbildning för nyanställda tjänstemän inom kommuner och på länsstyrelser.</p>
<p>Kommittén föreslår att det under en treårsperiod avsätts medel motsvarande 10 miljoner kronor per år för gemensamma utvecklingsprojekt för att förbättra i första hand kommunernas arbetssätt och tillämpning av PBL. Målet bör vara att främja ett effektivt byggande och ökat bostadsbyggande. Stödet bör i första hand riktas till projekt som bedrivs i samverkan mellan två eller flera kommuner, men bör även involvera länsstyrelsernas sakkompetens.</p>
<p>Kommitténs utbildningsmaterial och webbseminarier m.m. kommer att hållas tillgängligt genom en arkiverad version av</p>
<p>kommitténs webbplats. En stor del av materialet har också gjorts tillgängligt i appar för mobila enheter.</p>
<p>Sammanfattningsvis bedömer kommittén att uppdragets syfte och det mål som kommittén satte upp för sin verksamhet har uppnåtts genom de kompetenssatsningar som kommittén har genomfört. Kommittén har uppnått goda resultat med de metoder som använts men tiden har varit alltför kort sedan lagen trädde i kraft för att se effekten av den nya lagen och insatserna. Det är därför viktigt att det görs fortsatta insatser för att upprätthålla och stärka kompetensen med syftet att främja en mer enhetlig och effektiv tillämpning av den nya PBL och därmed bl.a. bidra till ett ökat bostadsbyggande.</p>
