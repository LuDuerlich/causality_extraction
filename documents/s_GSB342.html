<h1>Sammanfattning</h1>
<h2>Utgångspunkter för utredningen</h2>
<p>I högskoleförfattningarna – högskolelagen (1992:1434, HL) och högskoleförordningen (1993:100, HF) – föreskrivs att en anställning som lärare vid en högskola kan vara förenad med en anställning som specialistutbildad läkare eller tandläkare vid en sådan sjukvårdsenhet som är upplåten för medicinsk utbildning och forskning. Innehavaren måste dock uppfylla behörighetskraven för båda anställningarna. För att tillgodose läkarutbildningens behov av att ge studenterna tillfälle till praktiskt arbete inom sjukvården, föreskrivs i lagen (1982:764) om vissa anställningar som läkare vid upplåtna enheter m.m. att varje läkare som är anställd vid en s.k. upplåten enhet – dvs. sådan enhet inom landstingets hälso- och sjukvård som har upplåtits för den grundläggande högskoleutbildningen för läkarexamen – är skyldig att biträda vid handledningen av medicine studerande.</p>
<p>I ovannämnda högskoleförfattningar föreskrivs vidare om läraranställningar i högskolan. Om läkares befogenheter finns föreskrifter i hälso- och sjukvårdslagen (1982:763), HSL, samt i vissa specialförfattningar inom området. Kommunallagen innehåller regler om de närmare förutsättningarna för delegation från en kommunal (landstingskommunal) nämnd till enskilda befattningshavare.</p>
<p>Ersättningen från staten till landstingen för deras medverkan i läkarutbildningen regleras i det s.k. ALF-avtalet, där staten och berörda landsting har kommit överens om samarbete om grundutbildning av läkare, medicinsk forskning och utveckling av hälso- och sjukvården.</p>
<h2>Utredningens förslag</h2>
<p>Utredningen föreslår att</p>
<p>• de förenade anställningarna avskaffas och ersätts med ett system där arbetstagarna har en enda statlig anställning med rätt och skyldighet att tjänstgöra inom hälso- och sjukvården</p>
<p>• högskolelagens bisyssleregler kompletteras för att tillgodose sjukvårdhuvudmannens behov</p>
<p>• kommunallagen ändras så att det blir möjligt för ett landsting att också i framtiden anförtro ledningsuppgifter till arbetstagare som i dag innehar en förenad anställning</p>
<p>• hälso- och sjukvårdslagen kompletteras med en regel enligt vilken de läkare vars förenade anställningar omregleras också i framtiden skall betraktas som läkare i allmän tjänst</p>
<p>Utredningen anser att följande fördelar uppnås med ett genomförande av förslagen.</p>
<h2>Klarhet i arbetsgivarfrågan</h2>
<p>Genom att arbetstagarna endast kommer att ha en enda arbetsgivare, nämligen högskolan, kommer olika frågor om vem som har arbetsgivaransvaret i olika situationer att bli klarare. Eftersom högskolan blir ensam arbetsgivare, svarar högskolan för samtliga arbetsgivarens skyldigheter gentemot arbetstagarna. Samtidigt har högskolan alla befogenheter som tillkommer arbetsgivaren. Högskolan svarar således för samtliga löneutbetalningar till de anställda, vilket omfattar olika arvoden och tillägg som arbetstagaren får rätt till genom sitt arbete inom hälso- och sjukvården.</p>
<h2>Flexiblare arbetsorganisation</h2>
<p>Utredningen gör bedömningen att omregleringen av de förenade anställningarna bör göra det möjligt för parterna att anpassa varje enskild arbetstagares arbetsinsats inom hälso- och sjukvården på ett sätt som bättre än idag tillgodoser såväl verksamhetens behov som den enskilde individens intresse. Även om utgångspunkten i och för sig är densamma, nämligen att arbetstiden sett över en längre tidsperiod kommer att fördela sig med två tredjedelar av tjänstgöringen förlagd till högskolans verksamhet och återstoden till hälso- och sjukvården bör det vara möjligt att anpassa den närmare fördelningen av arbetstiden för varje individ mellan åren på ett flexibelt sätt. Det handlar då dels om hur stort behov av specialistkompetens som sjukvårdsmannens behöver, dels vilket behov högskolan har av den personens medverkan i utbildningen och forskningen. Ett väsentligt inslag i den bedömningen blir även varje individs personliga önskemål inför instundande arbetsår.</p>
<h2>Klarare bisyssleregler</h2>
<p>Genom att två anställningar ersätts med en enda bör det bli enklare att bedöma tillåtligheten av olika bisysslor. Med dagens system kan det inträffa att en bisyssla som är tillåten enligt högskolelagens regler om bisyssla som avser forsknings- och utvecklingsarbete inom anställningens ämnesområde rimmar mindre väl med landstingens krav på förtroendet för en läkares sätt att utföra sitt arbete. Därför bör den aktuella paragrafen, 3 kap 7 § högskolelagen, kompletteras med ett stadgande om att en bisyssla inte får skada allmänhetens förtroende för sjukvårdhuvudmannens verksamhet.</p>
<h2>Pensionsfrågan blir löst</h2>
<p>Pensionsrätten för arbetstagare med förenade anställningar har under många år varit föremål för mer eller mindre provisoriska lösningar. För närvarande råder ett kollektivavtalslöst tillstånd mellan parterna. Genom att all lön utbetalas av den statliga arbetsgivaren, blir konsekvensen att alla ersättningar blir pensionsgrundande. I förslaget förutsätts sjukvårdshuvudmannen svara för pensionskostnaderna i proportion till arbetstagarens tjänstgöring inom hälso- och sjukvården. Det blir då en uppgift för högskolan och sjukvårdshuvudmannen att komma överens om hur dessa och andra uppkomna kostnader skall regleras.</p>
<h2>Olägenheter med förslagen</h2>
<p>En omreglering av anställningsvillkoren av den omfattning som utredningen har föreslagit är inte utan problem. Vid en sammanvägning av för- och nackdelarna av förslagen har utredningen funnit att de fördelar som kan uppnås överväger de olägenheter som kan uppkomma. I huvudsak är dessa följande.</p>
<p>Utredningen har konstaterat att det inte torde vara möjligt för berörda universitet och landsting att träffa avtal om att anlita lärare vid universitet för arbete inom hälso- och sjukvården utan att tilllämpa föreskrifterna i lagen i de frågor som utredningen avser utan att tillämpa lagen (1982:1528) om offentlig upphandling (LOU). Med hänsyn till de krav på upphandling som ställs på grund av EGrätten är det inte formellt möjligt att genom en regel i svensk lag undanta denna kategori av avtal från lagens regler. Då finns skäl att ställa frågan om detta blir så betungande för parterna, främst då landstingen, att det framstår som orimligt att genomföra utredningens förslag</p>
<p>Utredningens bedömning är att ett visst merarbete kommer att uppstå, men att de ekonomiska och administrativa konsekvenserna inte torde bli så betungande att man bör avfärda tanken att omreglera de förenade anställningarna.</p>
<p>Under alla förhållanden måste parterna träffa avtal om de närmare förutsättningarna för berörda lärares tjänstgöring inom hälso- och sjukvården. Eftersom LOU blir tillämplig måste sjukvårdshuvudmannen i förväg klargöra de närmare förutsättningarna under vilka arbetet skall bedrivas, och lärosätena måste då lämna anbud som följer det av sjukvårdshuvudmannen upprättade anbudsunderlaget. Båda parterna är stora organisationer med kompetens i och erfarenhet av upphandlingsfrågor, varför det bör vara möjligt att finna fungerande rutiner för upphandlingen.</p>
<h2>Kombinationstjänsterna som brygga försvinner</h2>
<p>Genom att de förenade anställningarna avvecklas kommer arbetstagarna att i framtiden endast ha en arbetsgivare. I det vardagliga arbetet bör inte några konkret iakttagbara nackdelar uppkomma. Såsom hittills skall de berörda individerna ha både rättighet och skyldighet att tjänstgöra inom sjukvården. Problemet bör dock inte underskattas. Eftersom anställningarna hos sjukvårdshuvudmannen har upphört finns en risk för att individerna inte längre kommer att känna sig delaktiga i verksamheten inom hälso- och sjukvården, samtidigt som huvudmannen inte längre betraktar dem som fullvärdiga medarbetare i verksamheten.</p>
<p>För att verksamheten skall kunna fungera väl under de nya förutsättningarna krävs därför ett omfattande och uthålligt engagemang från både lärosäte och sjukvårdshuvudman för att skapa så goda förutsättningar som möjligt för den berörda personalen. Enligt 2003 års ALF-avtal skall respektive landsting och universitet bilda ett gemensamt ledningsorgan, där landstingets och universitetets ledningsnivåer är representerade och verkar på jämbördiga villkor. I detta organ skall alla frågor av principiell betydelse för den grundläggande läkarutbildningens kliniska anknytning och den kliniskt inriktade medicinska forskningen behandlas. Det framstår som en angelägen uppgift för detta organ att hantera eventuella uppkommande problem av här beskrivet slag.</p>
<h2>Administrativt merarbete för universiteten och landstingen</h2>
<p>Ett genomförande förslagen kommer att medföra ett administrativt merarbete för såväl universiteten som landstingen. Hur omfattande detta kommer att bli är svårt att bedöma, inte minst mot bakgrund av att det inte nu går att uttala sig om omfattningen av eventuella mervärdesskatterättsliga konsekvenser. Den stora arbetsbelastningen kommer att hänföra sig dels till genomförandet av upphandlingen, dels till fakturahanteringen när universiteten skall ta betalt av landstingen för genomförda arbetsinsatser. Även här är det relevant att konstatera att båda sidor utgörs av stora organisationer med erfarenhet av att hantera såväl betydande betalningsströmmar som komplexa ekonomiadministrativa uppgifter.</p>
