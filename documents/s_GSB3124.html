<h1>Sammanfattning</h1>
<h2></h2>
<p>Utredningen föreslår att ett Östersjöcentrum inrättas i Visby med geografiskt fokus på Estland, Lettland, Litauen, Polen, Ryssland – med tonvikt på närområdet i nordvästra Ryssland-, Ukraina, och Vitryssland (”de prioriterade länderna”). Östersjöcentrum skall vara ett nationellt centrum med övergripande mål att underlätta och utveckla kontakter och samarbete med dessa länder. Östersjöcentrum skall i princip inte ersätta redan existerande organisationer, institutioner och stöd utan tjäna som stöd och komplement därtill. Östersjöcentrum föreslås bestå av 15 personer och ha en årsbudget om drygt 80 miljoner kronor när verksamheten är fullt utbyggd år 2006. Samtidigt som Östersjöcentrum etableras kommer regeringskansliets Östersjömiljardsekretariat successivt att avvecklas till följd av att östersjömiljardfinansierad verksamhet upphör.</p>
<p>Östersjöcentrum skall enligt förslaget ha följande verksamheter: 1. informera svensk allmänhet och specialister om det svenska samarbetet med de prioriterade länderna samt informera intresserade i dessa länder om Sverige. En huvudsakligen  IT-baserad informationsfunktion etableras vid Östersjöcentrum, 2. främja kontaktskapande och erfarenhetsutbyte mellan olika nationella aktörer inom det svenska Östersjösamarbetet. Detta skall ske främst genom seminarieverksamhet, 3. främja fördjupat arbete inom områden som bedöms vara av särskilt intresse för att utveckla samarbetet med berörda länder, 4. bidra till utformning av policy genom att aktörer som deltar i Östersjöcentrums verksamhet formulerar gemensamma slutsatser och rekommendationer, 5. ansvara för styrning och genomförande av det s.k. Visbyprogrammet, en stipendieverksamhet som tar sikte på de prioriterade länderna, samt ansvara för ett stipendieprogram, ("ledarskapsprogram"), inriktat på framtida ledare inom näringsliv och offentlig sektor i de berörda länderna.</p>
<p>Vi föreslår vidare att: 6. målsättningen för Visbyprogrammet preciseras till att gälla ett fördjupat forsknings- och utbildningssamarbete mellan Sverige och motparter i berörda länder, 7. möjligheten prövas att förlägga det Internationella programkontoret (IPK) till Visby med övertagande av det operativa ansvaret för Visbyprogrammet samt övrig stipendieverksamhet inom utbildnings- och forskningsområdet som Svenska institutet för närvarande ansvarar för. En sådan ordning skulle innebära att Sverige i likhet med flera andra länder fick en sammanhållen hantering av utländska stipendieärenden inom utbildnings- och forskningsområdet.</p>
<p>Utredningen har också haft att ta ställning till om det finns verksamheter som tidigare finansierats ur anslaget Näringslivsutveckling i Östersjöregionen som bör få en fortsättning och hur dessa i så fall skall administreras och finansieras.</p>
<p>Vi föreslår i den delen att: 8. verksamheten Affärschans Östersjön fortsätter inom ramen för Exportrådets ordinarie verksamhet, med inriktning mot de prioriterade länderna och med ökad finansiering av deltagande företag, 9. den näringslivsfrämjande verksamhet inom Barentsregionen som finansierats genom Östersjömiljard 2 utvärderas inför ett eventuellt beslut om en förlängning, 10. verksamheten Aktiv Projektutveckling inom Utrikesdepartementets projektexportsekretariat fortsätter som en del av departementets ordinarie exportfrämjande verksamhet. En utvärdering av verksamheten genomförs för åren  2000–2005, 11. en förstärkning sker av Exportrådets och ambassadernas projektbevakning , 12. svenska konsultfonder i de internationella finansieringsinstitutioner som har verksamhet i de berörda länderna tillförs ytterligare medel, om utvärderingar kan visa att svenska företags upphandlingsmöjligheter därigenom förbättrats.</p>
