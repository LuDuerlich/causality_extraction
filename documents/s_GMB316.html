<h1>Sammanfattning</h1>
<h2></h2>
<p>Denna kunskapsöversikt om bemötande av personer med funktionshinder är genomförd på uppdrag av 5TREDNINGEN OM BEM¶ TANDE AV PERSONER MED FUNKTIONSHINDER 3  . Huvudsyftet med kunskapsöversikten har varit att gå igenom bemötandeproblematiken som den presenteras i svensk och internationell forskning och den kunskap som där kommit fram. Inventeringen upptar i huvudsak nyare forskning, men också material av äldre datum har tagits med. Skälet till detta är att det inte funnits nyare forskning inom just det området men att resultaten bedömts vara så pass intressanta att de varit värda att redovisa. Såväl forskning i Sverige och övriga skandinaviska länder som i USA, England och Kanada har tagits med.</p>
<h2>Bakgrund och avgränsningar, teorier och definitioner</h2>
<p>Många forskare menar att attityder är åsikter som leder till handling. Personers benägenhet att handla, säger många forskare, står på ett visst sätt i överensstämmelse med den attityd de har. Därför kan man påverka handlingar genom att påverka attityder. Lite förenklat skulle man kunna säga att en persons bemötande till en person med funktionshinder är alla de handlingar som den personen utfört gentemot den andre. Andra forskare är kritiska till att använda attitydbegreppet på detta sätt. De menar att det inte alls är säkert att det enbart är attityderna som påverkar människors handlingar utan dessa bestäms till stor del av sociala och strukturella faktorer.</p>
<p>Det finns också forskare som anser att det är människors rädsla och ångest för det okända och annorlunda som formar attityderna. Sådana känslor ger mycket ofta upphov till avståndstagande, men också till inre konflikter mellan de egna reaktionerna och de av samhället vedertagna värderingarna och normerna om vad som är rätt och riktigt.</p>
<p>Letar man efter forskning som inriktar sig på begreppet bemötande blir resultatet nedslående. Förhållandevis lite har skrivits om hur personer med funktionshinder bemöts av t.ex. tjänstemän, politiker och andra inom socialtjänsten, hälso- och sjukvården, försäkringskassan och skolan.</p>
<p>Begreppet bemötande har definierats på olika sätt i två tidigare bemötandeutredningar. I betänkandet "RISTER I /MSORG EN FR¥GA OM BEM¶TANDE AV ¤LDRE  (SOU 1997:51) definieras bemötande som en ömsesidig relation, den inställning personer har till varandra. Men bemötandet definieras också som "samhällets övergripande synsätt uttryckta i lagar och förordningar". I betänkandet *¤MST¤LLD V¥RD /LIKA V¥RD P¥ LIKA VILLKOR (SOU 1996:133) definieras bemötandet mer avgränsat. Här avses "vårdpersonalens allmänna beteende mot patienten, information, kommunikation, interaktion, patientinflytande och olika aspekter på servicekvalitet".</p>
<p>Om begreppet bemötande ligger närmare begreppet beteende än attityd, så ligger attitydbegreppet i dess negativa betydelse mycket nära ordet fördom. Fördom brukar definieras som "en grundlös inställning, en förutfattad mening".</p>
<p>Det finns, säger många forskare, ett samband mellan attityd och bemötande, men de är inte helt överens om hur detta samband ser ut. Vissa menar att det är de strukturella förhållandena, t.ex. organisationen och andan på arbetsplatsen, som formar attityderna och därmed bemötandet. Andra forskare menar att det är attityderna, dvs människors föreställningar, åsikter eller värderingar, som avgör bemötandet.</p>
<p>Ett nytt sätt att se på handikapp har alltmer vunnit gehör. Enligt detta synsätt bör handikapp ses som effekten av samhällets oförmåga att tillmötesgå funktionshindrade personers behov, snarare än personens oförmåga att uppfylla samhällets krav.</p>
<p>En konsekvens av det nya handikappbegreppet är, enligt Finkelstein, som forskat om attityder till personer med funktionshinder, att forskningen nu bör sluta att fokusera på individen. I stället bör forskningen ägna sig åt den roll de sociala förhållandena och "de professionella hjälparna" kommit att få och på det beteende i form av roller, perceptioner och attityder till funktionshindrade personer som utvecklats hos dessa s.k. hjälpare. En sådan förskjutning av fokus från individen till omgivningen och den funktionshindrade personens egen uppfattning skulle, menar Finkelstein, innebära att synen på funktionshindrade personer skulle förändras från objekt till subjekt. Denna växling i fokus är i grunden en konsekvens av det nya handikappbegreppet.</p>
<p>Kerr, som också forskat i attityder till personer med funktionshinder, anser däremot att problemen inte bör ses som uteslutande hörande till individen eller uteslutande till miljön utan som ett resultat av en samverkan mellan dessa. Det betyder, säger Kerr, att människor med funktionshinder konfronteras med problem som andra inte har, men att ansvaret för att lindra dessa problem ligger på samhället. Men ansvaret ligger också på den som själv har ett funktionshinder. Han eller hon kan och bör påverka hur situationen utvecklar sig och därmed också kvaliteten på bemötandet.</p>
<h2>Bemötandet ur olika aspekter</h2>
<p>De flesta forskningsprojekt och studier som gåtts igenom är inriktade på hur anställda inom olika yrkesgrupper ser på personer med funktionshinder, deras utbildning, socio-ekonomiska status m.m. eller på inställningen till olika typer av funktionshinder. Mycket sällan finns forskning utifrån funktionshindrade personers eget perspektiv och så gott som aldrig forskning som tar sin utgångspunkt i medborgarrätten.</p>
<p>Under de senaste åren har emellertid några svenska forskare studerat hur de sociala faktorerna påverkar livssituationen för personer med rörelsehinder och deras familjer och de existentiella villkor som de lever under. Paulsson, som studerat vad det inneburit för en grupp neurosedynskadade personer att växa upp med svåra arm- och benmissbildningar, menar att orsaken till att de neurosedynskadade barnen nästan undantagslöst försågs med proteser var kravet på normalitet och ett sätt att dölja barnens skador och därmed skydda dem från samhällets negativa attityder. Denna tilltro till proteser och protesforskning gjorde, säger Paulsson, att man länge inte såg barnens behov av emotionell, social och intellektuell utveckling vilket snarare försvårade barnens livsvillkor i stället för att underlätta dem.</p>
<p>Jacobson har studerat hur personer med stort behov av personlig hjälp upplever sina livsvillkor. Hon menar att just det stora behovet av personlig hjälp nästan undantagslöst leder till ett makt-beroendeförhållande. Människor som administerar eller ger hjälp har makt i så motto att de har möjlighet att bestämma typ och omfattning av hjälp och när och hur den skall ges. Det är en ojämn maktfördelning som, enligt Jacobson, kan leda till att människor med stora hjälpbehov blir kränkta vilket i sin tur leder till att deras självuppfattning och identitet påverkas på ett negativt sätt.</p>
<p>Det finns en föreställning att allmänheten skulle ha olika inställning till olika funktionshinder och att det skulle existera en hierarki mellan olika funktionshinder. Vissa forskningsresultat bekräftar detta. Personer som inte ser befinner sig enligt denna hierarki längst upp på skalan medan personer med utvecklingsstörning och personer med psykiska sjukdomar befinner sig längst ner. Det finns emellertid studier som bestrider att det skulle existera en hierarki av sådana attityder. Människor är i allmänhet osäkra och oroade inför mötet med personer med funktionshinder oavsett vilket funktionshinder det gäller. Variationerna i attityder skulle snarare vara gradskillnader än artskillnader.</p>
<p>Det finns också många studier som visar att det finns ett engagemang på en principiell nivå, kalla det lika-rättighets-resonemang eller en påstådd positiv inställning till personer med funktionshinder i allmänhet, men ett motstånd att i ens eget liv som arbetsgivare, granne eller lärare införliva dem i gemenskapen.</p>
<p>När det gäller attityder till personer med hörselskador bekräftar flera forskningsresultat att personer som bär hörapparat mycket ofta möts av negativa attityder. Man talar om den s.k. hörapparatseffekten, dvs om en människa bär en hörapparat möts hon av en negativ inställning. Det gäller också barn som bär hörapparat.</p>
<p>Personer som inte ser möter nästan alltid medlidande och betraktas som hjälplösa medan personer med utvecklingsstörning och personer med psykiska funktionshinder mycket ofta bemöts fördomsfullt och ibland negativt.</p>
<p>När det gäller forskning om attityder till kvinnor med funktionshinder konstateras att sådan forskning nästan helt och hållet saknas. Detta visar, säger Karin Barron, som tagit upp denna fråga, dels att funktionshindrade människor ses som könlösa varelser, dels att de sociala hindren som dessa människor möter inte uppfattas som existerande sociala könsroller. Resultaten är entydiga – funktionshindrade kvinnor bemöts med bristande förtroende och respekt i samhället.</p>
<p>Anställdas och olika yrkesgruppers inställning till personer med funktionshinder och till anhöriga har undersökts av många forskare. Detsamma gäller barns attityder och värderingar om andra barn och grannars attityder särskilt till personer med psykisk sjukdom och till personer med utvecklingsstörning. De flesta av dessa studier har skett under den period på 1980-talet och början av 1990-talet då institutioner och vårdhem avvecklades och ersattes av andra stöd- och boendeformer.</p>
<p>Forskningen om de professionellas attityder utgår från att deras attityder har stor betydelse för hur resultatet av behandlingen tas emot. Det gäller oavsett om resurserna är bra eller dåliga. Personalens attityder avgör kvaliteten på bemötandet. I många nyare studier framgår att de flesta personer som i sitt arbete kommer i kontakt med personer med funktionshinder har en ganska positiv inställning. Det gäller t.ex. arbetsledare och chefer inom ett antal företag.</p>
<p>Det finns ett stort antal svenska och utländska studier av lärarnas attityder till att undervisa elever med funktionshinder och andra elever tillsammans. Olika svenska forskningsresultat tyder på att lärarnas attityder är beroende av vilket funktionshinder en elev har och hur komplicerat detta funktionshinder är. En nyligen gjord studie av den amerikanske forskaren Bennett (1996) bekräftar dessa resultat. Forskare har också undersökt om det finns något samband mellan lärarnas utbildning, t.ex. i specialpedagogik, och deras attityder till att undervisa elever med funktionshinder tillsammans med andra elever. Något sådant samband fanns inte. Det finns emellertid forskningsresultat som tyder på motsatsen – ju bättre utbildning i specialpedagogik desto positivare attityder.</p>
<p>I samband med avvecklingen av institutioner för personer med utvecklingsstörning och personer med psykisk sjukdom gjordes ett antal studier om bl.a. de blivande grannarnas attityder. Resultaten är delvis motstridiga. Å ena sidan tyder vissa forskningsresultat på att en utflyttning från institution till mer ordinära boendeformer inte lett till bra kontakter med grannar och andra. Det har snarare varit så att det uppstått konflikter och negativa attityder från grannarnas sida till de nyinflyttade. Å andra sidan finns forskare som kommer till motsatt resultat. Människor som bor i områden där det bor många personer med utvecklingsstörning har större förståelse och positivare attityder till sådana grannar än personer utan sådana kontakter.</p>
<h2>Orsaker till negativa attityder och dåligt bemötande</h2>
<p>När forskarna vill förklara vad som kan ligga bakom olika attityder och bemötanden finns många olika ansatser. Men resultaten är motsägelsefulla och forskarna är inte eniga om varför attityderna till personer med funktionshinder ser ut som de gör i olika sammanhang. I forskningslitteraturen finns också olika modeller beskrivna som försöker besvara frågan om varför funktionshindrade personer så ofta möts av negativa attityder. Det finns socio-kulturella-, psykodynamiska-, historiska-, och demografiska förklaringar samt förklaringar som grundar sig på personligheten. Som alltid kan inte enbart en modell förklara ursprunget till negativa attityder. Olika orsaker griper in i varandra och olika förklaringar behöver inte utesluta varandra.</p>
<p>En allmän uppfattning bland forskarna är att ett negativt bemötande ofta har sin orsak i att det formella regelverket är otydligt. Antoinette Hetzler som studerat den socialförsäkringsrättsliga utformningen av handikappersättningen, pekar på att de svåraste hindren i kontakter med den offentliga sektorns olika förmånssystem ligger i dolda strukturer. De anställdas inställning och attityder styrs av dessa strukturer. Bristande kunskaper om vad det innebär att ha ett funktionshinder och om de intentioner som ligger bakom olika regelverk är andra faktorer som Socialstyrelsen menar är av avgörande betydelse för bemötandet.</p>
<p>Andra forskare anser att det är människors ångest och rädsla för det som är annorlunda som skapar attityderna. Det är en rädsla för det okända, en rädsla som de flesta människor inte har någon kunskap om och som de därför inte kan hantera. Attityderna kan då vara något som kan hjälpa till att förstå världen runtomkring genom att organisera och förenkla den, att skydda sig själv från obehagliga sanningar eller att anpassa sig till en komplex verklighet.</p>
<p>Orsaker till negativa attityder kan också vara människors tendens att kategorisera och gruppera andra människor utifrån vissa kännetecken (rörelsehindrad, blind, etc.) och inte utifrån de individuella egenskaperna. Varje medlem i "gruppen" uppfattas på samma sätt och möts av samma negativa förväntningar. På så sätt, menar forskarna, skapar en från början felaktig föreställning om en situation ett nytt beteende hos individen, vilket gör att den ursprungligen felaktiga föreställningen blir verklig – en självuppfyllande profetia har uppkommit.</p>
<p>Språkets betydelse har ofta framhållits som avgörande för hur människor upplever bemötandet. Här har inte minst den samlade handikapprörelsen haft stor betydelse för att förändra terminologin. Många forskare har också ägnat frågan stor uppmärksamhet.</p>
<p>Den svenske forskaren Hännestrand anser t.ex. att begreppet "handikappad" i allmänt språkbruk används som en stämpel med vars hjälp personer med funktionshinder definitionsmässigt placeras i en underordnad position. Andra forskare, t.ex. Eayrs, har samma uppfattning. Att stämpla någon som handikappad innebär att människor i omgivningen börjar agera på ett visst sätt – nämligen på det sättet som man förväntas reagera om man får veta att någon person t.ex. är utvecklingsstörd. Benämningen är med andra ord, säger Eayrs, ett viktigt instrument i konstruktionen av den sociala verkligheten, eftersom språket är det instrument genom vilket medvetandet formas. Atkinson anser däremot att språkliga förändringar inte alltid lett till ändrade attityder. Hon menar att förändringar i terminologi inte räcker för att åstadkomma större attitydförändringar. Detta beror på, säger Atkinson, att fördomar vilar på förutfattade meningar och myter och dessa är djupt rotade. Människorna är ofta inte ens medvetna om att de har dessa attityder.</p>
<p>Också mediernas betydelse som opinionsbildare av attityder har studerats. I en engelsk undersökning om hur personer med funktionshinder framställs i brittisk television konstateras att de nästan alltid framställs på ett negativt sätt och att deras roller alltid står i relation till deras funktionshinder. Det är funktionshindret och inte personen som framhålls. På samma sätt förhåller det sig, enligt Klobas, i de filmer där någon av skådespelarna gestaltar en person med ett funktionshinder. Hon menar att det finns en stor skillnad mellan hur en person med funktionshinder framställs på film jämfört med hur andra människor gestaltas i filmen. Fortfarande framställs funktionshindret som ett personligt problem som man måste övervinna. Personens karaktär är endimensionell och framställs inte som en integrerad del av handlingen. Det finns också, säger hon, många filmer som förmedlar ett emotionellt budskap – en person med funktionshinder skall "acceptera", "besegra" eller "övervinna" sitt funktionshinder eller t.o.m. "bli botad".</p>
<h2>Att förändra bemötande</h2>
<p>De flesta forskare är överens om att det är mycket svårt att förändra människors attityder. Det fordras att man själv kan granska sin egen inställning och sina egna fördomar. Det måste också finnas möjlighet att kunna bearbeta sina attityder.</p>
<p>Det framhålls mycket ofta att ett effektivt sätt att förändra attityder och bemötande är ökad information och ökad kunskap. På motsvarande sätt menar flera forskare att en attitydförändring kan åstadkommas genom ökad kontakt mellan personer med funktionshinder och andra medborgare. Ofta anses en kombination av ökad utbildning, information och interaktion ge bäst resultat. Men för att interaktionen skall utvecklas i positiv riktning fordras, enligt Yuker, att vissa villkor är uppfyllda. Samarbete och ömsesidigt engagemang måste finnas. Mötet skall vara givande för båda parter. Det skall resultera i att personerna lär känna varandra och i att en kontinuitet finns i relationen. Det finns emellertid också forskare som menar att ingen av de här åtgärderna ger önskad effekt varken var för sig eller sammantaget.</p>
<p>Flera forskare har påpekat att det mycket ofta är de personliga egenskaperna hos den funktionshindrade personen själv som avgör hur bemötandet och de sociala relationerna utvecklas. Den egna självuppfattningen kan vara utslagsgivande för möjligheterna att leva i delaktighet och jämlikhet med andra.</p>
