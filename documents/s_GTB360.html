<h1>Sammanfattning</h1>
<h2></h2>
<p>Under våren har Rådet genomfört bl.a. följande aktiviteter</p>
<p>• inrättat en rådgivningspanel</p>
<p>• startat och utvecklat www.rsos.se</p>
<p>• genomfört utskick till anhöriga till saknade och omkomna</p>
<p>• anordnat anhörigmöten</p>
<p>• samarbetat med frivilligorganisationer och trossamfund</p>
<p>• samarbetat med statliga myndigheter samt kommuner och landsting</p>
<p>• genomfört undersökningar bl.a. om det psykosociala stödet</p>
<p>Regeringen inrättade den 10 januari 2005 ett nationellt råd för stöd och samordning efter flodvågskatastrofen. Enligt direktiven (dir. 2005:1) ska Rådet utgöra en funktion dit överlevande och anhöriga kan vända sig för att få vägledning och information. Rådet ska även verka för goda kontakter mellan å ena sidan anhöriga och efterlevande och å andra sidan myndigheterna. Därutöver ska Rådet verka för samordning av information från myndigheter. I direktiven anges också att det behov av stöd och hjälp som barn och unga som drabbats av katastrofen har kräver särskild uppmärksamhet och kompetens. Rådet ska även ha ett nära samarbete med myndigheter, försäkringsbolag, reseföretag, frivilligorganisationer och trossamfund i Sverige.</p>
<p>Enligt direktiven ska rådet senast den 1 juli 2005 lämna en första samlad redovisning av arbetet. I detta betänkande lämnas en redovisning av Rådets arbete under våren. Det är i dag för tidigt att redovisa erfarenheter från arbetet. Dessa kommer att redovisas i en rapport under 2006.</p>
<p>Samhällets stöd till anhöriga och drabbade måste vara uthålligt. Under hösten behöver ytterligare insatser med stöd till anhöriga</p>
<p>och drabbade genomföras. I detta arbete har Rådet en viktig uppgift. Rådets verksamhet bör därför fortsätta under hösten.</p>
<p>Rådets arbete</p>
<p>Under våren har Rådet genomfört flera olika aktiviteter för att underlätta för anhöriga och drabbade av flodvågskatastrofen.</p>
<p>Rådgivningspanel</p>
<p>Rådet har inrättat en rådgivningspanel som besvara frågor från anhöriga och drabbade som ställs via telefon, e-post eller brev. Rådgivningspanelen har under perioden den 17 januari – den 5 juni 2005 svarat på sammanlagt 1 133 frågor.</p>
<p>www.rsos.se</p>
<p>Rådet har en webbplats där information finns som är relevant för anhöriga och drabbade. Bland annat finns en avdelning med frågor och svar där Rådet tagit fram över 170 frågor och svar. Det finns även information om arbetet i katastrofområdet och identifieringsarbetet. Rådet har även haft experter som har svarat direkt på barns egna frågor på webbplatsen. Webbplatsen har totalt haft cirka</p>
<p>70 000 besök under perioden den 10 januari – den 31 maj 2005. Under perioden har webbplatsen i genomsnitt haft 496 besök per dag.</p>
<p>Informationsbrev</p>
<p>För att kunna ge direkt riktad information till anhöriga och drabbade ger Rådet ut ett informationsbrev. Informationsbrevet ges ut var 14:e dag eller vid behov. Det har hittills kommit ut vid 8 tillfällen. Det finns möjlighet att prenumerera via e-post eller få en tryckt version hemsänd i brevlådan. Antalet prenumeranter uppgår i dag till cirka 385.</p>
<p>Rådet har under våren gett ut faktablad om god man och dödförklaring.</p>
<p>Informationsbreven och faktabladen har laddats ner fram till och med den 31 maj 2005 enligt nedan.</p>
<p>Informationsbrev 1 (2005-03-01) – 3 108 nedladdningar</p>
<p>Informationsbrev 2 (2005-03-22) – 802 nedladdningar</p>
<p>Informationsbrev 4 (2005-04-19) – 487 nedladdningar</p>
<p>Informationsbrev 5 (2005-05-04) – 275 nedladdningar</p>
<p>Informationsbrev 6 (2005-05-18) – 1 557 nedladdningar</p>
<p>Faktablad om god man (2005-03-22) – 261 nedladdningar Faktablad om dödförklaring (2005-04-05) – 153 nedladdningar</p>
<p>Rådet har även genomfört informationsinsatser riktade till media.</p>
<p>Utskick till anhöriga</p>
<p>Rådet har genom Rådets ordförande skickat ett brev till anhöriga till saknade och omkomna. Tillsammans med brevet bifogades det första informationsbrevet från Rådet. Utskicket resulterade i 94 svar genom en förtryckt svarskupong. Dessa personer anmälde sig som prenumeranter på informationsbrevet. 20 svarskort innehöll även frågor inom olika områden, t.ex. samtalsforum och minnesresor.</p>
<p>Rådet har även hjälpt Röda Korset, Rädda Barnen och Referenspunkt Ersta med utskick till familjer som förlorat barn om helgaktiviteter som dessa organisationer arrangerar under sommaren.</p>
<p>Möten med anhöriga</p>
<p>Rådet har under våren hållit flera möten med anhöriga och drabbade. Möten har hållits i Stockholm, Malmö och Göteborg.</p>
<p>Därutöver har Rådet haft fortlöpande kontakter med några föreningar som bildats av anhöriga eller drabbade av flodvågskatastrofen eller någon annan, bl.a. Föreningen Saknade barn, ViSomFinns, Svenska internationella volontärer (SIV) och Tsunami Victims Aid Initiativ (TVAI).</p>
<p>Samarbete med andra myndigheter</p>
<p>Samarbete har framförallt skett med de myndigheter som är representerade i Rådet. Kontakter har tagits med myndigheter som har särskilda regeringsuppdrag som rör insatser för anhöriga och drabbade. I samarbete med Socialstyrelsen har en intervju-undersökning med tio kommuner genomförts. Tillsammans med Socialstyrelsen planeras en konferens den 7 september 2005 med fokus på hälso- och sjukvårdens och socialtjänstens beredskap.</p>
<p>Rådet har fört diskussioner med berörda myndigheter om de författningsändringar som varit nödvändiga till följd av flodvågskatastrofen. På initiativ av regeringen eller berörda myndigheter har under våren flera författningsändringar genomförts.</p>
<p>När det gäller informationen om identifieringsprocessen har Rådet samarbetat med Rättsmedicinalverket, Polisen och Generalkonsulatet kring den information som publicerats på webbplatsen och i informationsbrevet. Under våren har Rådet haft fortlöpande kontakter med UD och Generalkonsulatet i Phuket.</p>
<p>Arbete med frivilligorganisationer och trossamfund</p>
<p>Rådet har under våren haft fortlöpande kontakter med frivilligorganisationer. Möten har även hållits med olika trossamfund.</p>
<p>Undersökningar</p>
<p>Rådet har under våren genomfört dels en enkätundersökning av det psykologiska/psykosociala stöd som erbjudits drabbade och anhöriga efter katastrofen, dels en undersökning av hur hemkomna svenskar som berörts av flodvågskatastrofen i Asien har upplevt samhällets stöd. Den sistnämnda undersökningen genomfördes genom telefonintervjuer med drygt 1 000 personer. Dessa personer har besvarat frågor om hur man upplevt att man fått hjälp av myndigheter och sjukvård, hur hjälpen fungerat för barn, samt inom vilka områden man önskar se en förbättring.</p>
<p>Erfarenheter så här långt</p>
<p>Arbetet under våren har lett till värdefulla erfarenheter. Det har dock gått för kort tid för att idag kunna värdera dessa erfarenheter och dra slutsatser inför framtiden. Verksamheten är fortfarande i en mycket aktiv fas. Rådet har för avsikt att under 2006 redovisa erfarenheterna från verksamheten. Några erfarenheter bör dock lyftas fram.</p>
<p>• Samhällets insatser och samordningen mellan myndigheter under våren har i stort sett har fungerat väl.</p>
<p>• Enskilda myndigheter har uppmärksammat behov av författningsändringar De författningsändringar som var nödvändiga har genomförts mycket snabbt.</p>
<p>• Rådet har under våren fört diskussioner om frågan om minnesaktiviteter med regeringen och anhöriga och drabbade. Det är viktigt att det klargörs hur Sverige avser att genomföra minnesaktiviteter. Rådet förväntar sig därför att beslut om minnesaktiviteter fattas inom kort.</p>
