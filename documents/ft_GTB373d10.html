<h1>Bilaga 8</h1>
<h2>Skillnader mellan mammans och pappans arbetsinkomst och betydelsen för pappornas uttag av föräldrapenning</h2>
<p>Av Sara Örnhall Ljungh och Håkan Nyman</p>
<p>Syfte</p>
<p>Denna PM analyserar hur pappor med barn födda år 2000 tagit ut föräldrapenningdagar fram till och med det år barnet fyllt 2 år. Analyserna görs genom att mäta antal dagar pappan tagit ut.</p>
<p>Huvudfrågan är om skillnaden i lön/arbetsinkomst mellan föräldrarna påverkar deras uttag. Skillnaden mäts dessutom klassindelad beroende på om mamman, pappan hade en inkomst under respektive över taket i föräldraförsäkringen. Analysen kan även ses som en uppdatering av tidigare studier kring föräldrarnas fördelning av föräldrapenningdagar.</p>
<p>Bakgrund</p>
<p>En uppdatering och revidering av resultaten i budgetpropositionen 2004/05 har gjorts vilken visar hur fördelningen av familjens föräldrapenningdagar såg ut beroende på om mamman, pappan eller bägge hade en inkomst under respektive över taket i föräldraförsäkringen.</p>
<p>I hushåll där mammorna har en inkomst över taket och pappan har en inkomst under taket tar papporna ut närmare 19 procent av föräldrapenningdagarna. I hushåll där det motsatta gäller (dvs. pappans inkomst är högre och mammans lägre än taket) utnyttjar papporna 16 procent av dagarna.</p>
<p>Resultaten visar att i hushåll där båda föräldrarna har inkomster som överstiger taket och där bägge föräldrarna har inkomster under taket är pappornas uttag av föräldrapenningdagar 16 respektive 17 procent.</p>
<p>Utifrån dessa resultat tycks det inte bara vara det ekonomiskt mest rationella som avgör fördelningen av uttaget. Om det bara var ekonomin som bestämde hur fördelningen av föräldrapenninguttaget gjordes skulle männen ta ut en majoritet av dagarna i de fall då kvinnan har högre inkomst än männen. Det mest framträdande i resultatet är att i familjer där mamman har en inkomst över taket och pappan under taket tar pappan ut mest. En följdfråga är om skillnaden i pappornas uttag kan förklaras ytterligare om storleken på skillnaden i inkomst mellan mamman och pappan beaktas.</p>
<p>Frågeställningen utifrån ovan är således – påverkar skillnaderna i lön (året innan barnets födelse) pappornas uttag. Dessutom kontrolleras för övriga faktorer som tidigare har visat sig ha en statistisk effekt ,  detta för att renodla själva inkomstens inverkan på pappornas uttag.</p>
<p>Metod och data</p>
<p>Underlaget för analysen är en samkörning av SCB:s LINDA-databas med RFV:s föräldrapenningregister åren 1999–2002. Analysen avser barn som är födda år 2000. Utifrån data är det bland annat möjligt att identifiera föräldrarnas och familjens egenskaper såsom t.ex. familjeförhållanden, inkomster, utbildning och föräldrapenninguttag. Familjernas egenskaper studeras mellan åren 1999 och 2002. Under denna period har också en majoritet av familjernas föräldrapenningdagar använts.</p>
<p>Alla de föräldrapenningdagar respektive förälder tagit ut under perioden har summerats per förälder och hushåll över respektive period. Delar av dagar har räknats om till hela dagar. Föräldrapenning enligt såväl lägsta nivån, garantinivån som sjukpenningsgrundad nivå har beaktats i beräkningarna. Par som separerar under perioden samt par med adopterade barn som inte är födda år 2000 och flerbarnsfödslar inkluderas inte i analysen. Sammanlagt analyseras uttaget av föräldrapenning för 5 058 barn, eller 10 116 föräldrar .  Urvalet har viktats med hänsyn till hushållets storlek och analysmaterialet är ett representativt urval av den delpopulation (sammanboende med barn födda år 2000) som studeras. De variabler som analyseras presenteras i följande tabell och i appendix redovisas deskriptiv statistik.</p>
<p>Variabler</p>
<p>Den variabel som studeras är antal föräldrapenningdagar pappan tar ut mellan år 2000–2002. Hur pappans respektive mammans fördelning ser ut under denna period redovisas i följande diagram.</p>
<p>En stor andel av papporna tar under de första åren inte ut några dagar alls och en relativt stor andel tar ut omkring 30 dagar, den s.k. pappamånaden. Mammorna tar däremot ut den avgjort största delen av familjens föräldrapenningdagar och störst andel återfinns kring 350 dagar.</p>
<p>Pappans uttag av föräldrapenningdagar år 2000–2002 för barn födda år 2000</p>
<p>Mammans uttag av föräldrapenningdagar år 2000–2002 för barn födda år 2000</p>
<p>Resultat</p>
<p>I tabellen nedan skattas effekten på pappornas uttag av föräldrarnas och familjens ekonomiska förhållanden, samtidigt som hänsyn tas till andra egenskaper som kan tänkas påverka fördelningen av uttagna dagar. Flera tänkbara kombinationer av variabler är möjliga men vi redovisar här endast ett fåtal eftersom skillnaderna mellan modellerna generellt är små.</p>
<p>Tre olika modeller har beräknats, med olika kombinationer av de ekonomiska variablerna. Den beroende variabeln är antalet föräldrapenningdagar pappan tagit ut under den observerade perioden. Alla parameterskattningar är statistiskt signifikanta vid enprocentsnivån, undantaget variabeln som indikerar om det redan fanns barn i familjen vid periodens början.</p>
<p>I modell 1 skattas effekten av pappans arbetsinkomst på antalet dagar han tar ut. En positiv parameterskatting betyder att ju högre inkomst pappan har desto fler dagar tar han ut, eller med andra ord, för varje ökning av pappans inkomst med 10 000 kronor tar pappan ut ytterligare ca 5 dagar. Om denna variabel kvadreras får man indikation på om ökningen i uttag fortsätter eller avtar vid ökade inkomster. En negativ parameterskattning antyder här att ökningen av pappans uttag av föräldrapenningdagar minskar vid höga inkomster.</p>
<p>Skattningarna vilka indikerar om pappan och mamman har inkomster över respektive under taket i föräldraförsäkringen visar att då mamman har en inkomst över taket tar pappan ut fler dagar jämfört med familjer där mamman har inkomster under taket, detta oavsett om pappan har inkomster över eller under taket. Detta är något oväntat då tidigare analyser har visat att pappor med en inkomst över taket tar ut färre dagar. I kombination med att också mamman har en inkomst över taket tenderar dock mammans egenskaper att dominera, eller snarare egenskaperna i dessa familjer har ett positivt samband med pappornas uttag. Den grupp som tar ut mest är då mamman har en inkomst över taket medan pappan har en inkomst under. I de fall då mamman har en inkomst under taket och pappan över taket tenderar pappan att ta ut minst antal dagar. Sammanfattningsvis tycks det mest ekonomiskt rationella avgöra vilken grupp som tar ut mest. Papporna tar ut mest då familjen förlorar minst, det vill säga då mamman har en inkomst över taket och pappan under taket. Minst tar de ut då de förlorar mest, det vill säga då pappan har en inkomst över taket och mamman en inkomst under taket.</p>
<p>En uppsättning variabler vilka kan tänkas ha en stark effekt på pappornas uttag är om de arbetar inom statlig jämfört med privat sektor. De statliga avtalsförsäkringarna täcker upp en stor del av inkomstbortfallet vid föräldraledighet, vilket kan antas stimulera pappornas uttag. Liknande avtal finns även inom den privata sektorn, hur många som omfattas av dessa avtal är dock oklart .  Inte oväntat tar pappor anställda i den statliga sektorn ut fler dagar jämfört med privatanställda pappor. Detsamma gäller, om än i något lägre grad pappor i kommunal sektor. Pappor som saknar sektorstillhörighet är här en mindre restpost vilken vi, på grund av osäkerhet vilka som ingår, väljer att inte kommentera.</p>
<p>Om familjen bor i en storstad tar pappan ut fler dagar jämfört med familjer i övriga delar av landet. Skillnaden i ålder mellan pappan och mamman är svag men positiv och statistiskt signifikant och antyder att ju större åldersskillnad mellan pappan och mamman desto fler dagar tar pappan ut. Om det föds ytterligare ett barn i familjen under observationsperioden ökar detta pappornas uttag.</p>
<p>Skattningarna av föräldrarnas utbildning kan till stor del sägas återspegla utfallen i ”tak” variablerna. I familjer där bägge föräldrarna har en högskoleutbildning (analogt med att bägge föräldrarna har en inkomst över taket) tar pappan ut fler dagar, jämfört med familjer med högst gymnasieutbildning. Har pappan en högre utbildning jämfört med mamman tar han ut färre dagar och omvänt tar pappan ut fler dagar då mamman har högskoleutbildning och pappan gymnasieutbildning.</p>
<p>Slutligen visar parameterskattningarna att i familjer där pappan är född i Sverige tar papporna ut mer än om han är utlandsfödd. Den grupp som tar ut mest är de då pappan är född i Sverige och mamman utomlands. Det bör här noteras att det sannolikt finns stora skillnader beroende på vilka länder föräldrarna kommer ifrån men också hur länge de bott i landet.</p>
<p>Storleksmässigt är skillnaden i uttag beroende på olika variabler inte så stora t.ex. så ska resultatet tolkas så att då pappan arbetar i den statliga sektorn tar han ut i snitt 13 dagar mer än en pappa som arbetar i privat sektor. Men om karakteristika för ett hushåll på många sätt är sådana som innebär att de i genomsnitt tar ut fler dagar jämförs med ett hushåll som inte har denna sammansättning kan den genomsnittliga skillnaden bli mycket stor. Exempelvis om jämförelse görs mellan ett hushåll med två högskoleutbildade, pappan arbetar i statlig sektor, mamman har en inkomst över taket men inte pappan och bägge är svenskfödda med ett hushåll där bägge har högst gymnasieutbildning, pappan arbetar privat, pappan har en inkomst över taket men inte mamman och bägge är utlandsfödda. Skillnaden i pappans uttag mellan grupperna skulle utifrån ovan jämförelse i genomsnitt bli ca 70 dagar. Jämfört med familjens totala antal föräldrapenningdagar kan det tyckas vara få dagar, men om man beaktar att det genomsnittliga antal pappan tagit ut under perioden var 38 dagar är skillnaden betydande.</p>
<p>Vad som skiljer sig mellan modell 1 och modell 2 är att i modell 1 analyseras den inverkan pappans inkomst har på pappornas uttag och i modell 2 inverkan av mammans inkomst på pappornas uttag. Modell 2 visar att om istället mammans inkomst och inkomst i kvadrat skattas i modellen har dessa omvänd effekt så att ju högre inkomst mamman har desto fler dagar tar pappan ut. En positiv parameterskattning för den kvadrerade inkomsten antyder att pappans uttag av föräldrapenningdagar ökar mer vid höga inkomster för mamman.</p>
<p>I modell 3 har slutligen mammans inkomst bytts ut mot den relativa löneskillnaden mellan föräldrarna, eller pappans inkomst minus mammans inkomst i förhållande till familjens inkomst. Skattningarna visar att ju större den relativa skillnaden är desto fler dagar tar pappan ut. Även om effekten är mycket svag är utfallet något oväntat. Man skulle kunna anta att det är i familjer där pappans inkomst utgör den största andelen av familjens inkomst som troligen förlorar mest i kronor och ören på att pappan tar ut fler dagar. Det kan dock vara så att skillnaderna i inkomst är tydligare då en uppdelning görs efter kombinationer av över respektive under tak. Här har beräknats effekterna över samtliga, i följande avsnitt går vi ett steg vidare och analyserar hur utfallen ser ut då separata skattningarna görs för olika kombinationer av ”tak-variabeln”.</p>
<p>Generellt kan sägas att resultaten i de tre modellerna är mycket stabila och de uppvisar samma tecken och liknande storlek i effekt på pappornas uttag. Slutligen kan noteras att tidigare analyser uppvisat liknande effekter på föräldrarnas fördelning av uttag under början och mitten 1990-talet, undantaget den relativa löneskillnaden mellan föräldrarna och kombinationerna av om pappan och mamman har en inkomst över respektive under taket.</p>
<p>Analys av pappornas föräldrapenninguttag år 2000–2002* (multivariata Tobit analyser) * Kursiverade resultat är icke signifikanta övriga parameterskattningar signifikanta vid 1 % nivån.</p>
<p>En analys av löneskillnader och taket</p>
<p>Frågan som vi ställde inledningsvis var om stora skillnader i arbetsinkomst har olika effekt beroende på om mamman eller pappan har höga eller låga inkomster. Parameterskattningarna för om mamman och pappan har inkomster under respektive över taket i föräldraförsäkringen antyder delvis detta. För att utröna om skillnader i arbetsinkomst slår olika beroende på om bägge föräldrarna har en inkomst över eller under taket har utfallen vid olika kombinationer av dessa beräknats i nästa tabell. På grund av begränsningar i urvalets storlek har vi valt att redovisa en modell med ett färre antal variabler.</p>
<p>Resultaten visar att ju större relativa skillnader i arbetsinkomst ju färre föräldrapenningdagar tar pappan ut då pappan har en inkomst över taket oavsett om mammans inkomst ligger över eller under taket. Tolkningen är att pappan tar ut 1,3 respektive 0,3 dagar mindre för varje procentökning i den relativa inkomstskillnaden.</p>
<p>Omvänt är pappornas uttag svagt positivt då pappan har en inkomst under taket oavsett om mamman har en inkomst över eller under taket. Resultatet kan också tolkas som att ju större pappans andel är av familjens inkomst desto färre dagar tar pappan ut. Även om familjer med höga familjeinkomster har lättare att bära det ökade inkomstbortfall det innebär för familjen att pappan tar ut dagar så agerar de ekonomiskt rationellt, genom att familjens relativa inkomstbortfall blir lägre om pappan tar ut färre dagar.</p>
<p>Pappornas uttag och skillnader i arbetsinkomst och taket* * Kursiverade tal ej statistiskt signifikanta vid 10 % nivån, övriga statistiskt signifikanta vid 1 % nivån.</p>
