<h1>Sammanfattning</h1>
<h2>Uppdraget</h2>
<p>Europaparlamentets och rådets förordning (EU) 2019/881 av den 17 april 2019 om Enisa (Europeiska unionens cybersäkerhetsbyrå) och om cybersäkerhetscertifiering av informations- och kommunikationsteknik och om upphävande av förordning (EU) nr 526/2013 (cybersäkerhetsakten) trädde i kraft den 27 juni 2019. Förordningen började tillämpas direkt med undantag för vissa artiklar som kräver kompletterande bestämmelser på nationell nivå och som därför ska börja tillämpas först den 28 juni 2021. Det huvudsakliga syftet med förordningen är att uppnå en hög nivå i fråga om cybersäkerhet, cyberresiliens och förtroende inom unionen och säkerställa en väl fungerande inre marknad.</p>
<p>Utredningens uppdrag i denna första del har varit att föreslå de anpassningar och kompletterande nationella författningsbestämmelser som EU:s cybersäkerhetsakt ger anledning till och som behöver finnas på plats när förordningen i sin helhet börjar tillämpas den 28 juni 2021.</p>
<p>I uppdraget har ingått att överväga och föreslå vilken befintlig nationell myndighet som ska utses att fullgöra de uppgifter och tilldelas de ansvarsområden som följer av EU:s cybersäkerhetsakt, bl.a. uppdraget att utöva tillsyn över efterlevnaden av det europeiska ramverket för cybersäkerhetscertifiering. Det har även ingått att undersöka vilka kompletterande nationella bestämmelser, bl.a. processuella bestämmelser och bestämmelser om sanktioner, som förordningen kräver eller som det annars finns anledning att införa.</p>
<p>Utredningen kommer i slutbetänkandet att analysera och överväga om det bör införas krav på certifiering och godkännande av vissa produkter, tjänster och processer som ska användas i verksamheter som är av betydelse för Sveriges säkerhet. Denna del av uppdraget ska redovisas senast den 1 mars 2021.</p>
<h2>Behovet av ökad cybersäkerhet</h2>
<p>Digitaliseringen beskrivs som vår tids starkaste förändringsfaktor och innebär att en allt större andel av aktiviteterna i samhället är beroende av nätverk och informationssystem som används av myndigheter, organisationer, företag och privatpersoner. Den digitala utvecklingen ger stora möjligheter att förbättra och effektivisera människors vardag och olika verksamheter. Digitaliseringen har skapat nya former av kommunikation, datahantering och datalagring. I dag bygger många system för att hantera information huvudsakligen på digital informations- och kommunikationsteknik (IKT). Med den tilltagande digitaliseringen och globaliseringen, som ökar beroenden över nations-, sektors- och ansvarsgränser, har även följt en ökad betoning på cyberfrågor i samhället. Informations- och cybersäkerhetsarbete, av såväl offentliga som privata aktörer, ses som nödvändigt vid digitaliseringsprocesser för att samhället ska kunna fungera och utvecklas i linje med de mål som finns inom olika politikområden. Samtidigt som allt fler länder utvecklar strategier, doktriner och förmågor inom cyberområdet ökar förekomsten av cyberattacker mot olika intressen och verksamheter. Hoten kan utgöras av politiskt, ekonomiskt och brottsligt motiverade angrepp, men även oavsiktliga incidenter som påverkar cybersäkerheten ökar. Cyberincidenterna kan störa tillhandahållandet av nödvändiga tjänster, exempelvis vatten, hälso- och sjukvård, elektricitet och mobila tjänster. Möjligheterna till påverkan i informationssystem i demokratiska valprocesser och desinformationskampanjer är också en utmaning. Beroende av digital infrastruktur och tjänster genom anslutna enheter och utbredd uppkoppling till internet skapar ökade sårbarheter vilket medför högre krav på informations- och cybersäkerhet. Genom att kontrollera och certifiera IKT-produkter, IKT-tjänster och IKT-processer kan man göra dem säkrare och även öka förtroendet för dessa.</p>
<h2>EU:s cybersäkerhetsakt</h2>
<p>EU:s cybersäkerhetsakt är uppdelad i två delar. Den första delen behandlar mål, uppgifter och organisatoriska frågor som rör Europeiska unionens cybersäkerhetsbyrå (Enisa). Den andra delen reglerar fastställandet av ett europeiskt ramverk för cybersäkerhetscertifiering. Kommissionen ska utarbeta löpande arbetsprogram för europeisk cybersäkerhetscertifiering där det fastställs strategiska prioriteringar för framtida europeiska ordningar för cybersäkerhetscertifiering. Enisa ska med hjälp av expertråd och i nära samarbete med den Europeiska gruppen för cybersäkerhetscertifiering (ECCG) lämna förslag på europeiska certifieringsordningar. Syftet är att säkerställa en tillfredsställande nivå i fråga om cybersäkerhet för informations- och kommunikationsteknik (IKT) i unionen samt att undvika en fragmentering av den inre marknaden när det gäller certifieringsordningar i unionen. Skapandet av europeiska ordningar för cybersäkerhetscertifiering kommer att medföra att certifikat som utfärdas enligt dessa certifieringsordningar blir giltiga och erkända i alla medlemsstater. Förutom att beskriva de säkerhetsmålsättningar som ska beaktas i utformningen av de europeiska ordningarna för cybersäkerhetscertifieringar, anger EU:s cybersäkerhetsakt vad minimiinnehållet i sådana ordningar bör vara.</p>
<h2>Ny lag som kompletterar EU:s cybersäkerhetsakt</h2>
<p>Utredningen föreslår att de kompletterande nationella bestämmelser till EU:s cybersäkerhetsakt som krävs ska samlas i en ny lag och en ny förordning. I lagen anges att regeringen ska utse en nationell myndighet för cybersäkerhetscertifiering och ges kompletterande bestämmelser om myndighetens befogenheter och möjlighet att besluta om sanktioner för överträdelser av regelverket samt vissa processuella bestämmelser.</p>
<h2>En nationell myndighet för cybersäkerhetscertifiering</h2>
<p>EU:s cybersäkerhetsakt ställer krav på att en eller flera nationella myndigheter för cybersäkerhetscertifiering utses av medlemsstaterna. Med utgångspunkt i att en sådan myndighet ska utses bland befintliga myndigheter, krav på kunskap och erfarenhet av informations- och kommunikationsteknologi (IKT) och att det nationella certifieringsorganet för it-säkerhet vid Försvarets materielverk (FMV/CSEC) ska ha en roll när det gäller cybersäkerhetscertifiering på högsta assuransnivån föreslås Försvarets materielverk som nationell myndighet för cybersäkerhetscertifiering. Myndigheten ska därmed fullgöra de uppgifter som följer av det europeiska ramverket för cybersäkerhetscertifiering. I uppgifterna ingår omvärldsbevakning av området för cybersäkerhet, samverkan med nationella och internationella aktörer, ansvar för cybersäkerhetscertifiering på den högsta assuransnivån samt ansvar för tillsyn över regelsystemets efterlevnad.</p>
<p>Det nationella certifieringsorganet vid myndigheten, CSEC, föreslås som ackrediterat organ för bedömning av överensstämmelse enligt artiklarna 56.5 och 56.6 i EU:s cybersäkerhetsakt. Det innebär att CSEC eller det ackrediterade organ för bedömning av överensstämmelse som bemyndigas ska ansvara för cybersäkerhetscertifiering på högsta assuransnivån. I syfte att säkerställa certifieringsorganets oberoende som ackrediterat organ för bedömning av överensstämmelse föreslås att det i författning anges att vid Försvarets materielverk ska finnas ett ackrediterat organ för bedömning av överensstämmelse enligt EU:s cybersäkerhetsakt. När chefen för det ackrediterade organet för bedömning av överensstämmelse utövar verksamhet enligt cybersäkerhetsakten är denne inte underställd myndighetschefen. Certifieringsorganets ekonomiska resurser bör beslutas i särskild ordning av regeringen.</p>
<h2>Tillsyn</h2>
<p>EU:s cybersäkerhetsakt anger att den nationella myndigheten för cybersäkerhetscertifiering ska övervaka och kontrollera efterlevnaden av bestämmelserna i det europeiska ramverket för cybersäkerhetscertifiering.</p>
<p>Utredningen föreslår att Försvarets materielverk som nationell myndighet för cybersäkerhetscertifiering ska fullgöra de tillsynsuppgifter som följer av EU:s cybersäkerhetsakt och får således de befogenheter som redan framgår av aktens bestämmelser.</p>
<p>Myndigheten ska behandla klagomål som rör en utfärdad EUförsäkran om överensstämmelse eller ett europeiskt cybersäkerhetscertifikat. Myndigheten ska också kontrollera att tillverkare eller leverantörer som genomför självbedömning av överensstämmelse av IKT-produkter, IKT-tjänster och IKT-processer, dvs. när en EUförsäkran om överensstämmelse utfärdas, fullgör sina skyldigheter och att ett europeiskt cybersäkerhetscertifikat som utfärdas överensstämmer med kraven i den aktuella europeiska ordningen för cybersäkerhetscertifiering.</p>
<p>Myndigheten ska även bistå det nationella ackrediteringsorganet med övervakning och kontroll av verksamhet som bedrivs av organen för bedömning av överensstämmelse i enlighet med cybersäkerhetsaktens bestämmelser.</p>
<p>Befogenheter</p>
<p>I EU:s cybersäkerhetsakt ges den nationella myndigheten för cybersäkerhetscertifiering vissa minimibefogenheter för att kunna fullgöra sina tillsynsuppgifter.</p>
<p>Utredningen föreslår vissa kompletterande bestämmelser om tillsynsbefogenheter. Myndigheten ska besluta de förelägganden som behövs för att EU:s cybersäkerhetsakt, de genomförandeakter som har meddelats med stöd av den förordningen, den nya lagen och föreskrifter som har meddelats i anslutning till lagen ska följas. Myndigheten kan förelägga en berörd aktör att lämna information eller vidta någon annan åtgärd. Myndigheten får även besluta om cybersäkerhetscertifikat och kan återkalla ett utfärdat certifikat. Myndigheten kan besluta att ett föreläggande ska gälla omedelbart. Ett beslut om föreläggande får förenas med vite. Myndigheten får även i syfte att genomföra en kontroll göra en undersökning i den berörda aktörens lokaler. Rätten till tillträde till lokal ska dock inte gälla bostäder. Myndigheten föreslås få rätt att få biträde av Kronofogdemyndigheten vid tillsyn. Regeringen eller den myndighet som regeringen bestämmer föreslås få meddela närmare föreskrifter om formerna för lämnandet av information, kontrollförfarandet vid undersökningar och utredningsförfarandet vid tillträde till lokaler.</p>
<p>Sanktioner</p>
<p>EU:s cybersäkerhetsakt anger att medlemsstaterna ska fastställa regler om sanktioner vid överträdelse av bestämmelserna i det europeiska ramverket för cybersäkerhetscertifiering. Sanktionerna ska vara effektiva, proportionella och avskräckande.</p>
<p>Utredningen föreslår att den nationella myndigheten för cybersäkerhetscertifiering får besluta att sanktionsavgift ska påföras den som utfärdar en EU-försäkran om överensstämmelse utan att fastställda krav på cybersäkerhet är uppfyllda, lämnar oriktiga eller ofullständiga uppgifter vid ansökan om cybersäkerhetscertifieringen, innehar ett europeiskt cybersäkerhetscertifikat och underlåter att informera om alla sårbarheter eller oriktigheter som upptäcks, utfärdar en EU-försäkran om överensstämmelse eller som innehar ett cybersäkerhetscertifikat och som underlåter att lämna kompletterande säkerhetsinformation. Sanktionsavgift ska även kunna påföras den som bryter mot villkor för utfärdande, bibehållande, fortsättande och förnyelse av europeiska cybersäkerhetscertifikat samt villkor för inskränkning eller utvidgning av tillämpningsområdet för certifiering, överträder ett beslut om förbud eller använder ett europeiskt cybersäkerhetscertifikat som blivit återkallat. Avgiften kan således påföras utfärdare av EU-försäkran om överensstämmelse och certifikatinnehavare (IKT-tillverkare och leverantörer) samt organ för bedömning av överensstämmelse.</p>
<p>Avgiften ska tas ut även om överträdelsen inte skett uppsåtligen eller av oaktsamhet, dvs. ett strikt ansvar ska gälla. Om det finns särskilda skäl eller om det annars med hänsyn till omständigheterna skulle vara oskäligt att ta ut sanktionsavgiften får avgiften sättas ned. Avgiften ska bestämmas till lägst 10 000 kronor och högst 15 miljoner kronor.</p>
<h2>Nationell strategi</h2>
<p>Regeringen bör överväga att ta fram en nationell strategi för att tillvarata nationella intressen när det europeiska ramverket för cybersäkerhetscertifiering utvecklas. I arbetet bör berörda myndigheter, andra offentliga aktörer och näringslivet ges möjlighet att delta.</p>
<h2>Samverkan</h2>
<p>För att säkerställa att nationella intressen kan representeras och tillvaratas i arbetet med det europeiska ramverket för cybersäkerhetscertifiering ska det finns en adekvat nationell representation i Europeiska gruppen för cybersäkerhetscertifiering. Det ställer krav på en utbyggd och väl fungerande samverkan mellan berörda myndigheter, berörda näringslivsorganisationer och företag.</p>
<h2>Konsekvenser</h2>
<p>Utredningens förslag syftar till att uppfylla kraven i EU:s cybersäkerhetsakt och att bidra till ett ändamålsenligt och effektivt genomslag och tillämpning av det europeiska ramverket för cybersäkerhetscertifiering. Analysen av behovet av kompletterande nationella bestämmelser har dock försvårats av osäkerheten om det närmare innehållet i de framtida europeiska ordningarna för cybersäkerhetscertifiering (genomförandeakter).</p>
<p>Utredningen anser att det för närvarande inte är möjligt att överblicka vilka direkta konsekvenser som införandet av det europeiska ramverket för cybersäkerhetscertifiering kommer att medföra för den utpekade nationella myndigheten för cybersäkerhetscertifiering eller för andra aktörer som berörs av det angivna ramverket eftersom några genomförandeakter ännu inte antagits. Det går inte heller att bedöma i vilken omfattning som berörda aktörer kommer att använda sig av möjligheten till EU-försäkran om överensstämmelse eller utfärda europeiska cybersäkerhetscertifikat, vilket också påverkar behovet och omfattningen av tillsyn. Det går därför inte heller att sätta författningsförslagen i relation till ekonomiska beräkningar, annat än när det gäller behovet av vissa tillkommande resurser för den nationella myndigheten för cybersäkerhetscertifiering.</p>
<p>Utredningen har vid utformningen av förslagen, bl.a. när det gäller uppgifter för och organisering av den nationella myndigheten för cybersäkerhetscertifiering, tagit hänsyn till de alternativ som kan förväntas vara mest ändamålsenliga och kostnadseffektiva. Myndighetens åligganden enligt EU:s cybersäkerhetsakt medför kostnader för administrativt arbete och för tillsyn, bl.a. medför nya befogenheter och sanktionsmöjligheter behov av att utbilda personal och ändra vissa arbetsformer. Inledningsvis bedöms dock kostnaderna för detta vara begränsade. Det nationella certifieringsorganet CSEC:s verksamhet föreslås fortsatt vara anslagsfinansierat för vissa grundläggande funktioner och fortsatt avgiftsfinansierat för uppdragen med cybersäkerhetscertifiering.</p>
<p>Utredningens förslag om kompletterande bestämmelser avseende myndighetens befogenheter och möjligheten att besluta om sanktionsavgift bedöms inte medföra några ekonomiska konsekvenser i sig.</p>
<p>De förslag till framför allt samverkan och samordning mellan berörda myndigheter som utredningen föreslår bedöms i kostnadsavseende vara marginella.</p>
<p>Det europeiska ramverket för cybersäkerhetscertifiering innebär i nuläget frivillig cybersäkerhetscertifiering. I framtiden kan emellertid användningen av europeisk cybersäkerhetscertifiering bli obligatorisk. En ekonomisk aktör beslutar om att tillhandahålla IKT-produkter eller -tjänster på unionsmarknaden under förutsättning att bestämmelserna om cybersäkerhetscertifiering följs. Det är inte möjligt att uppskatta hur många företag som berörs av utredningens förslag. Det är inte heller möjligt att göra någon närmare bedömning av förslagens effekter på företag eller företagandet i Sverige, annat än att de företag som väljer att utfärda en EU-försäkran om överensstämmelse eller ansöka om ett europeiskt cybersäkerhetscertifikat kommer att få kostnader i samband med förfarandet. En effektiv tillsyn ökar även förutsättningarna för att företagare ska kunna konkurrera på lika villkor. De föreslagna bestämmelserna förväntas på sikt leda till ökad cybersäkerhet och en bättre fungerande marknad, vilket i förlängningen är till fördel för både ekonomiska aktörer och unionsmarknadens funktion.</p>
<p>Den nya lagen och övriga författningsändringar föreslås träda i kraft den 28 juni 2021.</p>
