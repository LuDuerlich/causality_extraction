<h1>Sammanfattning</h1>
<h2>Uppdraget</h2>
<p>I debatten om pälsdjursnäringen har två skilda argument förts fram som skulle utgöra skäl för att förbjuda den. Det ena är att pälsdjursnäringen inte skulle uppfylla den gällande djurskyddslagen. Det som har ifrågasatts är om näringen uppfyller 4 § djurskyddslagen. Enligt denna skall djuren ges möjlighet att bete sig naturligt. Med termen avses enligt vår tolkning att djuren skall ges möjlighet att utöva sina biologiska beteendebehov. En särskilt omdebatterad fråga har varit om minken har ett biologiskt behov av att simma. Detta är en avgörande fråga, eftersom det skulle vara omöjligt att bedriva en konkurrenskraftig näring om djuren måste ges tillgång till simvatten. Det andra argumentet för en nedläggning av pälsdjursnäringen skulle vara att syftet med uppfödningen, produktion av skinn, av etiska skäl skulle vara oacceptabelt.</p>
<p>Enligt direktiven skall utredningen utreda två olika handlingsvägar för pälsdjursnäringen. Det ena alternativet är att redogöra för konsekvenserna av att med utgångspunkt i Jordbruksverkets rapport förändra pälsdjurshållningen så att djurskyddslagen är uppfylld. Det andra alternativet är att belysa konsekvenserna av en avveckling av andra än rent djurskyddsmässiga skäl. I uppdraget ingår bl.a. att kartlägga omfattningen och lokaliseringen av uppfödning av djur för produktion av skinn och analysera hur en avveckling skulle kunna genomföras.</p>
<h2>Bakgrund</h2>
<p>Med pälsdjursnäring avses i Sverige uppfödning av mink och chinchilla för skinnändamål. Minknäringen är i särklass störst. Den producerar årligen 1,3 miljoner skinn. Det finns ca 180 minkfarmer i Sverige med en total omsättning om ca 360 miljoner kronor om året. Minkuppfödningen har en bred geografisk spridning, men en tredjedel av näringen är koncentrerad till Sölvesborgs kommun i Blekinge. Chinchillanäringen producerar ca 2 000 skinn om året. Det finns ca 15 chinchillafarmer. Den totala omsättningen uppgår till ca 1,5 miljon kronor om året.</p>
<p>Den vilda minken är ett rovdjur och ett solitärt djur. De vuxna djuren lever ensamma i ett revir som är 1–6 km långt. Minken vistas den mesta tiden i lyor. Minken är till viss del anpassad för vatten. Den har funnits i fångenskap under ca 80 år. I Sverige hålls minkar i nätburar i skugghus. Valparna föds i maj. Kullen stannar hos honan till dess valparna är åtta veckor. Därefter sätts minkarna oftast parvis, en hona och en hane, i en enskild bur. Burens mått är minst 40 cm x 30 cm x 80 cm. Det finns en lya i varje bur. Under november–december avlivas de djur som inte skall användas för avel. De kvarvarande djuren sätts ensamma i varsin bur fram till dess de paras i mars. Avelshanarna avlivas oftast därefter, medan avelshonorna blir dräktiga för att sedan återigen föda upp valpar. Ett avelsdjur används under en tid om 1–3 år.</p>
<p>Minkhållningen har bedrivits på likartat sätt under lång tid. Under de senaste 30–40 åren har förhållandena för djuren bara förändrats marginellt. Det saknas svenska forskningsresultat om minkars beteende och om effekter av miljöberikning. Sedan 1990 finns det dock ett flertal rapporter om pälsdjur. 1990 tillsatte Sveriges Veterinärmedicinska sällskap (SVS) en utredning, som följdes upp 1996. EU-kommissionen har låtit vetenskapliga kommittén för djurs hälsa och välbefinnande utarbeta en rapport om pälsdjurs välfärd (EU-rapporten). Rapporten grundades i huvudsak på hur åtta forskare sammanfattade publicerade forskningsresultat och egna bedömningar. Bland dessa åtta forskare fanns doktor Georgia Mason, Storbritannien och doktor Vivi Pedersen, Danmark. Rapporten presenterades i december 2001. Regeringen gav i december 1999 Jordbruksverket i uppdrag att utvärdera tillgängliga forskningsresultat beträffande minkar, se över befintligt regelverk och om möjligen föreslå förbättringar i minkhållningen. Jordbruksverkets rapport överlämnades till regeringen i april 2002.</p>
<p>I rapporterna finns det en enighet om att minkarna uppvisar ett stereotypt beteende i alltför hög utsträckning. Ett stereotypt beteende är upprepade monotona rörelser, exempelvis upprepade huvudskakningar. Beteendet syftar till att bemästra stress. Det stereotypa beteendet skulle i huvudsak förekomma vintertid då djuret sitter ensamt i bur och ibland utfodras restriktivt. I rapporterna förklaras den nuvarande burmiljön och utfodringsrutiner utgöra det huvudsakliga skälet för det stereotypa beteendet. Det som orsakar det stereotypa beteendet anses inte vara den begränsade ytan i buren i sig utan att burmiljön inte erbjuder tillräcklig stimulans. Det finns åtgärder som minskar det stereotypa beteendet, såsom ändrade utfodringsrutiner, selektion i avelsledet och miljöberikning av burar. Om dessa åtgärder är tillräckliga för att begränsa det stereotypa beteendet till en acceptabel nivå är fortfarande oklart. Forskning pågår internationellt. I rapporterna är också en fråga om simning är ett biologiskt beteendebehov. SVS anför att det inte är visat att mink behöver vatten i större mängder för att vistas i eller att sysselsätta sig med. Det är inte heller visat att minken inte behöver vatten. I EU-rapporten drogs slutsatsen att minkar under experimentella förhållanden uttryckt ett starkt önskemål om att få simma. De experimentella förhållandena som åsyftas är doktor Georgia Masons forskningsresultat. EU-rapportens slutsats blev att den vanliga minkburen inte tillgodoser viktiga behov. Den forskargrupp som bistått den vetenskapliga kommittén opponerade sig dock mot denna slutsats. Den anförde att rapporten blivit negativt vinklad mot pälsdjursnäringen av politiska skäl. Forskargruppens slutsats var att brist på simvatten kan vara ett möjligt välfärdsproblem, forskningen har ännu inte kommit fram till en enhetlig slutsats. Jordbruksverkets ansåg i sin rapport att ett system som tillgodoser minkars behov av sim- och badvatten bör utvecklas. Därefter har det tillkommit ytterligare forskningsresultat. Doktor Vivi Pedersen har till utredningen anfört att om dessa nya forskningsresultat funnits tillgängliga när forskargruppen drog sin slutsats hade den blivit att simning inte är ett biologiskt behov hos minkar. Doktor Georgia Mason har anfört att ytterligare forskning krävs, men att det för närvarande inte är bevisat att simning är ett biologiskt behov. Hon betonar dock att tillgång till badvatten är en mycket kraftig miljöberikning.</p>
<p>Minknäringen har varit föremål för översyn och åtgärder även i andra länder. I Danmark produceras 12 miljoner minkskinn om året, vilket motsvarar 40 % av världsproduktionen. Det djuretiska rådet, som i Danmark på Justitieministerns begäran uttalar sig i djurskyddsfrågor, har i januari 2003 utarbetat en rapport om pälsdjursproduktion som skall ligga till grund för framtida lagförslag. I rapporten anges att förekomsten av stereotypier är tecknet på välfärdsproblem hos minkar. Rådet menar att det finns många möjligheter att förbättra förhållandena för djuren utan att produktionen väsentligt skulle fördyras. Enligt rådet tycks forskare nu vara eniga om att minken inte har ett essentiellt behov av badvatten i sig, i stället är tillgång till vatten en miljöberikning bland andra. Näringen bör enligt rådet finansiera forskningsprojekt och ta initiativ till relevanta handlingsplaner i avsikt att förbättra djurens välfärd. Det danska samhället måste ta på sig ett medansvar för att finansiera välfärdsprojekt om man från politiskt håll vill behålla pälsdjursnäringen i Danmark. Förhållandena bör utvärderas efter fem år. I Norge har Lantbruksdepartementet gjort en översyn av all djurhållning. Om pälsdjursnäringen anförs att departementet utifrån en helhetsbedömning inte vill förorda en nedläggning. Det understryks dock att välfärden för djuren kraftigt måste förbättras. Om det inte uppnås väsentliga förbättringar för djurens mentala hälsa inom en tioårsperiod skall pälsdjursnäringen avvecklas. Simvatten uppställs inte som ett krav. I Storbritannien är det förbjudet att hålla djur med huvudsyfte att avliva dem för skinnets skull. Grunden för förbudet var en etisk princip om att syftet med uppfödning av produktionsdjur måste vara berättigat. I Italien har det fattats beslut om att minkar från år 2008 skall ha tillgång till simvatten.</p>
<p>Underlaget för chinchilla är mindre omfattande än vad det är för minkarna. Det betyder att de slutsatser man kan dra är osäkrare än vad som gäller för minkarna. Regeringen gav i april 2001 Jordbruksverket i uppdrag att utarbeta detaljföreskrifter om hållande av chinchilla för pälsproduktion. Jordbruksverket har redan fattat beslut om sådana föreskrifter. Majoriteten av föreskrifterna har sin grund i Europarådets rekommendationer. Det är fråga om föreskrifter som i hög grad ändrar chinchillanäringens förutsättningar. Bl.a. skall burhöjden ökas från 35–40 cm till en meter. Därutöver innebär föreskrifterna att det sker en övergång från ett polygamsystem till par- eller grupphållning.</p>
<h2>Slutsatser</h2>
<p>Som angetts inledningsvis skall vi utreda två olika handlingsvägar. Vi har först undersökt om pälsdjursnäringen kan anpassas till djurskyddslagen.</p>
<p>Utredningen anser för minkar att det bakomliggande materialet ger en samstämmig bild av att problemet är att de i alltför hög grad utövar stereotypier. Det som orsakar det stereotypa beteendet är inte den begränsade ytan i buren i sig utan att burmiljön inte erbjuder tillräcklig stimulans och att djuren utfodras restriktivt under vissa delar av året. Beteendet indikerar att 4 § djurskyddslagen inte är uppfylld för minkar. Det är dock vidare klarlagt att det finns åtgärder som begränsar det stereotypa beteendet. Ett problem är att åtgärderna och effekterna av dem först behöver studeras i fält och utvärderas.</p>
<p>Vi anser vidare att Jordbruksverkets slutsats om att ett system som tillgodoser minkars behov av sim- och badvatten borde utvecklas var för långtgående. Det nuvarande kunskapsläget ger inte stöd för en slutsats om att simning är ett biologiskt beteendebehov hos minkar. Den sammantagna slutsatsen blir därmed att det finns indikationer om att minknäringen inte uppfyller djurskyddslagen för närvarande, men att den möjligt efter förändringar kan komma att uppfylla lagen i framtiden. Det kan noteras att problembeskrivningen av minkarnas situation i Norge och Danmark är identisk med utredningens. Utredningens kärnfråga blir utifrån detta vem osäkerheten om framtiden skall drabba. Skall minknäringen bära konsekvenserna av att den i dag möjligen inte uppfyller djurskyddslagen? Vi anser att det blir fråga om en rimlighetsbedömning. Redan 1990 fann Sveriges Veterinärmedicinska sällskap (SVS) att minkar i alltför hög utsträckning utförde stereotypier. Trots detta har burmiljön varit i stort sett oförändrad under lång tid. Det innebär att minknäringen självt inte arbetat för en utveckling för att minska stereotypierna. Detta ensamt skulle i och för sig tyda på att det skulle saknas skäl att ge minknäringen ytterligare tid att utveckla djurhållningen. Det kan dock vara så att minknäringen inte ensam bär ansvaret för den bristfälliga utvecklingen. En olycklig omständighet kan vara att det inte bedrivits någon forskning i Sverige om minkars beteendebehov. En annan omständighet kan också ha varit att inte heller ansvariga myndigheter drivit på en utveckling av minknäringen. En möjlighet skulle vara att ge minknäringen en kort tidsperiod för att förändra djurhållningen. Det som utöver rimlighetsskäl skulle tala för en sådan lösning är att den skulle vara samnordisk. Utredningens slutsats ur ett rent djurskyddsperspektiv är att minknäringen inom en begränsad tid skall ha förbättrat förhållandena för minkarna. Målsättningen är att det stereotypa beteendet inom denna tid skall förekomma i acceptabel utsträckning. En utvärdering bör ske inom snar framtid. Om förhållandena vad avser efterlevnaden av 4 § djurskyddslagen inte förbättras bör minknäringen läggas ner.</p>
<p>Utredningens slutsats om chinchilla är att chinchillanäringen efter Jordbruksverkets föreskrifter skulle uppfylla djurskyddslagen. Några ytterligare åtgärder framstår inte som nödvändiga. Det är vår uppfattning att det inte kan ankomma på utredningen att överpröva Jordbruksverkets beslutade föreskrifter. Vi kan därför inte ge en bedömning om samtliga föreslagna åtgärder verkligen var nödvändiga eller inte. Med hänsyn till att det ännu inte beslutats när föreskrifterna skall träda i kraft föreslår vi dock en förhållandevis lång övergångstid om det bedöms som möjligt. Som tidigare framgått innebär de nya föreskrifterna omfattande förändringar. Det framstår därför som rimligt att näringen och tillsynsmyndigheter ges tid att utveckla nya system. Det är enligt vår uppfattning också viktigt att dessa nya system utvärderas.</p>
<p>Därefter har vi även analyserat en möjlig avveckling av pälsdjursnäringen. Som framgått inledningsvis har det framförts två skilda skäl för en avveckling. Det ena skälet skulle vara djurskyddsskäl, dvs. att det är tveksamt om pälsdjursnäringen uppfyller djurskyddslagen. För närvarande föreligger inga sådana skäl för chinchillanäringen. För minknäringen är det vår ståndpunkt att näringen bör ges en kort tidsperiod för att utveckla djurhållningen. Det betyder att det för närvarande inte föreligger djurskyddsskäl för att avveckla pälsdjursnäringen. Ett ytterligare argument för en nedläggning har dock varit att syftet med pälsdjursnäringen, att producera skinn, av etiska skäl skulle vara oacceptabelt. En avgörande faktor skulle vara att päls är ett lyxföremål. Frågan om djurhållningens syfte utgår till skillnad från djurskyddsfrågan från människan och inte djuret. Avgörande är inte hur djuret behandlas under sin livstid utan att det används till en för människan onödig produkt. Vi har vidare analyserat frågan om djurhållningens syfte i förhållande till den gällande djurskyddslagen. I dag finns i denna lag som huvudregel ingen reglering för vilket ändamål det är tillåtet att hålla djur. Därmed skulle alltså i dag huvudprincipen vara att djur får hållas för vilket syfte som helst, under förutsättning att de hålls i enlighet med gällande djurskyddsbestämmelser. Enligt svensk djurskyddslagstiftning skall djuren exempelvis skyddas mot onödigt lidande och sjukdom.</p>
<p>Utredningens slutsats är att ett förbud mot pälsdjursnäringen grundat på etiska skäl avseende djurhållningens syfte skulle innebära en nyhet i svensk rätt. En etisk eller moralisk värdering har den begränsningen att den ofta i hög grad är subjektiv. Uppfattningen om att just päls i högre grad än kött är ett lyxföremål är enligt vår uppfattning en subjektiv värdering. Det är tveksamt om det är lämpligt att lagstifta med sådana subjektiva värderingar som grund. Ett eventuellt lagstadgande av sådana värderingar innebär dessutom inte att för samhället positiva värden, t.ex. djurskydd automatiskt värnas i högre utsträckning. Det vill säga, ett förbud har ingen praktisk betydelse om djurskyddet i näringen redan kan anses tillräckligt. Det står vidare i dag självfallet var och en fritt att avstå från att bära päls. Många klädkedjor har också anslutit sig till Förbundet djurens rätts regler för pälsfria butiker, såsom exempelvis H&M, Intersport, KappAhl, JC, MQ, Lindex, Stadium och Team Sportia, jämför vidare www.modeoffer.com. Det anförda innebär att etiska värderingar avseende djurhållningens syfte bättre lämpar sig för frivilliga åtgärder än för lagstiftning. I vart fall anser vi att en sådan lagstiftning bör föregås av en översyn av syftet med all djurhållning. Man skulle behöva analysera detta syfte ur ett jämförande perspektiv och försöka ge svar på den övergripande frågan för vilka syften det är acceptabelt att hålla djur. Därutöver skulle översynen behöva värdera de olika syftena. Är det exempelvis ur ett etiskt perspektiv mer försvarbart att hålla djur för köttproduktion än skinnproduktion? Vilka syften kan ifrågasättas? Hur förhåller det sig exempelvis med tävlingsdjur, där syftet utgörs av sport och spel?</p>
<p>Det anförda betyder att vi anser att det för närvarande saknas skäl att avveckla pälsdjursnäringen. Trots detta har vi utvecklat hur en avveckling skulle kunna gå till, eftersom det ingår i vårt uppdrag. Vi har inledningsvis analyserat om en påtvingad avveckling skulle vara förenlig med grundlagen. Avgörande för den bedömningen är om avvecklingen skulle ske på grund av djurskyddsskäl eller på grund av att syftet, skinnproduktion, skulle vara oacceptabelt. En påtvingad avveckling av djurskyddsskäl är enligt vår bedömning förenlig med grundlagen under förutsättning att det verkligen föreligger angelägna djurskyddsskäl. Skulle det vara frågan om att näringen inte klarar den redan gällande djurskyddslagens krav skulle de som drabbas av ett förbud sannolikt inte vara berättigade till ersättning. Däremot är det tveksamt om grundlagen medger ett förbud mot pälsdjursnäringen av skäl som grundar sig på djurhållningens syfte. Ett sådant förbud skulle i vart fall kräva att de drabbade skulle tillerkännas ersättning.</p>
<p>En avveckling av djurskyddsskäl framstår därmed från statens synpunkt som betydligt mindre komplicerad än en avveckling på grund av djurhållningens syfte. Om det framöver kommer att stå klart att minknäringen eller delar av den inte förmår uppfylla gällande djurskyddslag skulle uppfödning av minkar kunna förbjudas. Ett förbud skulle i sådant fall inte strida mot grundlagen. Eftersom det skulle vara frågan om att näringen inte uppfyllde den redan gällande djurskyddslagen skulle någon ersättning från statens sida sannolikt inte behöva utgå till de drabbade näringsidkarna. Det skulle betyda att en avveckling på den grunden att näringen inte uppfyller gällande djurskyddslag inte skulle medföra några direkta tvingande kostnader för staten.</p>
<p>En avveckling av djurskyddsskäl skulle dock få långtgående ekonomiska konsekvenser för minknäringen och dess binäring. Minknäringen har uppskattat den totala kostnaden för nedlagda investeringar till 580  miljoner kronor. Näringen har inte förmått uppskatta hur mycket av detta belopp som redan är avskrivet. Utredningen utgår dock ifrån att en del av beloppet redan är avskrivet, varför den verkliga kostnaden för nedlagda investeringar skulle vara lägre. Näringen skulle vidare gå miste om sammanlagt ca 160  miljoner om året i vinst. Därtill skulle komma kostnader för näringen att återställa mark och byggnader till en uppskattad totalkostnad för hela näringen om ca 27 miljoner kronor.  Det anförda innebär att mycket grovt uppskattat skulle en påtvingad avveckling för minknäringen under en femårsperiod kunna innebära en förlust om drygt en miljard kronor.  Av beloppet skulle 800 miljoner kronor utgöra utebliven vinst för femårsperioden. Det kan noteras att denna mycket grova uppskattning stämmer väl överens med det belopp som skulle utgå till minknäringen i England efter det införda förbudet där. Den beräknade ersättningen från staten skulle uppgå till ett belopp om 70 miljoner kronor till 11 farmare. En utgångspunkt var bl.a. att ersättning skulle utgå för fyra års genomsnittlig vinst. Överfört till svenska förhållanden med 180 farmare ger det ett belopp om 1,1 miljard kronor.</p>
<p>Därutöver skulle ett förbud medföra att binäringen gick miste om årliga intäkter om 33 miljoner kronor och att de drabbades av ökade kostnader om 65 miljoner kr. Slutligen skulle ett förbud få långtgående samhällsekonomiska konsekvenser och regionalpolitiska effekter. Minknäringen har en bred geografisk spridning. Den är en glesbygdsnäring. En tredjedel av näringen är dock beläget på Listerlandet i Sölvesborgs kommun. Ett förbud skulle innebära mycket negativa effekter för Sölvesborgs kommun.</p>
<p>En avveckling av chinchillanäringen av djurskyddsskäl framstår som något mer hypotetisk. Utredningen har bedömt att chinchillanäringen efter det att Jordbruksverket fattat beslut om nya föreskrifter är förenligt med den gällande djurskyddslagen enligt dagens kunskapsläge. Ett förbud mot chinchillanäringen av djurskyddsskäl skulle förutsätta antingen att nya forskningsresultat visade att chinchillanäringen inte uppfyllde den redan gällande djurskyddslagen eller att djurskyddslagen skärptes. Ett sådant förbud skulle då inte strida mot grundlagen. Om det skulle vara frågan om att näringen efter nya rön inte skulle uppfylla den redan nu gällande djurskyddslagen skulle någon ersättning från statens sida sannolikt inte behöva utgå till näringsidkarna. Det betyder att ett sådant förbud inte skulle ge några direkta ekonomiska utgifter för staten. Även en nedläggning av chinchillanäringen skulle få ekonomiska konsekvenser. Näringen har uppskattat värdet av inventarier och kapital i byggnader till ca fyra miljoner  kronor. Hur stor andel som är avskriven har inte kunnat uppskattas. Den sammanlagda årsvinsten för chinchillanäringen skulle uppgå till 600 000 kr . Det betyder att chinchillanäringen grovt uppskattat skulle gå miste om 5–8  miljoner  kronor under en femårsperiod. Av beloppet skulle ca hälften utgöra utebliven vinst under femårsperioden.</p>
<p>En avveckling av etiska skäl avseende djurhållningens syfte skulle framstå som än mer komplicerad. Det är tveksamt om ett förbud på denna grund skulle vara förenlig med grundlagen. Det som är särskilt tveksamt är om inte en sådan lag skulle strida mot skyddet för näringsfriheten i 2 kap. 20 § regeringsformen. Om en sådan lag ändå skulle genomföras skulle de drabbade enligt 2 kap. 18 § regeringsformen ha en principiell rätt till full ersättning för den inskränkning i markanvändningen som lagen skulle innebära. Detta belopp torde omfatta ersättning för investeringar och nedlagda kostnader. Däremot skulle ersättning för utebliven vinst eventuellt inte behöva ingå. Utifrån de siffror som redovisats skulle beloppet för minknäringen grovt kunna uppskattas till några hundra miljoner  kronor. För chinchillanäringen skulle motsvarande belopp kunna vara högst fyra miljoner  kronor.</p>
<p>Därutöver är det utredningens slutsats att ett genomförande av ett förbud även skulle kräva att de drabbade ersattes med ett skäligt belopp för inskränkningen av näringsfriheten. Denna ersättning skulle inte behöva innebära en full ersättning för förlusten. I stället skulle man kunna göra en mera allmän bedömning och bestämma ersättningen utifrån vad som skulle kunna vara lämpligt och skäligt. Utredningen har angett den uteblivna årsvinsten för minknäringen till 800 miljoner under en femårsperiod och till tre miljoner för chinchillanäringen. Vad som utifrån dessa belopp skulle kunna utgöra ett skäligt belopp för inskränkning i näringsfriheten är mycket svårt att uppskatta. Vi kan endast anta att det utöver ersättning för inskränkning i markanvändningen om några hundra miljoner kronor skulle kunna tillkomma ytterligare ett betydande belopp för inskränkningen i näringsfriheten. Sammantaget är det vår mycket hypotetiska slutsats utifrån tillgängligt material att ett förbud av etiska skäl på grund av syftet skulle kunna medföra en kostnad för staten om i vart fall 500 miljoner kronor. Vidare skulle ett sådant förbud medföra samhällspolitiska och regionalpolitiska konsekvenser.</p>
<h2>Utredningens förslag</h2>
<p>Utredningen har utifrån dagens kunskapsläge dragit den slutsatsen att chinchillanäringen framöver kommer att uppfylla djurskyddslagen. Vi anser också att etiska skäl avseende djurhållningens syfte inte ensamma bör ligga till grund för ett förbud. Den enda återstående frågan skulle därmed vara på vilket sätt minknäringen kan anpassas till djurskyddslagen vad gäller kravet om naturligt beteende.</p>
<p>Vi föreslår att djurhållningen för minkar utvecklas på sätt som även skett för andra djur, exempelvis hönsen. Djurhållningen måste bättre anpassas till djurens behov och ge dem utökad möjlighet på sätt som anges i 4 § djurskyddslagen att bete sig naturligt. En skillnad mellan minkar och övriga husdjur inom lantbruket är att ett sådant utvecklingsarbete för minkar knappt påbörjats medan det för andra djur pågått under en lång tid. Det betyder att utvecklingsarbetet för minkar måste bedrivas skyndsamt.</p>
<p>Det är viktigt att notera att ansvaret för att förbättra förhållandena för minkarna i dess helhet vilar på minknäringen. Vi utgår också från att det ligger i näringens intresse att se till att indikationerna om att djurskyddslagen inte är uppfylld upphör. Som framgått anser vi att näringen skall läggas ner om inte förbättringar sker. En nedläggning skulle medföra mycket stora ekonomiska konsekvenser för minknäringen.</p>
<p>Ett vidare problem är dock att det krävs ytterligare forskning om minkarnas beteende för att anvisa på vilket sätt förhållandena för minkarna skall förbättras. Utredningens slutsats är att en förutsättning för att minknäringen kan anpassas till djurskyddslagen är att sådana forskningsprojekt kommer till stånd. Finansieringen för sådana projekt måste därför snarast tryggas. SLU har utarbetat ett forskningsprojekt och angett att kostnaden skulle uppgå till knappt fyra miljoner kronor.</p>
<p>En fråga är hur lång tid näringen skall få på sig att förbättra förhållandena för minkarna. Vi anser med hänsyn till att förändringen skall ske skyndsamt att en tidsperiod om fem år bör vara tillräcklig för att ge näringen tid att anpassa sig. Denna tid måste dock utsträckas något, eftersom forskning skall pågå samtidigt. SLU har bedömt att forskning skulle behöva pågå till år 2007. Vi anser sammantaget att indikationerna om att 4 § djurskyddslagen inte är uppfylld bör ha upphört till slutet av år 2010. Om så inte har skett bör minknäringen helt eller delvis läggas ner.</p>
<p>Den målsättning som vi anser att minknäringen skall ha uppfyllt till år 2010 är att det stereotypa beteendet skall ligga på en acceptabel nivå. I princip uppvisar alla djurslag i fångenskap någon form av stereotypt beteende för att bemästra stress. Det är därför inte möjligt att kräva att det stereotypa beteendet helt skall upphöra utan en rimlig målsättning är att det stereotypa beteendet begränsas till en acceptabel nivå. En framtida fråga kommer förstås att vara vad som utgör en acceptabel nivå. Från utredningens sida är det inte möjligt att ytterligare beskriva vår målsättning för år 2010. Vi föreslår i stället att det skall ankomma på ett forum av experter att noga och kontinuerligt följa utvecklingen av minknäringen för tiden fram till och med år 2010. Det är särskilt viktigt att det under forskningsperioden förs en kontinuerlig dialog med företrädare för näringen och företrädare för forskningen. Forumets uppgift skulle vara att säkerställa att nödvändiga förändringar kommer till stånd. Regeringen har redan bedömt att den nya djurskyddsmyndigheten bör knyta till sig ett djurskyddsråd med bred kompetens för grundliga bedömningar och diskussioner om djurskydd. Ledamöterna skulle ha bl.a. etisk och etologisk kompetens( prop. 2001/02:189, bet.2002/03:MJU5, rskr.2002/03:98). Utredningen föreslår att det ankommer på detta djurskyddsråd att framöver följa utvecklingen av minknäringen.</p>
