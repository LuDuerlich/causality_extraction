<h1>Sammanfattning</h1>
<h2></h2>
<p>Organisationskommittén med uppdrag att förbereda inrättandet av försäkringsmedicinska centrum (FMC), vilken tagit sig namnet FMC-utredningen avslutar sitt arbete genom att med denna rapport till regeringen ge en samlad redovisning av genomförda åtgärder enligt kommittédirektivet (S1999:30) för utredningen samt vilka initiativ som därutöver tagits.</p>
<h2>Kommitténs uppdrag</h2>
<p>Organisationskommitténs uppdrag sammanfattades i kommittédirektiven på följande sätt: planera för dimensionering och bemanning av den nya organisationen, upprätta förslag till mål och verksamhetsidé, vidta eventuella utvecklingsinsatser för verksamheten, informera försäkringskassorna om verksamheten förbereda att hyresavtal angående lokaler skall kunna träffas, klargöra de ekonomiska villkoren för verksamheten redovisa eventuellt behov av ekonomiskt stöd under det inledande skedet, samt redovisa förslag till former för stöd av forskning och utveckling.</p>
<h2>Kommitténs förslag</h2>
<p>Kommittén har angivit vad som särskilt skall känneteckna den nya verksamheten samt hur de tre verksamhetsgrenarna utredning, forskning och kunskapsförmedling är finansierade.</p>
<p>Verksamheten skall inriktas på försäkringsmedicinska utredningar och arbetslivsinriktade rehabiliteringsutredningar där försäkrade med sammansatta och svårbedömda besvär prioriteras.</p>
<p>Verksamheten skall bidra till att skapa förutsättningar för en rättvis, objektiv och förutsägbar rättstillämpning.</p>
<p>Verksamheten skall präglas av en välstrukturerad arbetsmodell med täckning för de två huvudslagen av utredningar.</p>
<p>Verksamheten skall kännetecknas av en hög och bred kompetens genom i huvudsak egna resurser som vid behov kan kompletteras med externa konsultresurser. En hög etik och en helhetssyn på människan skall prägla verksamhetsutövningen vid FMC.</p>
<p>Verksamheten, vilken kommer att bedrivas på en konkurrensutsatt marknad skall präglas av en aktiv dialog med FMC:s kunder.</p>
<p>Verksamheten skall svara för forskning inom området.</p>
<p>Verksamheten skall svara för metodutveckling och kunskapsöverföring som anknyter till verksamhetens målgr upp.</p>
<h2>Utredningar</h2>
<p>Inom utredningsverksamheten kommer försäkringsmedicinska utredningar (FMU) samt arbetslivsinriktade rehabiliteringsutredningar (ARU) att vara tillgängliga för försäkringskassorna. FMU kommer att erbjudas i tre varianter. Utredningarna skall kännetecknas av att de genomförs enligt välstrukturerade arbetsmodeller.</p>
<p>De nya förutsättningarna för FMC jämfört med den tidigare verksamheten vid RFV:s sjukhus kommer att ställa större krav på såväl beställare som leverantör av utredningar. Enligt kommitténs uppfattning bör det vara möjligt att förkorta utredningstiderna.</p>
<h2>Forskning</h2>
<p>Forskning och utveckling inom FMC skall tjäna socialförsäkringens intressen och uppgifter. Kommittén har sett ett behov av ett uttryckligt lagstöd för forskning inom FMC ges genom att bestämmelserna i 18 kap. 2 § lagen (1962:381) om allmän försäkring får en ändrad utformning, vilket sedan ger stöd för att i förordningen (1998:563) om gemensamma enheter för allmänna försäkringskassor ange att försäkringskassan Östergötland även får genomföra forskning.</p>
<p>Kommittén redovisar sina allmänna utgångspunkter samt anger en övergripande forskningsinriktning som behöver fördjupas. Forskningen bör inriktas på behov av sammansatt kunskap om långtidssjukskrivna, medicinsk praxis och försäkringsrelaterade bedömningar samt medicinsk och arbetslivsinriktad rehabilitering. En basresurs bestående av forskare och forskningssekreterare kommer att finnas inom FMC.</p>
<p>Kommittén anser att ett nätverk för att stödja kunskapsuppb yggnaden inom området behövs. För att åstadkomma detta, organiseringen av forskningsarbetet och för att säkerställa den vetenskapliga kvalitén i de forskningsprojekt som bedöms kunna starta under år 2000 kommer ett vetenskapligt råd att etableras inom FMC. Grunden för detta råd finns lagd genom att ett antal forskare från Hälsouniversitetet i Linköping, Göteborgs universitet samt Handelshögskolan i Göteborg utgjort samtalspartners till kommittén under dess arbete.</p>
<h2>Kunskapsförmedling</h2>
<p>Utöver verksamhetsgrenarna Utredning och Forskning föreslår kommittén att det byggs upp en tredje verksamhetsgren med syfte att sprida de erfarenheter och resultat som framkommer i de förra verksamhetsgrenarna. Verksamheten bör riktas mot samtliga aktörer som har behov av sådan kunskap såsom försäkringskassorna, företagshälsovården samt hälso- och sjukvården. Kunskapsförmedlingen skall bl.a. skapa förutsättningar för bättre kunskap och förståelse för socialförsäkringens villkor och därmed på sikt kunna tillförsäkra bl a försäkringskassorna bättre beslutsunderlag.</p>
<h2>Verksamhetsidé och verksamhetsplan</h2>
<p>Kommittén har utarbetat förslag till verksamhetsidé och verksamhetsplan som överlämnats till huvudmannen för FMC, d.v.s. Försäkringskassan Östergötland, som beslutat om dessa.</p>
<p>Verksamhetsidén har uttryckts på följande sätt:</p>
<p>Att tillgodose försäkringskassornas behov av utredningar för i första hand försäkrade med sammansatta och svårbedömda besvär och ge underlag för en rättvis, objektiv, likformig och förutsägbar tillämpning av socialförsäkringslagstiftningen.</p>
<p>Att genom en forskningsverksamhet tillgodose socialförsäkringens behov av forskningsresultat som är relaterad till socialförsäkringens uppgifter.</p>
<p>Att säkerställa kunskapsförmedling baserat på kunskap och verksamheten vid FMC samt resultat från forskningen.</p>
<p>Målen för det första verksamhetsåret är enligt verksamhetsplanen:</p>
<p>Bildandet av fungerande och kompetenta utredningsteam.</p>
<p>Program- och metodutveckling av FMU och ARU utifrån kvalitetskraven från RFV och kundernas behov och önskemål.</p>
<p>Ekonomisk balans baserat på intäkter från kassorna och ekonomiskt stöd.</p>
<p>Produktionskapacitet om 200 utredningar/team och att förutsättningar skapas för att öka kapaciteten genom program- och metodutveckling och där den värdeskapande tiden ökas.</p>
<p>Införande av kvalitetssystem (internt och externt) och med inriktning att nå kvalitetscertifiering till utgången av verksamhetsåret vad avser FMU.</p>
<p>Etablering av forskningsverksamhet organisatoriskt, definiering av forskningsprogram och start av forskningsprojekt.</p>
<p>Etablering av kunskapsförmedlingsverksamheten genom att denna organiseras och att ett grundutbud definieras per målgrupper inom och utanför SFA samt att en prissättningsmodell tas fram.</p>
<h2>Ekonomiska villkor för verksamheten</h2>
<p>Kommittén har redovisat grunderna och behovet av ett ekonomiskt stöd under uppbyggnadsskedet, vilket bedömts komma att omspänna åren 2000 t o m 2002.</p>
<p>För att säkerställa att FMC kommer att fungera som en fristående resultatenhet inom Försäkringskassan Östergötland har följande åtgärder vidtagits:</p>
<p>En ny fristående resultatenhet skapas i Försäkringskassan Östergötlands ekonomisystem. Detta medför att samtliga kostnader och intäkter m.m. kommer att kunna följas löpande. I det gemensamma bokslutet som skall upprättas kommer dels en sammanhållen redovisning för kassan att göras, dels en särredovisning för FMC.</p>
<p>Redovisningsplan har anpassats och upprättats för FMC.</p>
<p>Egna postgirokonton (in- och utbetalningar), vilka är knutna till ett från Försäkringskassan Östergötland fristående samlingskonto har upprättats för FMC.</p>
<p>Arbets- och delegeringsordning d.v.s. vem som är behörig att i bl.a. ekonomiska avseenden fatta beslut om utbetalningar har beslutats.</p>
<p>Administrativa rutiner för kund- och leverantörsfakturor har utarbetats.</p>
<h2>Dimensionering och bemanning av FMC</h2>
<p>FMC är vid årsskiftet 1999/2000 bemannat vad avser utredningsteam, administrativa stödfunktioner och ledning.</p>
<p>Rekryteringsarbetet har bedrivits i nära samverkan med RFV såsom avvecklingsansvarig för verksamheten vid RFV:s sjukhus. Utgångspunkten rent arbetsrättsligt har varit att situationen med ombildning av verksamheten till Försäkringsmedicinska centrum har betraktats som övergång av verksamhet.</p>
<h2>Utvecklingsinsatser</h2>
<p>I verksamhetsplanen har framhållits vikten av att kompetensutvecklingsfrågorna får ett centralt utrymme internt inom organisationen.</p>
<p>Utöver ovan nämnda förberedelser har kommittén vidtagit åtgärder inom följande områden.</p>
<p>Program- och metodutveckling</p>
<p>Kundservicefunktion</p>
<p>Information och marknadsföring</p>
<p>Marknadsundersökning</p>
<h2>Administrativa förberedelser i övrigt</h2>
<p>Hyresavtal angående lokaler och avtal om service har slutits med nya fastighetsägare. Ekonomi- och personaladministrativa rutiner har klargjorts så att verksamheten kan fungera på ett tillfredställande sätt redan från starten. Vidare har etablering av IT-stöd genomförts.</p>
<p>Kommittén har initierat en juridisk analys av rättsläget i ett upphandlingsperspektiv av hur kassorna vid starten kan köpa utredningstjänster vid FMC.</p>
<h2>Tillsynsfrågor</h2>
<p>Tillsynsfrågorna utreds f n inom socialdepartementet.</p>
<p>Kommittén utgår ifrån att den tillsyn som socialstyrelsen kan komma att utöva enligt hälso- och sjukvårdslagen (1982:763) och lagen (1998:531) om yrkesverksamhet på hälso- och sjukvårdens område gentemot FMC:s verksamhet utformas på ett likartat sätt visavi övriga aktörer på marknaden och att gränsdragningen mot RFV:s tillsynsansvar samtidigt klarläggs.</p>
<h2>Framtiden vad avser ekonomi, regionalisering och kvalitét</h2>
<p>Verksamheten skall successivt bli mindre beroende av ekonomiskt stöd. En utgångspunkt för planeringen är att det ekonomiska stödet, enligt organisationskommitténs tidigare förslag, kommer att uppgå till 11 respektive 6 Mkr för åren 2001 respektive 2002 för utredningsverksamheten samt därtill 2 Mkr årligen som basresurs till forskningsverksamheten. En utgångspunkt är vidare att ekonomiska garantier för en kommande regionalisering finns.</p>
<p>Regionalisering till ytterligare platser i landet är beroende av behov och efterfrågan från försäkringskassornas sida. Beslut om regionalisering måste föregås av en noggrann analys och genomförandeplanering för att beakta de möjligheter men också risker som kan föreligga genom etablering av nya centrum. Baserat på bl.a. ett analys- och planeringsunderlag som tagits fram inom FK Västra Götaland kommer ett regionaliseringsprojekt att etableras under det första kvartalet år 2000. Inriktningen är att ett nytt ”FMC-Väst” är etablerat i Göteborgsregionen senast den 1 januari 2001.</p>
<p>Vad avser därefter kommande regionaliseringsbehov så är bedömningen att de fyra nordligaste länen kan komma att ange behov av ett eller flera FMC, lokaliserade till Norrland.</p>
<p>Kommittén har i sitt arbete insett betydelsen av att lyfta fram kvalitetsaspekterna i ombildningen av RFV-sjukhusen till FMC inom socialförsäkringen. Avgörande för om FMC kommer att kunna motsvara försäkringskassornas förväntningar är att kvalitén i de producerande utredningstjänsterna lever upp till de kvalitetskrav som RFV fastställer i samarbete med försäkringskassorna.</p>
<h2>1 Inledning</h2>
<p>Genom detta betänkande slutredovisar FMC-utredningen sitt uppdrag att förbereda inrättandet av försäkringsmedicinska centrum enligt det kommittédirektiv som definierat vårt uppdrag (bilaga 1). Kommittén har tidigare genom rapporter till Riksförsäkringsverket (RFV) och Socialdepartementet redovisat delar av uppdraget (bilaga 2 och bilaga 3).</p>
<p>Betänkandet redovisar utifrån de uppgifter som angavs i kommitté- direktivet (S 1999:30) vilka åtgärder och initiativ som vidtagits från utredningens sida. Utöver dessa uppgifter re dovisas ett antal andra väsentliga områden som aktualiserats under utredningsarbetets gång. De senare har mer handlat om administrativa frågor som varit nödvändiga för att den nya verksamheten skall kunna fungera tillfredställande redan från starten, d.v.s. den 1 januari 2000.</p>
<p>Kommittén har för sin egen del haft diskussioner om vad den korrekta benämningen av FMC skall vara när den inte förekommer som förkortning utan skrivs ut. Kommittén vill därför redan inledningsvis redovisa att efter kontakter med språkvårdare inom regeringskansliet har kommittén kommit fram till följande benämningar:</p>
