<h1>Sammanfattning</h1>
<h2>Problemanalys</h2>
<p>Väl fungerande transporter inom Stockholmsregionen och med andra regioner och länder är avgörande förutsättningar för en fortsatt positiv utveckling i Sverige. Problemanalysen  syftar till att visa vilka problem som i dag och på sikt (ca 25–30 år) föreligger i och med transportsystemet i Stockholmsregionen/Mälardalen. Utgångspunkten är de av riksdagen fastlagda transportpolitiska målen. Riksdagen har lagt fast följande fem långsiktiga delmål:</p>
<p>Nuvarande situation i Stockholmsregionen innebär i stället en utveckling bort från de transportpolitiska målen. Det är stor risk för att problemen kommer att förvärras under de kommande decennierna och att utvecklingen därmed leder bort från de transportpolitiska målen.</p>
<p>Det kraftigt ökade resandet i Stockholm–Mälarregionen skapar under högtrafik en omfattande trängsel i såväl vägtrafiksom kollektivtrafiksystemet och under allt längre tider. Till detta kommer betydande negativa effekter på miljön. Trängseln i flygtrafiksystemet bidrar till glesare förbindelser inom landet och med andra länder. Transportkvalitén kommer att försämras genom att vägar och kollektivtrafiksystem blir allt mer överbelastade. Trängseln bedöms komma att förvärras jämfört med i dag.</p>
<p>För att tillgängligheten inte skall försämras ytterligare måste kapaciteten och effektiviteten i väg- och kollektivtrafiksystemen öka. Den otillräckliga kapaciteten leder annars till att de norra och södra regionhalvorna kommer att bli kommunikationsmässigt mer åtskilda än i dag. Tillgängligheten till arbetsplatser är betydligt större med bil än med kollektiva färdmedel. Funktionshindrade med tillgång till bil har en väsentligt bättre tillgänglighet än de som är hänvisade till kollektivtrafik, inklusive färdtjänst.</p>
<p>I vägtrafiken dödas i Stockholmsregionen årligen ett femtiotal personer. Antalet dödade har inte minskat under senare år. Trots betydande insatser enligt nollvisionens intentioner har merparten av huvudvägarna ännu inte en acceptabel standard och utformning för att reducera personskadorna vid trafikolyckor. Risken är stor att den kraftigt ökande vägtrafiken leder till en fortsatt ökning av de svåra olyckorna. Problemen blir mindre om kollektivtrafikens tillgänglighet och kvalitet ökar kraftigt samt om fortsatta åtgärder vidtas på huvudvägnätet.</p>
<p>Det övergripande målet för det nationella miljöarbetet är att inom en generation nå en ekologiskt hållbar utveckling. Som stöd för det arbetet har mål på olika nivåer formulerats. Transportsystemet påverkar miljön negativt i flera avseenden. Nya vägar och järnvägar liksom ökad trafik har negativa effekter på miljön och medför nya intrång och barriärer samt risk för ökat buller och mer luftföroreningar. Det finns stor risk för att natur- och kulturvärden går förlorade när ny infrastruktur byggs. I Stockholms län står transportsektorn för hälften av fossilt baserade koldioxidutsläpp. Utsläppen av kväveoxider och svavel har minskat, men kväveoxidmålet har långtifrån uppnåtts. Det senare gäller även målet för utsläpp av flyktiga organiska ämnen. I Stockholms län är ca 70 000 personer störda av vägtrafik med bullernivåer över 65 dBA, vilket är riktvärdet för befintlig bebyggelse. Det är dubbelt så många som i resten av landet.</p>
<p>Mälardalen har i dag sammantaget mycket goda utvecklingsförutsättningar. Kapacitetsproblemen i transportsystemet, både på vägar och på järnvägar, motverkar dock en positiv regional utveckling i regionen.</p>
<p>Slutsats</p>
<p>Det finns dock möjlighet till en betydligt mer positiv utveckling, men den förutsätter kraftfulla åtgärder i transportsystemet, något som kräver både beslutsamhet och ekonomiska resurser. Utbyggnaden av transportsystemet kommer av allt att döma att ställa mycket stora krav på effektiviseringsåtgärder samt betydande finansiella insatser. Det gäller både i kollektivtrafiksystemet och vägnätet. Med tanke på problemens storlek finns det anledning att överväga hur olika finansieringskällor tillsammans ska kunna bidra till att åstadkomma de erforderliga ekonomiska resurserna.</p>
<h2>Målbild</h2>
<p>Det är angeläget att blicka framåt och med problemanalysen som bakgrund har tagits fram en målbild  som visar i vilken riktning utvecklingen av transportsystemet bör drivas på längre sikt. Målbilden utgörs av ett övergripande mål:</p>
<p>Övergripande mål:</p>
<p>En samhällsekonomiskt effektiv och långsiktigt hållbar transportförsörjning för medborgarna och näringslivet i Stockholm–Mälar- dalsregionen säkerställs. Transportsystemet skall vara miljömässigt, ekonomiskt, kulturellt och socialt hållbart.</p>
<p>Målbilden uttrycker även fem inriktningsmål:</p>
<p>Inriktningsmål 1:</p>
<p>Ökad tillgänglighet för alla i transportsystemen</p>
<p>Inriktningsmål 2:</p>
<p>Minskade köproblem och bättre framkomlighet ökar transportkvaliteten</p>
<p>Inriktningsmål 3:</p>
<p>Utveckling av kollektivtrafikens kapacitet och tillförlitlighet</p>
<p>Inriktningsmål 4:</p>
<p>Färre trafikolyckor</p>
<p>Inriktningsmål 5:</p>
<p>Ökad miljöhänsyn i transportsystemet</p>
