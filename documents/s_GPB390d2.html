<h1>Sammanfattning av uppdraget</h1>
<h2></h2>
<p>En parlamentarisk kommitté tillkallas med uppdrag att följa och utvärdera de markbundna digitala TV-sändningarna under den första etappen. Kommittén skall också medverka vid urvalet av programföretag för de digitala TV-sändningarna genom att yttra sig till Radio- och TV-verket över tillståndsansökningar.</p>
<p>Kommittén skall följa verksamheten med digital marksänd TV och fortlöpande rapportera sina iakttagelser till regeringen. Vid behov skall kommittén ta initiativ till förslag till förändringar av t.ex. de regler som gäller för verksamheten.</p>
<p>Kommittén skall lägga fram minst två utvärderingsrapporter. Den första rapporten skall läggas fram senast när sändningarna har pågått under ca ett år. Kommitténs slutrapport skall senast läggas fram i god tid före utgången av den första tillståndsperioden, såvitt nu kan bedömas före utgången av oktober 2001.</p>
<h2>Bakgrund</h2>
<p>Riksdagens beslut om digitala TV-sändningar (prop. 1996/97:67, bet. 1996/97:KU17, rskr. 1996/97:178) innebär att digital marksänd TV skall införas i flera steg med möjlighet för staten att successivt ta ställning till om och på vilket sätt verksamheten skall fortsätta. I en första etapp skall sändningar inledas på ett begränsat antal orter i Sverige. Kärnan i sändningsverksamheten skall vara digitala marksändningar av TV, men även andra tjänster än traditionella TVprogram skall kunna förekomma. Sändningsverksamheten skall i sin helhet bekostas av medverkande företag och således inte finansieras med statsbudgetmedel. När det finns tillräckliga erfarenheter skall regeringen ta ställning till sändningarna och den fortsatta utbyggnaden. En grundläggande förutsättning för en utbyggnad är att de digitala marksändningarna bedöms ha ekonomisk bärkraft. En kommitté skall följa verksamheten och fortlöpande rapportera till regeringen. Kommittén skall också medverka vid urvalet av de företag som skall delta i sändningarna.</p>
<p>I propositionen om digitala TV-sändningar uttalas att målen för statens nuvarande politik inom massmedieområdet, att säkerställa yttrandefrihet, tillgänglighet och mångfald, bör vara vägledande även inför den tekniska utveckling som nu pågår. Digital distribution kan ske genom många olika distributionsvägar, t.ex. satelliter, kabel-TV-nät, telenät eller marksändarnät. I framtiden kommer olika distributionsformer att existera sida vid sida. Statens åtgärder bör vara inriktade på att främja denna utveckling, samtidigt som staten ser till att grundläggande mediepolitiska krav kan upprätthållas. Introduktionen av digital-TV får inte innebära att publikens valfrihet inskränks.</p>
<p>En särskild utredare har till uppgift att förbereda sändningarna (Utredningen om digital-TV, Ku 1997:01). Enligt direktiven (dir. 1997:19) skall utredningen lägga fram förslag om sändningsorter, utarbeta former för samarbete samt bedöma om Sveriges Television bör få möjlighet att finansiera vissa sändningar med avgifter. Utredningen har hittills lagt fram två förslag, dels delbetänkandet (SOU 1997:60) Betal-TV inom Sveriges Television, dels rapporten (SOU 1997:103) Rapport med förslag till sändningsorter.</p>
<p>Regeringen har denna dag beslutat en förordning om marksänd digital TV, som innehåller föreskrifter som skall tillämpas vid annonsering och handläggning av ansökningar om tillstånd för digitala TV-sändningar. Tillstånd för digitala TV-sändningar meddelas av regeringen. Regeringen har också denna dag beslutat att sändningar av digital TV skall få inledas i följande områden: Stockholm med Mälardalen och Uppsala, norra Östergötland, södra och nordöstra Skåne, Göteborg med omnejd samt Sundsvall och Östersund med omnejd. I beslutet anges att regeringen för närvarande bedömer att sändningarna skall ha inletts senast den 1 januari 1999 samt att regeringen har för avsikt att fastställa tillståndstiden så att tillståndshavarna har möjlighet att sända i fyra år efter den tidpunkt då sändningarna senast skall ha inletts.</p>
<h2>Urvalet av programföretag</h2>
<p>Enligt förordningen skall ansökningar om tillstånd ges in till Radio- och TV-verket. Verket skall översända ansökningarna till kommittén för yttrande. Därefter skall Radio- och TV-verket överlämna ansökningarna till regeringen för prövning med ett motiverat förslag till fördelning av tillstånden.</p>
<p>Sökande skall i ansökan ange sina tekniska och finansiella förutsättningar att bedriva sändningar samt redovisa sina planer på att ingå överenskommelser med övriga sökande om samverkan i olika tekniska frågor.</p>
<p>De urvalskriterier som enligt propositionen om digitala TVsändningar skall tillämpas är att mer än ett programföretag deltar i sändningsverksamheten på varje ort. Normalt bör inte ett företag ensamt kunna disponera en hel s.k. multiplex. Programutbudet som helhet bör tilltala olika intressen och smakriktningar. Lokala och regionala program bör ges företräde, liksom program som är förankrade i den svenska kulturkretsen. Det skall eftersträvas att flera av varandra oberoende programföretag deltar. Programföretag som redan sänder med tillstånd av regeringen skall beredas tillfälle att medverka.</p>
<h2>Utvärderingen</h2>
<p>Utredningen om tekniska förutsättningar för utökade sändningar av radio och television till allmänheten har föreslagit att staten skall fatta ett principbeslut om att bygga ut ett rikstäckande nät av digitala marksändningar i Sverige. Detta framgår av betänkandet Från massmedia till multimedia (SOU 1996:25). Utredningen ansåg också att de nuvarande analoga sändningarna bör läggas ner inom en tioårsperiod. Regeringen ansåg i sin proposition Digitala TV-sändningar emellertid att det inte fanns tillräckligt underlag för att redan nu fatta ett så långtgående beslut. I stället uttalade regeringen att en eventuell övergång till ny teknik för marksänd TV skall ske i flera steg, med möjlighet för statsmakterna att successivt ta ställning till om och på vilket sätt verksamheten skall fortsätta.</p>
<p>Enligt vad som anförs i propositionen är det angeläget att erfarenheterna från den praktiska verksamheten fortlöpande tas till vara så att staten kan fatta nödvändiga beslut utan onödigt dröjsmål. Parallellt med sändningsverksamheten skall det därför göras en utvärdering av tekniska, ekonomiska, juridiska och andra frågor.</p>
<p>Den tekniska utvecklingen av digitala medier sker snabbt. Det är ännu för tidigt att dra slutsatser om vilken teknik som kommer att dominera i framtiden. Sverige är även starkt beroende av den internationella utvecklingen. Det är därför viktigt att en bedömning av alternativa distributionsformer vägs in i utvärderingen av de digitala marksändningarna.</p>
<p>När det finns tillräckliga erfarenheter kan regeringen och riksdagen ta ställning till sändningarna och den fortsatta utbyggnaden. En grundläggande förutsättning för en eventuell utbyggnad är att de digitala marksändningarna bedöms ha ekonomisk bärkraft. Härvid skall utgångspunkten vara att en eventuell fortsatt utbyggnad skall finansieras av medverkande företag och utan statliga bidrag eller subventioner. Om utvärderingen visar att sändningarna inte har ekonomisk bärkraft kommer programföretagens tillstånd att bedriva digitala marksändningar inte att förlängas efter den första tillståndsperiodens slut.</p>
<h2>Uppdraget</h2>
<p>En parlamentarisk kommitté tillkallas med uppdrag att följa och utvärdera de markbundna digitala TV-sändningarna under den första etappen. Kommittén skall också medverka vid urvalet av programföretag för de digitala TV-sändningarna.</p>
<p>Kommittén skall följa verksamheten med digital marksänd TV och fortlöpande rapportera sina iakttagelser till regeringen. Vid behov skall kommittén ta initiativ till förslag till förändringar av t.ex. de regler som gäller för verksamheten. En fråga som särskilt skall studeras är hur tillståndsförfarandet och samarbetet mellan programföretagen fungerar.</p>
<p>Kommittén skall lägga fram minst två utvärderingsrapporter där det skall ingå en ekonomisk analys av sändningsverksamheten. Analysen skall bl.a. omfatta sändningskostnaderna och programföretagens och konsumenternas intresse och betalningsvilja. Den skall också innefatta en bedömning av nya tjänster och alternativa distributionsformer.</p>
<p>Kommittén skall medverka vid urvalet av de företag som skall delta i sändningarna genom att yttra sig till Radio- och TV-verket över tillståndsansökningarna.</p>
<h2>Arbetsformer</h2>
<p>Den första rapporten skall läggas fram senast när sändningarna har pågått under ca ett år. Kommitténs slutrapport skall senast läggas fram i god tid före utgången av den första tillståndsperioden, såvitt nu kan bedömas före utgången av oktober 2001.</p>
<p>Kommittén skall samråda med IT-kommissionen (SB1995:01) och Konvergensutredningen (Ku 1997:05). För arbetet gäller regeringens direktiv till samtliga kommittéer och särskilda utredare att pröva offentliga åtaganden (dir. 1994:23), att redovisa regionalpolitiska konsekvenser (dir. 1992:50), att redovisa jämställdhetspolitiska konsekvenser (dir. 1994:24) samt att redovisa konsekvenser för brottsligheten och det brottsförebyggande arbetet (dir. 1996:49). (Kulturdepartementet)</p>
<h2>Bilaga 2</h2>
<h2>Yttrande över inkomna ansökningar om tillstånd att sända digital TV</h2>
<h2>Bakgrund</h2>
<p>Regeringen beslutade den 13 november 1997, med utgångspunkt i riksdagens beslut om digital marksänd TV (prop. 1996/97:67, bet. 1996/97:KU17, rskr. 1996/97:178), att sändningar av digital marksänd TV får inledas i fem områden i landet. Dessa områden är Stockholm med Mälardalen och Uppsala, Norra Östergötland, Södra och nordöstra Skåne, Göteborg med omnejd samt Sundsvall och Östersund med omnejd. Regeringen beslutade samma dag en förordning (1997:894) om marksänd digital TV. Förordningen innehåller föreskrifter som skall tillämpas vid annonsering om möjligheter att få tillstånd för digitala TV-sändningar och handläggning av ansökningar om tillstånd. Regeringen beslutade vidare att tillkalla en parlamentarisk kommitté (dir. 1997:134) med uppdrag att följa och utvärdera de markbundna digitala TV-sändningarna under den första etappen av dessa sändningar. Kommittén (Ku 1997:06), som antagit namnet Digital-TV-kommittén, skall följa verksamheten med digital marksänd TV och fortlöpande rapportera sina iakttagelser till regeringen. Kommittén skall också medverka vid urvalet av de företag som skall delta i sändningarna genom att yttra sig till Radio- och TV-verket över tillståndsansökningarna. Radio- och TV-verket skall därefter överlämna ansökningarna till regeringen med ett motiverat förslag till fördelning av tillstånden. Regeringen beslutar därefter om hur tillstånden skall fördelas.</p>
<p>Radio- och TV-verket beslutade den 24 mars 1998 att med stöd av förordningen om marksänd digital TV inhämta yttrande från Digital-TV-kommittén över inkomna ansökningar om tillstånd att sända digital TV. Vid ansökningstidens utgång den 2 februari 1998 hade 57 ansökningar kommit in till Radio- och TV-verket. På uppdrag av Radio- och TV-verket har revisionsbyrån Öhrlings Coopers & Lybrand AB granskat de sökandes finansiella förutsättningar. De sökande som inte bedömdes ha finansiella förutsättningar vid Radio- och TV-verkets beslut den 24 mars har beretts tillfälle att komplettera sin ansökan till Radio- och TV-verket senast den 6 april 1998.</p>
<p>Samtliga ansökningar inkl. kompletteringar samt Öhrlings Coopers & Lybrand AB:s rapport om de sökandes finansiella förutsättningar har överlämnats till kommittén från Radio- och TVverket. Kommittén har träffat samtliga sökande som revisorerna bedömt har finansiella förutsättningar för att bedriva marksänd digital TV på det sätt som redovisats i respektive ansökan. De sökandes presentationer för kommittén har ägt rum den 14, 15 och 22 april (se bilaga 1).</p>
<p>Enligt EG:s reviderade TV-direktiv skall programföretag som är etablerade i en medlemsstat följa reglerna i den medlemsstaten. Kommittén noterar att den promemoria om genomförande av EG:s TV-direktiv (Ds 1998:21), som nyligen har varit på remiss, innehåller förslag om att den som sänder TV-program efter tillstånd av regeringen skall vara etablerad i Sverige. Syftet med förslaget är att säkerställa att den som sänder marksänd TV skall stå under svensk jurisdiktion och därmed vara skyldig att följa svensk lagstiftning. Kommittén välkomnar förslaget. Det är angeläget att alla företag som får möjlighet att använda det digitala marknätet kommer att lyda under svenska bestämmelser. I huvudsak kommer radio- och TV-lagen (1996:844) att tillämpas på TV-sändningarna i det digitala marknätet. Vid förmedling av vissa tjänster kan dock även telelagen (1993:597) komma att vara tillämplig. De svenska bestämmelserna enligt radio- och TV-lagen innebär bl.a. att programföretagen blir skyldiga att låta programverksamheten präglas av principen om alla människors lika värde, t.ex. när det gäller jämställdhet mellan kvinnor och män, och att avstå från att sända reklam som särskilt syftar till att fånga uppmärksamheten hos barn under tolv år. Kommitténs utgångspunkt att skapa bredd och mångfald i programutbudet innebär sannolikt också att jämställdheten gynnas. Kommittén noterar också att den digitala tekniken ökar TV-företagens möjligheter att utforma sändningarna så att de blir tillgängliga för funktionshindrade.</p>
<p>Kommittén välkomnar den överenskommelse som enligt uppgift har träffats mellan nordiska TV-företag, teleföretag och sändaroperatörer om en gemensam teknisk specifikation för digitalavkodare.</p>
<h2>Kommitténs bedömning</h2>
<p>Den principiella utgångspunkten för det allmännas handlande är att radiofrekvenserna bör tas i anspråk på ett sätt som leder till största möjliga yttrandefrihet och informationsfrihet (se Yttrandefrihetsgrundlagen 3 kap 2 § andra stycket). Ett viktigt led i detta är att främja mångfalden i TV-utbudet. De inkomna ansökningarna visar att intresset är mycket stort för digital marksänd TV. De sökande redovisar planer på ett varierat programinnehåll där den nya teknikens möjligheter tas till vara. Det begränsade sändningsutrymmet gör att inte samtliga sökande med finansiella förutsättningar kan beredas utrymme i enlighet med sina önskemål. Detta aktualiserar frågan om att snarast möjligt få fram fler frekvenser som kan användas för digital marksänd TV. Regeringen uppdrog den 28 mars 1996 åt Post- och telestyrelsen att i första hand koordinera frekvenser för fyra digitala sändarnät för TV. Styrelsen skall även bedöma förutsättningarna för koordinering av ytterligare två digitala sändarnät. Kommittén avser att i en skrivelse till regeringen ta upp frågan om att ytterligare frekvensutrymme, utöver de nuvarande två näten, görs tillgängligt för digital marksänd TV</p>
<p>Kommittén har vid sitt ställningstagande tagit sin utgångspunkt i regeringens och riksdagens beslut (prop. 1996/97:67, bet. 1996/97:KU17, rskr. 1996/97:178).</p>
<p>Enligt regeringens beslut den 13 november 1997 gäller att två sändningskanaler (frekvenser) skall upplåtas i varje sändningsområde. En överföringskapacitet motsvarande ca en fjärdedel av utrymmet i en sändningskanal disponeras för varje program. En överföringskapacitet motsvarande högst ca hälften av utrymmet i en frekvens disponeras för sändningar i ett område. Återstående utrymme disponeras för sändningar i samtliga områden.</p>
<p>Kommittén har eftersträvat att mer än ett företag deltar i sändningsverksamheten på varje ort. En central utgångspunkt är strävan efter mångfald, dvs. att olika programtjänster kompletterar varandra så att sändningarna som helhet kommer att tilltala olika intressen och smakriktningar. Kommittén har också eftersträvat en variation beträffande programkanalernas finansiering och i hur ägandebilden ser ut. Det har också ansetts värdefullt att både väl etablerade programföretag med en relativt stor tittarkrets och företag som nyligen bildats eller är under bildande finns med i det digitala TV-utbudet. Lokala och regionala program har getts företräde liksom program som är förankrade i den svenska kulturkretsen.</p>
<p>TV-företag som för närvarande bedriver marksändningar bör, enligt regeringens proposition om digitala TV-sändningar (prop. 1996/97:67), beredas tillfälle att delta i de digitala sändningarna redan under den första utvecklingsfasen med sina nuvarande sändningar.</p>
<p>Enligt regeringens proposition skall den övervägande delen av sändningskapaciteten användas för TV-tjänster, inkl. tilläggstjänster som är direkt knutna till programmen. Vid sidan av detta bör det kunna förekomma andra tjänster, t.ex. utbildningstjänster och teletjänster av olika slag. Kommittén vill understryka att det är av avgörande betydelse att sådana andra tjänster finns med i det digitala TV-utbudet då detta för tittaren kommer att innebära en viktig förändring i jämförelse med de analoga sändningarna och att den digitala teknikens möjligheter tas tillvara. Om nya frekvenser kan tas i bruk för digital marksänd TV kommer även utrymmet för andra tjänster att kunna bli betydligt större än enligt kommitténs nu aktuella förslag.</p>
<p>Vissa ansökningar har avsett sändningar som inte beräknas kunna starta vid den angivna tiden, dvs. omkring den 1 januari 1999. Kommittén har inte ansett sig kunna föreslå att tillstånd redan nu skall beviljas för sådana sändningar. Vid ett senare tillståndsgivningstillfälle kan dessa ansökningar förnyas. Vissa ansökningar avser också ett sändningsutrymme som understiger 50 tim/vecka som i denna process har bedömts motsvara en kanal. Kommittén anser att sådana sökande inte bör ges egna tillstånd i detta skede. TV har en viktig roll som kunskapsförmedlare och det är därför angeläget att utbildning och allmän folkbildning får ett utrymme i det digitala marknätet. I denna ansökningsomgång har inte alla sökanden med sådan inriktning kunnat beredas plats.</p>
<p>Kommittén vill framhålla att de sökande som vid denna tillståndsomgång inte kan beredas plats genom ett eget sändningstillstånd i det digitala marknätet i flera fall bör kunna fungera som programproducenter åt andra tillståndshavare. Radio- och TVverket bör möjliggöra att sådana kontakter kommer till stånd i den fas av beredningen som nu tar vid. Särskilt angeläget är att producenter av utbildnings- och folkbildningsprogram ges möjlighet till sådan samverkan.</p>
<p>Folkbildning och kunskapsförmedling är och bör också fortsättningsvis vara en viktig del i den radio och TV i allmänhetens tjänst som erbjuds av Sveriges Utbildningsradio via Sveriges Televisions programkanaler SVT1 och SVT2. Kommittén konstaterar att Sveriges Television, i enlighet med nuvarande sändningstillstånd, skall bereda utrymme för sändningar av Utbildningsradion även i sina digitala sändningar av SVT1 och SVT2. Det är angeläget att Utbildningsradion erbjuds möjligheter att utveckla även nya former av produktion och samarbete inom ramen för dessa sändningar och att detta kan ske i minst nuvarande omfattning. Med anledning av att Utbildningsradions verksamhet nyligen har utretts (SOU 1997:148) och att frågan om Utbildningsradions framtid för närvarande bereds i Regeringskansliet finns inte förutsättningar att innan denna beredning är avslutad ge Utbildningsradion tillstånd för digitala TV-sändningar i en egen kanal.</p>
<p>Kommittén vill också understryka att många av de sökande som inte är etablerade på TV-marknaden har bedömt ansökningstiden som kort. Att etablera en TV-kanal innebär givetvis ett omfattande arbete och att stora resurser investeras. För att möjliggöra för de sökande som kommittén nu inte förordar att aktualisera sin ansökan på nytt samt för andra tillkommande intressenter att ansöka om sändningstillstånd bör ytterligare frekvenser så snart som möjligt tas i anspråk. Kommittén vill också framhålla att det är av stor vikt att det finns utrymme för ytterligare regionala sändningstillstånd vid kommande tillståndsgivning.</p>
<p>I det förslag till fördelning som kommittén nu lämnar har utgångspunkten varit att det är angeläget att så många som möjligt får tillstånd att sända digital TV i marknätet. Detta innebär trots denna utgångspunkt att det inte finns plats för alla. Det innebär också att det inte är möjligt att uppfylla alla önskemål som de sökanden uppgett i sina ansökningar. Kommittén anser att för att i största möjliga utsträckning använda det tillgängliga frekvensutrymmet så bör i vissa fall flera tillståndshavare dela på utrymmet i en kanal. Ett sådant delningsförfarande kan utformas på olika sätt bl.a. beroende på vad berörda aktörer finner lämpligt. Utrymmet skulle t.ex. kunna delas genom att vissa tillståndshavare sänder vid regelbundet återkommande tillfällen i s.k. fönster hos en annan tillståndshavare. Tillstånden kan också avse delar av dygnet alternativt vissa veckodagar. Vid en senare tidpunkt när ytterligare frekvensutrymme finns tillgängligt kan denna fördelning komma att omprövas.</p>
<p>Kommittén föreslår att följande sökanden ges tillstånd att sända digital TV i enlighet med radio- och TV-lagen (1996:844):</p>
<p>Kommentarer till förslaget</p>
<p>Enligt regeringens och riksdagens beslut skall TV-företag som i dag bedriver marksändningar beredas tillfälle att medverka i de digitala sändningarna. TV4 AB samt Sveriges Television AB och Sveriges Utbildningsradio AB (SVT1, SVT2) bör ges tillstånd för sådana sändningar.</p>
<p>Kommittén föreslår att ett sändningsutrymme upplåts för breda reklamfinansierade underhållningskanaler. En viktig vägledning har varit tittarnas val av programkanal i dag. Det har ansetts naturligt att valet, bland de kanaler som inte sänder i marknätet i dag, därmed står mellan TV3 AB och Kanal 5 AB. Dessa kanaler, av vilka TV3 är den största, har i dag flest tittare av de reklamfinansierade programkanalerna. I första hand bör dessa programkanaler dela på utrymmet.</p>
<p>KunskapsTV i Sverige AB och Televisionsaktiebolaget TV8 föreslås dela sändningsutrymme med varandra eller med programföretag som ges möjlighet till sändningar i ett område.</p>
<p>Ett särskilt utrymme bör upplåtas för sändningar av nya tjänster. Cell Internet Commerce Development AB bör ges tillstånd för sändningar av sådana tjänster. I tillståndet bör inga krav på sändningar av traditionella TV-program ställas.</p>
<p>Kommittén vill framhålla betydelsen av att samtliga regionala program, inkl. Sveriges Television AB:s och TV4 AB:s regionala fönster, sänder i samma frekvens. Detta innebär bl.a. att de totala kostnaderna blir lägre eftersom den regionala multiplexeringen är samlad i en frekvens och att flexibiliteten blir stor i den frekvens som används för sändningar i samtliga områden.</p>
<p>Kommittén överlämnar härmed sitt yttrande. Följande ledamöter står bakom beslutet: Ann-Christin Nykvist, Charlotta Bjälkebring, Gunlög Eiderbrant-Nilsson, Ewa Larsson, Anders Ljunggren och Catarina Rönnung.</p>
<p>Ledamoten Johan Jakobsson anser att kommittén inte borde ha fattat något beslut. Han hänvisar till sin bifogade reservation (bilaga 2). Ledamoten Ola Karlsson yrkar avslag på yttrandet och hänvisar till sin bifogade reservation (bilaga 3). Ledamoten Åke Gustavsson har inte deltagit i beslutet.</p>
<p>För kommittén enligt uppdrag</p>
<p>Stockholm den 6 maj 1998</p>
<p>Ann-Christin Nykvist ordförande /Åsa Finnström sekreterare</p>
<p>Kopia till</p>
<p>Samtliga sökanden</p>
<p>Underbilaga 1</p>
<h2>Presentationer av de sökande har ägt rum enligt följande:</h2>
<p>14 april</p>
<p>Kunskaps TV i Sverige AB Kanal S AB Dagengruppen AB/TV-Inter</p>
<p>AB Trav och galopp Etirosport Sales Organisation Sveriges Television AB 15 april</p>
<p>TV-Linköping Länkomedia AB/Plattform Östergötland Landskrona Vision AB</p>
<p>Sveriges Utbildningsradio AB Canal+ Television AB</p>
<p>TV4 AB (inkl. TV4 Öst AB, TV4 Norr AB , TV4 Göteborg AB, CBA lokal TV AB, TV Skåne AB)</p>
<p>Televisionsaktiebolaget TV8 Modern Times Group</p>
<p>TV3 AB</p>
<p>TV I000</p>
<p>TV-shop Europe AB</p>
<p>Z-TV aktiebolag Moderna Tider förlags AB Senda AB</p>
<p>Teracom AB 22 april</p>
<p>Göteborgs-Posten nya AB Stiftelsen Livets ord Svenska Radionätet KB</p>
<p>Underbilaga 2</p>
<p>Johan Jakobsson ledamot i digital-TV-kommittén 1998-05-06</p>
<h2>Reservation med anledning av beslut om yttrande över inkomna ansökningar om tillstånd att sända digital TV till Radio- och TV-verket.</h2>
<p>Folkpartiet har verkat för att lediga TV-frekvenser ska ställas till marknadens förfogande. Syftet är att vidga yttrandefriheten och att öka mångfalden för konsumenterna.</p>
<p>Därför beklagar jag att utformningen av regelverket för de nya digital-TV-kanalerna och urvalet av dem har utformats på ett sätt som riskerar motverka just yttrandefrihet och mångfald.</p>
<p>Beslutet att på godtyckliga grunder välja ut de företag som ska få koncessionerna är olyckligt. Inom kategorin bred, reklaimfinansierad programkanal har kommittén utan hållbar motivering pekat ut två av flera sökande. Av de intresserade betal-TV-kanalerna valdes Canal +, men inte TV 1000 ut. Det ar inte rimligt att staten av subjektiva, politiska skäl väljer det ena programföretaget framför det andra inom samma nisch.</p>
<p>Detta ställningstagande innebär dels en snedvridning av konkurrensen mellan programföretagen. Dels innebär det att massmedias rättssäkerhet och möjlighet att värja sig mot politiska påtryckningar minskar. Programföretagens framgång beror i ett sådant system som kommittémajoriteten förordar mer på skicklighet inför statliga utredningar och verk och i maktens korridorer än på förmågan att göra program som har kvalitet och tilltalar publiken.</p>
<p>De bortvalda kanalerna borde ha fått möjlighet att presentera bud på de tillstånd som istället gick till värsta konkurrenterna. Nu fick de inte ens den chansen. Därmed har till exempel Canal + fått förläning av staten utan att behöva betala för sig.</p>
<p>Fördelningsbeslutet ges än större betydelse i och med den proposition om bland annat kabel-TV som regeringen väntas besluta om nästa vecka. TV 3 och SVT 24 kan ges samma status som obligatoriska gratiskanaler som SVT och TV 4 har idag. Det skulle dels innebära ett mycket starkt gynnande av dessa kanaler på deras konkurrenters bekostnad. Dels skulle det innebära omotiverad konfiskation av kabel-TV-företagens egendom. Så blir det om det ursprungliga förslaget inom Kulturdepartementet (Ds 1998:5) genomförs.</p>
<p>Detta, i kombination med att man nu stadfäster ett regelverk med stora godtyckliga inslag, öppnar möjligheter att utnyttja fördelningsbesluten för politiska ändamål. Det vore mycket olyckligt om den politiska mediemakten i Sverige nu ökar. Jag kan inte medverka till detta.</p>
<p>Stockholm dag som ovan</p>
<p>Johan Jakobsson</p>
<p>Underbilaga 3</p>
<h2>Reservation ang. yttrande över inkomna ansökningar om tillstånd att sända digital TV</h2>
<p>Jag delar inte digital TV-kommitténs ställningstagande vad gäller yttrande till Radio- och TV-verket. Yttrandet borde i stället baserats på följande ståndpunkter.</p>
<p>Fria media som kan verka oberoende av statlig styrning är av avgörande betydelse för ett fritt och öppet samhälle. Ett urval av programföretag som baseras på en politisk skönhetstävling ger inte ett sådant oberoende. Sändningstillstånd som förenas med krav på att hålla sig till en i förväg lämnad programförklaring och krav på att ägarförhållanden och inflytande inte förändras, ger inte heller, det oberoende från statsmakten som är nödvändigt. Det är också diskutabelt ur grundlagssynpunkt. Kommittén borde därför verkat för ett teknikval och en urvalsprocess som minimerar den politiska styrningen och godtycket.</p>
<p>Urvalsprocessen har som väntat visat sig bli en politisk skönhetstävling. Det politiskt korrekta väljs på godtyckliga grunder. Politikerstyrning av media borde istället ersättas med en fri tävlan mellan olika program och olika teknik Det skulle gynna tittarna, förbättra tv-utbudet och gagna teknikutvecklingen.</p>
<p>Genom kraftiga statliga satsningar söker man etablera marknätet framför satellit och kabel som distributionsform för digital TV. Valet av marknätet bygger på fel grund. Marknätet är den teknik som medger minst antal kanaler. Det är den teknik som har dåliga möjligheter till interaktivitet, dvs. kommunikation i båda riktningarna. Det är den teknik som medger minst antal tilläggstjänster och den teknik som har sämst möjligheter till individuella val. Men det är den enda teknik som medger en stark politisk styrning. Det verkar vara det enda och bärande argumentet för valet av marknätet för de digitala sändningarna. Risken är uppenbar att marknätet leder in i en teknisk återvändsgränd där stora belopp investeras i en teknik som inte ger största möjliga mångfald och yttrandefrihet. Risken med detta teknikval är att vi halkar efter i informationssamhället, att vi inte får de jobb, de företag och den konkurrenskraft som vi annars skulle kunna få. Det finns därför inga godtagbara skäl för staten att välja marknätet framför andra distributionsformer.</p>
<p>Grunden för att yttrandefrihetsgrundlagen, YGL, tillåter politisk reglering är bristen på radiofrekvenser och ett behov att ordna dessa. Med digital teknik via satellit och kabel finns det ett tekniskt utrymme för hundratals nya kanaler och tjänster. Det öppnar för ett förhållande liknande det som fäller tidningsbranschen, där det blir viktigare att övertyga tittaren och lyssnaren om värdet av programmen än att övertyga politiker och byråkrater. Då bortfaller behovet av politisk styrning. Den utvecklingen är bra, och den bör bejakas.</p>
<p>Stockholm den 6 maj 1998</p>
<p>Ola Karlsson</p>
<h2>Bilaga 3</h2>
<h2>Angående frekvensutrymme för digitala TV-sändningar</h2>
<p>Digital-TV-kommittén har i dag avgett yttrande till Radio- och TV-verket över inkomna ansökningar om tillstånd att sända digital TV. Mot bakgrund av iakttagelser som kommittén har gjort under urvalsarbetet föreslår kommittén att regeringen så snart det är möjligt med hänsyn till tillgången på sändningsfrekvenser beslutar att ytterligare sändningstillstånd för marksänd digital TV skall utlysas.</p>
<h2>Resultatet av kommitténs urvalsarbete</h2>
<p>Kommittén har vid sitt ställningstagande tagit sin utgångspunkt i regeringens och riksdagens beslut (prop. 1996/97:67, bet. 1996/97:KU17, rskr. 1996/97:178):</p>
<p>Det bör eftersträvas att mer än ett företag deltar i sändningsverksamheten på varje ort.</p>
<p>Lokala och regionala program bör ges företräde, liksom program som är förankrade i den svenska kulturkretsen.</p>
<p>Olika programtjänster bör komplettera varandra så att sändningarna som helhet kommer att tilltala olika intressen och smakriktningar.</p>
<p>TV-företag som för närvarande bedriver marksändningar bör beredas tillfälle att delta i de digitala sändningarna.</p>
<h2>Vissa iakttagelser</h2>
<p>Alla sökande har inte kunnat beredas plats</p>
<p>Vid ansökningstidens utgång hade 57 ansökningar kommit in till Radio- och TV-verket. På uppdrag av Radio- och TV-verket har revisionsbyrån Öhrlings Coopers & Lybrand granskat ansökningarna och bedömt vilka av de sökande som har finansiella förutsättningar för att bedriva marksänd digital TV på det sätt som redovisats i respektive ansökan. Även om några av de sökande närmast bör betraktas som programproducenter bedömer kommittén att betydligt flera företag skulle kunna ges sändningstillstånd än vad den nu utlysta sändningskapaciteten ger utrymme för.</p>
<p>Bristen på utrymme har försvårat urvalsarbetet</p>
<p>Den principiella utgångspunkten för det allmännas handlande inom detta område är att radiofrekvenserna bör tas i anspråk på ett sätt som leder till största möjliga yttrandefrihet och informationsfrihet (se YGL 3 kap. 2 § andra stycket). Detta talar för att den som vill sända skall få tillstånd till det, i varje fall om det inte finns särskilda skäl däremot. Det begränsade sändningsutrymmet gör att inte samtliga sökande med finansiella förutsättningar kan beredas utrymme i enlighet med sina önskemål. Detta aktualiserar frågan om att snarast möjligt få fram fler frekvenser som kan användas för digital marksänd TV. Kommittén anser att det skulle vara mycket värdefullt om flera tillstånd kunde utlysas inom en nära framtid.</p>
<p>Ansökningstiden var för kort för vissa sökande</p>
<p>Ytterligare ett skäl som talar för detta är att tidsplanen för ansökningsförfarandet inte synes ha gett vissa sökande tillräcklig tid för att förbereda sig, särskilt när det gäller att ordna med finansiering för sändningsverksamheten. Detta gäller troligtvis i särskilt hög grad för de sökande som nu inte bedriver TV-sändningar. Vid en ny ansökningsomgång skulle dessa sökande kunna vara bättre förberedda.</p>
<p>Ansökningar om sändningar längre fram har inte kunnat beaktas</p>
<p>Vissa ansökningar har avsett sändningar som inte beräknas kunna starta förrän längre fram i tiden. Kommittén har inte ansett sig kunna föreslå att tillstånd redan nu skall beviljas för sådana sändningar. Vid ett senare tillståndsgivningstillfälle skulle dessa ansökningar kunna förnyas.</p>
<h2>Kommitténs förslag</h2>
<p>Enligt vad kommittén har inhämtat finns det realistiska möjligheter att under år 1999 påbörja ytterligare sändningar av marksänd digital TV. Mot bakgrund av det anförda föreslår kommittén att regeringen så snart det är möjligt med hänsyn till tillgången på sändningsfrekvenser beslutar att ytterligare sändningstillstånd för marksänd digital TV skall utlysas.</p>
<p>Denna skrivelse har beslutats av Ann-Christin Nykvist, Charlotta Bjälkebring, Gunlög Eiderbrant-Nilsson, Johan Jakobsson, Ewa Larsson, Anders Ljunggren och Catarina Rönnung. Ledamöterna Åke Gustavsson och Ola Karlsson deltog inte i beslutet.</p>
<p>För kommittén enligt uppdrag</p>
<p>Stockholm den 6 maj 1998</p>
<p>Ann-Christin Nykvist ordförande /Åsa Finnström sekreterare</p>
<h2>Bilaga 4</h2>
<p>103 33 STOCKHOLM</p>
<p>Kommittésekreterare Åsa Finnström</p>
<h2>Behandlingen av informationsprogram i TV-sändningar</h2>
<h2>Sammanfattning</h2>
<p>Den nuvarande regleringen i radio- och TV-lagen (1996:844) innebär att program som sänds på uppdrag av någon annan anses som annonser och bl.a. räknas in i den högsta tillåtna sändningstiden för annonser. Statsmakternas avsikt var bl.a. att de ökade sändningsmöjligheter som skapas genom den digitala televisionen skall kunna utnyttjas för t.ex. samhällsinformation eller utbildningsprogram, även om programmen sänds på uppdrag av någon annan än det sändande TV-företaget. Nuvarande lagstiftning sätter emellertid så snäva gränser för den tillåtna sändningstiden att det i praktiken blir omöjligt att sända sådana program.</p>
<p>Kommittén föreslår därför att regeringen tar initiativ till sådana ändringar av radio- och TV-lagen att samhällsinformation och utbildningsprogram, som sänds på uppdrag av någon annan, inte behandlas på samma sätt som reklaminslag eller andra annonser. Framför allt är det angeläget att programmen inte räknas in i den högsta tillåtna sändningstiden för annonser.</p>
<h2>Ärendet</h2>
<p>LänkoMedia AB, som har tillstånd för regionala digitala TVsändningar i norra Östergötland, har uppmärksammat digital-TVkommittén på ett problem med nuvarande bestämmelser om annonser.</p>
<p>Enligt sin tillståndsansökan avser företaget att bl.a. sända informationsprogram på uppdrag av kommun, landsting, bostadsbolag, fackförbund m.m. samt utbildningsprogram kopplade till gymnasieskola och universitet.</p>
<p>Granskningsnämnden för radio och TV har granskat sändningarna och funnit att informationsprogram från Hyresgästföreningen och LO-facken i Linköping utgör sändningar som sänds på uppdrag av någon annan och som är annonser. De skall därför omges av särskilda signaturer och inräknas i den tillåtna annonsvolymen.</p>
<p>LänkoMedia AB konstaterar att följden av denna tolkning blir att den reklamtid som finns för att finansiera sändningarna upptas av informationsprogram. Inte heller utbildningsprogram som sänds på uppdrag av något utbildningsorgan skulle kunna sändas utan att betraktas som annons.</p>
<h2>Gällande lagstiftning</h2>
<p>Enligt 1 § 3 st. avses med annonser reklam samt sändningar som utan att vara reklam sänds på uppdrag av någon annan.</p>
<p>Före och efter varje sändning av annonser skall det sändas en särskild signatur som tydligt skiljer annonserna från övriga sändningar (1 § 1 st.).</p>
<p>Av en annons som inte är reklam skall det framgå i vems intresse den sänds (2 §).</p>
<p>Personer som spelar en framträdande roll i program som huvudsakligen handlar om nyheter eller nyhetskommentarer får inte uppträda i annonser (3 §).</p>
<p>Annonser får sändas under högst tio procent av sändningstiden per dygn (5 § 2 st.). Under en timme mellan hela klockslag får annonser sändas under högst åtta minuter i normalfallet men i tio minuter mellan kl. 19.00 och 24. 00 samt annars i rena undantagsfall (5 § 1 st.).</p>
<p>Den sammanlagda annonstiden vid ett givet tillfälle får inte understiga en minut sedan sändningstiden för den särskilda signaturen har frånräknats (6 §).</p>
<p>Annonser skall, med vissa undantag, sändas mellan programmen (7 § 1 st.).</p>
<h2>Digital-TV-kommitténs bedömning</h2>
<p>De utökade sändningsmöjligheter som skapas genom den digitala tekniken kan utnyttjas för att förbättra informationen till medborgarna från t.ex. kommuner och landsting eller olika organisationer. De kan också användas för utbildningsändamål, något som särskilt nämns i regeringens proposition om digitala TV-sändningar (se prop. 1996/97:67 s. 29).</p>
<p>Med nuvarande lagstiftning kommer emellertid informationsprogram som sänds på uppdrag av andra att innefattas i begreppet annonser och därmed omfattas av de regler som gäller för sådana. Det innebär bl.a. att den sammanlagda mängden av informationsprogram, reklaminslag och vissa andra meddelanden högst får uppgå till 10 % av sändningstiden och att sändningstiden under en viss timme får uppgå till högst åtta eller tio minuter.</p>
<p>Den aktuella bestämmelsen torde syfta till att skapa en gemensam ram för kommersiell reklam och andra korta meddelanden. Om den även skall tillämpas för informationsprogram eller utbildningsprogram som sänds på uppdrag av utomstående organ torde det i praktiken bli omöjligt för TV-företagen att sända sådana program.</p>
<h2>Digital-TV-kommitténs förslag</h2>
<p>Avsikten vid introduktionen av marksänd digital TV var att de ökade sändningsmöjligheter som skapas genom den digitala televisionen kan utnyttjas för t.ex. samhällsinformation eller utbildningsprogram, även om programmen sänds på uppdrag av någon annan än det sändande TV-företaget.</p>
<p>Kommittén föreslår därför att regeringen tar initiativ till sådana ändringar av radio- och TV-lagen att samhällsinformation och utbildningsprogram, som sänds på uppdrag av någon annan, inte behandlas på samma sätt som reklaminslag eller andra annonser. Framför allt är det angeläget att programmen inte räknas in i den högsta tillåtna annonstiden.</p>
<p>För kommittén enligt uppdrag</p>
<p>Ann-Christin Nykvist ordförande</p>
<p>Kopia till</p>
<p>LänkoMedia AB</p>
<h2>Bilaga 5</h2>
<h2>Yttrande över inkomna ansökningar om tillstånd att sända digital TV</h2>
<h2>Bakgrund</h2>
<p>Regeringen beslutade den 13 november 1997, med utgångspunkt i riksdagens beslut om digital marksänd TV (prop. 1996/97:67, bet. 1996/97:KU17, rskr. 1996/97:178), att sändningar av digital marksänd TV får inledas i fem områden i landet. Dessa områden är Stockholm med Mälardalen och Uppsala, norra Östergötland, södra och nordöstra Skåne, Göteborg med omnejd samt Sundsvall och Östersund med omnejd. Regeringen beslutade samma dag en förordning (1997:894) om marksänd digital TV. Förordningen innehåller föreskrifter som skall tillämpas vid annonsering om möjligheter att få tillstånd för digitala TV-sändningar och handläggning av ansökningar om tillstånd. Regeringen beslutade vidare att tillkalla en parlamentarisk kommitté (dir. 1997:134) med uppdrag att följa och utvärdera de markbundna digitala TV-sändningarna under den första etappen av dessa sändningar. Kommittén (Ku 1997:06), som antagit namnet Digital-TV-kommittén, skall följa verksamheten med digital marksänd TV och fortlöpande rapportera sina iakttagelser till regeringen. Kommittén skall också medverka vid urvalet av de företag som skall delta i sändningarna genom att yttra sig till Radio- och TV-verket över tillståndsansökningarna. Radio- och TV-verket skall därefter överlämna ansökningarna till regeringen med ett motiverat förslag till fördelning av tillstånden. Regeringen beslutar därefter om hur tillstånden skall fördelas.</p>
<p>Digital-TV-kommittén lämnade den 6 maj 1998 ett yttrande (Dnr 6/98) till Radio- och TV-verket över ansökningarna gällande de två första frekvenserna för digital marksänd TV. Efter förslag från Radio- och TV-verket meddelade regeringen den 25 juni 1998 beslut av innebörden att följande företag fick tillstånd att sända television med digital sändningsteknik, nämligen Sveriges Television AB , Sveriges Utbildningsradio AB, TV 4 AB (publ.), TV 3 AB, Kanal 5 AB, Canal + Television AB, Kunskaps-TV i Sverige AB, Televisionsaktiebolaget TV8, Cell Internet Commerce Development AB, TV-Linköping Länkomedia AB och Landskrona Vision AB. Sveriges Television AB skall sända dels SVT1, SVT2 eller SVT Europa, dels SVT24, dels de regionala programmen i samtliga områden. TV 4 AB skall sända dels i samtliga områden, dels regionalt i Stockholm med Mälardalen och Uppsala, Göteborg med omnejd samt Sundsvall och Östersund med omnejd. Beslutet innebar att företagen fick tillstånd att sända i två frekvenskanaler och att vissa företag skulle dela överföringskapacitet. Regeringen beslutade den 13 augusti om en viss ändring i det nämnda beslutet avseende Sveriges Television AB. Den 22 december 1998 beslutade regeringen att ytterligare en frekvenskanal skulle upplåtas för digitala TV-sändningar. Regeringen ändrade vidare sina beslut från den 25 juni 1998 så att de i detta beslut angivna företagen fick tillstånd att sända i tre frekvenskanaler och att vissa företag fick tillgång till större överföringskapacitet.</p>
<p>Enligt regeringens beslut den 23 juni 1999 (Ku98/1128/Me) gäller att sändningsutrymme för digitala TV-sändningar som motsvarar ytterligare en frekvenskanal får upplåtas i de fem aktuella sändningsområdena. En överföringskapacitet motsvarande ca en fjärdedel av utrymmet i frekvenskanalen disponeras för varje program. Högst tre sändningstillstånd i varje sändningsområde – tillsammans med redan meddelade tillstånd – skall avse sändningar i endast det området. Sammantaget innebär beslutet att fyra frekvenskanaler kommer att disponeras för digitala TV-sändningar i marknätet.</p>
<p>Vid ansökningstidens utgång den 15 september 1999 hade 38 ansökningar kommit in till Radio- och TV-verket. På uppdrag av Radio- och TV-verket har revisionsbyrån Öhrlings Pricewaterhouse Coopers granskat de sökandes finansiella förutsättningar. 25 sökande har bedömts ha finansiella förutsättningar att bedriva marksänd digital TV på det sätt som redovisats i respektive ansökan (bilaga 1).</p>
<p>Radio- och TV-verket beslutade den 6 oktober 1999 att med stöd av övergångsbestämmelserna till förordningen om marksänd digital TV inhämta yttrande från Digital-TV-kommittén över inkomna ansökningar om tillstånd att sända digital TV. Samtliga ansökningar inkl. kompletteringar samt revisionsbyråns rapport om de sökandes finansiella förutsättningar har överlämnats till kommittén. Kommittén har träffat samtliga sökande som Radio- och TV-verket bedömt har finansiella förutsättningar. De sökandes presentationer för kommittén har ägt rum den 19 och 27 oktober samt den 2 november 1999.</p>
<p>Av de företag som har tillstånd att sända i det digitala marknätet är det fortfarande tre som inte alls har inlett sändningar. Det är TV 3 AB, Kanal 5 AB och Cell Internet Commerce Development AB. Modern Times Group (MTG), som äger TV3, och Cell Internet Commerce Development AB har ansökt om ytterligare sändningsutrymme i den nu aktuella tillståndsomgången.</p>
<h2>Kommitténs bedömning</h2>
<p>Val av programföretag</p>
<p>En central utgångspunkt för kommitténs överväganden om fördelning av tillstånd för digital marksänd TV är strävan efter mångfald (prop. 1996/97:67, bet. 1996/97:KU17, rskr. 1996/97:178). Riksdagsbeslutet innebär att sändningarna skall tilltala olika intressen och smakriktningar, att lokala och regionala program skall ges företräde liksom program som är förankrade i den svenska kulturkretsen. TV-företag som bedriver analoga marksändningar bör beredas plats i det digitala marknätet. Kommittén framhöll i sitt förra yttrande till Radio- och TV-verket i maj 1998 att det är värdefullt att både väl etablerade programföretag med en relativt stor tittarkrets och företag som nyligen bildats finns med i utbudet i det digitala marknätet. Kommittén vill åter betona vikten av detta.</p>
<p>Som framhölls i kommitténs yttrande till Radio- och TV-verket i maj 1998 är den principiella utgångspunkten för det allmännas handlande att radiofrekvenserna bör tas i anspråk på ett sätt som leder till största möjliga yttrandefrihet och informationsfrihet i enlighet med Yttrandefrihetsgrundlagen 3 kap 2 § andra stycket. Ett viktigt led i detta är att givna sändningstillstånd används i enlighet med de villkor som gäller. Även om digital teknik innebär att flera TV-kanaler får rum på ett givet frekvensutrymme än vad som skulle vara möjligt med analog teknik, så är sändningsutrymmet i marknätet begränsat. Det är därför angeläget att de företag som har sändningstillstånd också sänder. Detta blir särskilt tydligt under en pågående tillståndsprocess där ett stort antal sökande är intresserade av att påbörja sändningar i det digitala marknätet. I detta perspektiv så är det enligt kommitténs uppfattning svårt att försvara att ett företag med sändningstillstånd tillåts behålla detta utan att utnyttja det.</p>
<p>Enligt radio- och TV-lagen (1996:844) får ett tillstånd att sända ljudradio- eller TV-program återkallas om ett villkor som har förenats med tillståndet har åsidosatts på ett väsentligt sätt (11 kap. 2 §) och om beslut om återkallelse inte framstår som en alltför ingripande åtgärd (11 kap. 1 §). Kommittén menar att det framstår som ett väsentligt åsidosättande av ett tillståndsvillkor att inte börja sända och att regeringen i en sådan situation bör anmäla till Radio- och TV-verket att tillståndet skall återkallas. Det skulle vidare inte vara försvarbart att ett företag erhåller ytterligare sändningstillstånd om man inte med säkerhet kan säga att det har för avsikt att utnyttja tillståndet.</p>
<p>Enligt kommitténs mening bör nya sändningstillstånd bestämmas till att gälla under en kortare tid, t.ex. tre månader för en tillståndshavare som relativt enkelt kan påbörja sina sändningar och nio månader för en tillståndshavare som avser att bygga upp en ny verksamhet. Om tillståndshavaren har inlett sändningar inom denna tidsperiod bör tillståndet förlängas så att det kommer att gälla under hela den aktuella tillståndsperioden, vilket för närvarande är till den 31 december 2002. Om tillståndshavaren inte har inlett sändningar i enlighet med tillståndet före denna tidpunkt bör tillståndet inte förlängas. På detta sätt ökar möjligheten för regeringen att se till att frekvensutrymmet utnyttjas. Senare i detta yttrande tar kommittén upp frågan om att det kan finnas behov av att förlänga tillståndstiden för både befintliga och nya tillstånd med åtminstone ett eller två år (se s. 10).</p>
<p>Kommittén vill också understryka betydelsen av att den digitala teknikens fördelar tas till vara. Möjligheterna att med hjälp av s.k. statistisk multiplexering använda den tillgängliga överföringskapaciteten effektivare bör utnyttjas i så stor utsträckning som möjligt.</p>
<p>De uppgifter kommittén inhämtat från teknisk expertis talar för att fem programkanaler bör rymmas inom varje multiplex. Detta bekräftas redan av internationella erfarenheter. I takt med teknikutvecklingen bl.a. på kodningområdet kommer möjligheterna att rymma fler kanaler inom multiplexerna att förbättras ytterligare.</p>
<p>Kommittén konstaterar att Sveriges Television AB tillsammans med Sveriges Utbildningsradio AB efter regeringens beslut den 22 december 1998 har rätt att använda all tillgänglig överföringskapacitet i frekvenskanal A. Enligt tillståndsvillkoren skall Sveriges Television AB sända fyra program, SVT1, SVT2 , SVT24 samt regionala program i samtliga regioner. Tillståndet ger även Sveriges Television AB, och Sveriges Utbildningsradio AB efter överenskommelse med Sveriges Television AB, rätt att sända ytterligare program om den tillgängliga överföringskapaciteten medger det. Så som tillståndet att sända digital television är utformat kan alltså Sveriges Television AB och Sveriges Utbildningsradio AB använda sig av möjligheterna att utnyttja överföringskapaciteten mer effektivt till att sända flera program eller andra tjänster. I detta sammanhang skulle t.ex. möjligheten att utöka sändningarna av nordiska program kunna prövas.</p>
<p>Flera företag som har tillstånd att sända i det digitala marknätet har ansökt om ytterligare sändningsutrymme. I princip anser kommittén att möjligheterna att upprätthålla en bredd i utbudet förstärks om dessa kanaler ges ytterligare utrymme och därmed kan utveckla sin verksamhet. En allvarlig komplikation är dock att alla företag för närvarande inte utnyttjar det tillstånd man har att sända i det digitala marknätet.</p>
<p>Företrädare för Cell Internet Commerce Development AB har informerat kommittén om att avsikten är att sändningsstarten skall ske när avkodarna är uppgraderade för interaktiva tillämpningar. Detta kommer enligt uppgift att ske under november månad. MTG har inte gett någon klar bild av när sändningarna kommer att inledas.</p>
<p>Kommittén kan i dagsläget inte bedöma om TV 3 AB och Cell Internet Commerce Development AB kommer att inleda sina sändningar. Kommittén har därför valt att ta fram tre olika alternativ till fördelning av tillstånden. Kommittén vill i detta sammanhang åter erinra om att ett stort antal företag som har ansökt om tillstånd att sända digital TV i marknätet inte kan ges denna möjlighet p.g.a. knappheten på frekvensutrymme. Kommittén prioriterar alternativen i ordningen 1, 2 och 3.</p>
<p>I samtliga alternativ föreslår kommittén att TV 4 AB och Canal + Television AB får tillgång till ytterligare sändningsutrymme och att Stockholm 1 Lokaltelevision i Stockholm AB får tillstånd. Kommittén bedömer att det är värdefullt att TV 4 AB ges möjlighet att erbjuda ett komplett programutbud i samtliga fem sändningsområden och tillstånd bör därför ges för regionala sändningar även i norra Östergötland och i södra och nordöstra Skåne. Canal + Television AB erbjuder i dag tre  TV-kanaler (Canal+, Canal+ gul och Canal+ blå) i sitt utbud via kabel och satellit. För att ge tittarna ett likvärdigt alternativ i det digitala marknätet är det rimligt att Canal + Television AB erhåller ytterligare sändningsutrymme. Canal + Television AB har inför kommittén framhållit möjligheterna med statistisk multiplexering och menar att de tre kanalerna kan rymmas inom ett överföringsutrymme som motsvarar en halv frekvenskanal, dvs. totalt 11 Mbit/s. Kommittén föreslår också att Stockholm 1 Lokaltelevision i Stockholm AB får tillstånd att sända i Stockholm med Mälardalen och Uppsala. Det utbud som företaget planerar skulle på ett värdefullt sätt bidra till ökad mångfald i regionen och erbjuda intressanta utvecklingsmöjligheter för regional och lokal digital TV.</p>
<p>När dessa kanalutrymmen har fördelats återstår två kanalplatser, dvs. 11 Mbit/s för sändningar i samtliga områden. Dessutom återstår 5,5 Mbit/s för regionala sändningar i Göteborg med omnejd samt i Sundsvall och Östersund med omnejd.</p>
<p>I det första alternativet föreslås att MTG och närstående företag tilldelas ett sändningsutrymme som totalt omfattar en hel frekvenskanal, dvs. ytterligare 11 Mbit/s. I dag har MTG tillstånd för sändningar av TV 3 AB och Televisionsaktiebolaget TV 8, vilket sammantaget motsvarar en halv frekvenskanal. Enligt kommitténs mening skulle det vara till fördel för mångfald och konkurrens och för publikens valmöjligheter om också vissa program från MTG fanns med i de digitala utbudet i marknätet. Tillstånd bör i första hand ges för ZTV, Viasat Sport och TV 1000. Det som har framkommit vid kommitténs samtal med MTG ger emellertid inte grund för att bedöma om MTG har för avsikt att utnyttja ytterligare sändningsutrymme om företaget får tillgång till ett sådant. Enligt kommitténs uppfattning bör en förutsättning för att regeringen skall ge ytterligare sändningstillstånd för något företag i MTG-gruppen vara att regeringen är övertygad om att tillståndet kommer att utnyttjas. I annat fall bör inga nya tillstånd ges till gruppens företag. I stället bör regeringen ta initiativ till återkallelse av tillstånd som inte utnyttjats.</p>
<p>För sändningar i Göteborg med omnejd samt i Sundsvall och Östersund med omnejd föreslås att tillstånd meddelas DTU Television AB, vars avsikt är att sända program för olika invandrar- och språkgrupper i Sverige. En stor del av utbudet kommer att bestå av program från public service-kanaler i andra länder och programmen kommer i stor utsträckning att vara textade på svenska. DTU Television AB bedöms på ett väsentligt sätt bidra till ökad mångfald i det samlade programutbudet och bör därför beredas möjlighet att inleda sändningar. Företaget har ansökt om tillstånd att sända i samtliga områden, vilket emellertid inte är möjligt i detta alternativ på grund av brist på frekvensutrymme. Kommittén anser dock att det är angeläget att även andra vägar prövas för att ge DTU Television AB mer sändningsutrymme. En sådan väg är att undersöka möjligheterna för DTU Television AB att hitta samarbetslösningar med tillståndshavarna i övriga regioner, dvs. Landskrona Vision AB, TV-Linköping Länkomedia AB, Stockholm 1 Lokaltelevision i Stockholm AB, TV 4 AB och Sveriges Television AB. Radio- och TV-verket bör aktivt uppmuntra till att sådana samarbetslösningar kommer till stånd.</p>
<p>Kommitténs andra alternativ till fördelning av sändningstillstånd innebär att Cell Internet Commerce Development AB får tillgång till ytterligare 5,5 Mbit/s för den resekanal som planeras att utformas i samverkan med den brittiska TV-kanalen Landmark Travel Channel. Resekanalen innebär en intressant kombination av traditionell TV och interaktiva tjänster där den digitala teknikens möjligheter tas tillvara. Cell Internet Commerce Development AB får därmed tillgång till totalt 11 Mbit/s. Det andra utrymmet om 5,5 Mbit/s förelås delas av AB Trav & Galopp och DTU Television AB under förutsättning att företagen kommer överens om hur en uppdelning kan utformas. En sådan överenskommelse bör träffas innan Radio- och TV-verket lämnar sitt förslag till regeringen. Trav och galopp är av stort intresse för många människor och bedöms vara ett värdefullt inslag i det digitala TV-utbudet. För sändningar i Göteborg med omnejd samt Sundsvall och Östersund med omnejd föreslås inga tillståndshavare.</p>
<p>Det tredje alternativet till fördelning innebär att AB Trav & Galopp och DTU Television AB delar sändningsutrymme i enlighet med förslaget i alternativ två. Det återstående utrymmet om 5,5 Mbit/s föreslås tilldelas försäkringsbolaget Skandia, vars programutbud kommer att bestå av omfattande fakta- och nyhetsbehandling vad det gäller privat-ekonomiska frågor. För sändningar i Göteborg med omnejd samt Sundsvall och Östersund med omnejd föreslås inga tillståndshavare.</p>
<p>Sammanfattningsvis innebär de tre alternativen att följande sökande ges tillstånd att sända digital TV i enlighet med radio- och TV-lagen:</p>
<p>Alternativ 1</p>
<p>TV 4 AB får tillstånd att disponera en överföringskapacitet motsvarande totalt en halv frekvenskanal, 11 Mbit/s, i samtliga sändningsområden, vilket möjliggör regionala sändningar i norra Östergötland samt södra och nordöstra Skåne.</p>
<p>Canal + Television AB får tillstånd att disponera en överföringskapacitet motsvarande totalt en halv frekvenskanal, 11 Mbit/s, vilket med hjälp av statistisk multiplexering ger möjlighet att sända tre samtidiga program i samtliga områden. Krav bör dock ställas på att minst två samtidiga program skall sändas.</p>
<p>Stockholm 1 Lokaltelevision i Stockholm AB får tillstånd att sända regionalt i Stockholm med Mälardalen och Uppsala.</p>
<p>Modern Times Group och gruppen närstående företag får tillstånd att disponera all överföringskapacitet i en frekvenskanal för sändningar i samtliga områden. Tillstånd bör ges för kanalerna ZTV, Viasat Sport och TV1000, vilka får dela på ett utrymme om 11 Mbit/s.</p>
<p>DTU Television AB får tillstånd att sända regionalt i Göteborg med omnejd samt i Sundsvall och Östersund med omnejd.</p>
<p>Alternativ 2</p>
<p>TV 4 AB får tillstånd att disponera en överföringskapacitet motsvarande totalt en halv frekvenskanal, 11 Mbit/s, i samtliga sändningsområden, vilket möjliggör regionala sändningar i norra Östergötland samt södra och nordöstra Skåne.</p>
<p>Canal + Television AB får tillstånd att disponera en överföringskapacitet motsvarande totalt en halv frekvenskanal, 11 Mbit/s, vilket med hjälp av statistisk multiplexering ger möjlighet att sända tre samtidiga program. Krav bör dock ställas på att minst två samtidiga program skall sändas.</p>
<p>Stockholm 1 Lokaltelevision i Stockholm AB får tillstånd att sända regionalt i Stockholm med Mälardalen och Uppsala.</p>
<p>Cell Internet Commerce Development AB får tillstånd att disponera en överföringskapacitet om totalt en halv frekvenskanal, 11 Mbit/s, för att, vid sidan om den andra tjänst som Cell Internet Commerce Development AB redan har tillstånd för, sända resekanalen Travel i samtliga områden.</p>
<p>AB Trav & Galopp och DTU Television AB får tillstånd att dela på ett utrymme om 5,5 Mbit/s för sändningar i samtliga områden.</p>
<p>Alternativ 3</p>
<p>TV 4 AB får tillstånd att disponera en överföringskapacitet motsvarande totalt en halv frekvenskanal, 11 Mbit/s, i samtliga sändningsområden, vilket möjliggör regionala sändningar i norra Östergötland samt södra och nordöstra Skåne.</p>
<p>Canal + Television AB får tillstånd att disponera överföringskapaciteten motsvarande en halv frekvenskanal, 11 Mbit/s, vilket med hjälp av statistisk multiplexering ger möjlighet att sända tre samtidiga program i samtliga områden. Krav bör dock ställas på att minst två samtidiga program skall sändas.</p>
<p>Stockholm 1 Lokaltelevision i Stockholm AB får tillstånd att sända regionalt i Stockholm med Mälardalen och Uppsala.</p>
<p>Försäkringsbolaget Skandia får tillstånd att använda ett utrymme om 5,5 Mbit/s för sändningar i samtliga områden.</p>
<p>AB Trav & Galopp och DTU Television AB får tillstånd att dela på ett utrymme om 5,5 Mbit/s för sändningar i samtliga områden.</p>
<p>Kommentar till förslaget</p>
<p>I alternativ två och tre föreslås att tillstånd inte ges för sändningar i Göteborg med omnejd samt i Sundsvall och Östersund med omnejd då det i dessa områden inte finns någon sökande utanför MTG-grupen som bedöms ha finansiella förutsättningar att påbörja sändningar i dessa områden. Det är dock angeläget att, om så är möjligt, även detta utrymme fördelas. För sändningar i Göteborg med omnejd återstår en sökande, Västra Götaland Television AB. Uddevalla Television har dragit tillbaka sin ansökan för sändningar i samma område. Dessa två sökande bör dock båda ges möjlighet att ytterligare komplettera sin ansökan beträffande de finansiella förutsättningarna. Om inte företagen kan visa att de har finansiella förutsättningar bör sändningstillståndet utlysas på nytt. Det samma gäller tillståndet för sändningar i Sundsvall och Östersund med omnejd där det i denna tillståndsomgång inte finns någon sökande.</p>
<p>För att ett företag skall kunna använda statistisk multiplexering är det nödvändigt att all överföringskapacitet företaget disponerar finns i samma frekvenskanal. Om tillstånd ges i enlighet med kommitténs yttrande behöver därför vissa av de nuvarande tillståndshavarnas placering i frekvenskanalerna ändras.</p>
<p>Vissa ansökningar avser sändningsutrymme som avsevärt understiger 50 timmar per vecka, vilket i denna form har bedömts motsvara en kanal. Kommittén har inte funnit det vara möjligt att i nuvarande skede ge sådana sökande egna sändningstillstånd. Kommittén vill dock framhålla att dessa programföretag i flera fall bör kunna fungera som programproducenter, åt de företag som innehar sändningstillstånd.</p>
<h2>Förutsättningar för digitala TV-sändningar i marknätet</h2>
<p>För att introduktionen av digital marksänd TV skall kunna genomföras på ett så kraftfullt sätt som möjligt är det viktigt att eventuella oklarheter och hinder för programföretagens verksamhet analyseras och undanröjs där så är möjligt. I det följande vill kommittén fästa Radio- och TV-verkets uppmärksamhet på några områden där det finns anledning att se över nuvarande regler.</p>
<p>Friare användning av överföringskapaciteten</p>
<p>I det föregående har kommittén förordat att möjligheten att utnyttja överföringskapaciteten effektivare genom s.k. statistisk multiplexering skall tas till vara. Vissa tillståndssökande har inför kommittén anfört att det sätt på vilket sändningstillstånden är utformade inte är det mest lämpliga för statistisk multiplexering.</p>
<p>För närvarande disponerar de flesta tillståndshavare en fjärdedel av överföringskapaciteten i en frekvenskanal, 5,5 Mbit/s. Programföretagen har enligt sändningstillstånden möjlighet att komma överens om en friare användning av kapaciteten genom att upplåta kapacitet till varandra. Tillstånden ger dem även rätt att sända flera samtidiga program om den tillgängliga kapaciteten medger det. Tillståndsvillkoren är emellertid utformade utan att någon särskild hänsyn har tagits till att programföretagen har rätt att sända flera program.</p>
<p>Enligt kommitténs mening finns det behov av att se över om sändningstillstånden har utformats med tillräckligt hänsynstagande till att överföringskapaciteten kan användas på ett friare sätt.</p>
<p>Regler för reklam i TV-sändningar</p>
<p>Kommittén har redan påtalat för regeringen (Dnr 99/3) att det finns behov av att ändra radio- och TV-lagen så att samhällsinformation och utbildningsprogram som sänds på uppdrag av någon annan inte behandlas på samma sätt som reklaminslag eller andra annonser. Framför allt är det angeläget att sådana program inte räknas in i den högsta tillåtna annonstiden. Det kan dock finnas skäl att initiera en vidare översyn av reklamreglerna, t.ex. när det gäller möjligheterna att låta reklaminslag avbryta program. Ett mål för en översyn bör vara att konkurrensvillkoren på den svenska reklam-TV-marknaden, så långt det är möjligt utan att syftena med den svenska lagstiftningen åsidosätts, bör vara likvärdiga för företag som är etablerade inom och utom Sverige.</p>
<p>Telelagen</p>
<p>Den digitala tekniken möjliggör olika slag av interaktiva tillämpningar. Denna utveckling leder till att telelagen, radio och TV lagen och tillämpningen av lagen om radiokommunikation bör ses över.</p>
<p>Tillståndstidens längd</p>
<p>Enligt den bedömning som redovisas i regeringens proposition om digitala TV-sändningar bör tillståndstiden för den första etappen vara högst fyra år. De nuvarande sändningstillstånden gäller till utgången av år 2002. I och med att sändningsverksamheten inte har kommit igång på allvar förrän under hösten 1999 kommer tillstånden att utnyttjas under kortare tid än fyra år.</p>
<p>Om även de tillstånd som det nu är aktuellt att fördela skulle gälla till samma datum, blir tillståndstiden endast tre år. För de programföretag som inte kan inleda verksamheten omedelbart blir tillståndstiden ännu kortare. Detta medför givetvis en stor olägenhet för företagen.</p>
<p>Enligt kommitténs mening finns det anledning att förlänga tillståndstiden för både befintliga och nya tillstånd med åtminstone ett eller två år. På så sätt kommer även de företag som får tillstånd i den nu aktuella omgången att ges möjlighet att utveckla verksamheten under den tid som förutsattes i propositionen.</p>
<p>Även om det faller utanför ramen för det nu aktuella yttrandet vill kommittén understryka vikten av att de företag som har inlett sändningar under den första etappen ges möjlighet att fortsätta sändningarna efter beslut om fortsatt utbyggnad av digital marksänd TV.</p>
<p>Kommittén överlämnar härmed sitt yttrande. Följande ledamöter står bakom beslutet: Ann-Christn Nykvist, Charlotta Bjälkebring, Anders Broberg, Ewa Larsson, Anders Ljunggren och Catarina Rönnung.</p>
<p>Ledamoten Ola Karlsson har reserverat sig mot beslutet (bilaga 2). Ledamoten Johan Jakobsson har lämnat ett särskilt yttrande (bilaga 3). Ledamoten Annika Nilsson har inte deltagit i beslutet.</p>
<p>För kommittén enligt uppdrag</p>
<p>Ann-Christin Nykvist ordförande</p>
<p>Kristian Viidas sekreterare</p>
<p>Kopia till</p>
<p>Samtliga sökande</p>
<p>Kulturdepartementet</p>
<p>Underbilaga 1</p>
<h2>Sökanden som bedöms ha finansiella förutsättningar enligt Radio- och TV-verket</h2>
<p>N  AB Svenska Spel</p>
<p>N  Försäkringsaktiebolaget Skandia</p>
<p>N  Länkomedia AB</p>
<p>N  Senda i Sverige AB</p>
<p>N  Stockholm 1 Lokaltelevision i Stockholm AB</p>
<p>N  TV6 Sverige AB</p>
<p>N  TV1000 AB</p>
<p>N  Viasat Sverige AB, Göteborg</p>
<p>N  Viasat Sverige AB, Malmö</p>
<p>N  Viasat Sverige AB, Sport</p>
<p>N  Viasat Sverige AB, Stockholm</p>
<p>N  ZTV AB</p>
<p>Underbilaga 2</p>
<h2>Reservation</h2>
<p>Regeringens satsning på marknätet för digital TV har blivit ett stort fiasko. Erfarenheten hittills är höga kostnader, kanaler som inte vill sända, få dekodrar sålda inga tittare, kraftiga förseningar och orealistiska planer. Slutsatsen är att den dryga miljard projektet hittills kostat framstår som bortkastade pengar.</p>
<p>Samtidigt går bredbandsutvecklingen i snabb takt. Bra överföringskapacitet och goda möjligheter till interaktivitet skapar därmed möjligheten att gå från massutsändning till mer individuell kommunikation. Utvecklingen tyder på att radiobaserade bredband kommer att vara en viktig del för att tillgodose bredbandslösningar för hela Sverige. Att nu fördela ytterligare frekvenser för TV innebär att värdefullt frekvensutrymme blockeras. Därmed minskar utrymmet för radiobaserad individuell bredbandskommunikation.</p>
<p>Kommittén borde därför rekommenderat regeringen att inte fördela ytterligare frekvenser för marksänd digital TV före försöksperiodens slut.</p>
<p>Stockholm den 12 november 1999</p>
<p>Ola Karlsson (m)</p>
<p>Underbilaga 3</p>
<h2>Särskilt yttrande</h2>
<p>Introduktionen av marksänd digital-TV är hittills ett misslyckande. Få hushåll har skaffat avkodningsboxar. Flera sändningsutrymmen är ännu outnyttjade. SVT har beslutat att väsentligt begränsa ambitionerna på området. TV-branschen misstror projektet. Intäkterna uteblir. Samtidigt stiger kostnaderna för de inblandade statliga företagen.</p>
<p>Denna situation har inte uppstått av en slump. Den är inte heller en följd av normala trögheter i samband med ett teknikskifte. Orsaken är politiska beslut fattade av digital-TV-kommittén och regeringen.</p>
<p>Utfallet hittills har bland annat präglats av metoden för urval av vilka programföretag som ska ges sändningstillstånd. Processen har främst kännetecknats av politiska ambitioner att statsmakterna ska bestämma vem som ska få sända vad. Intresset för vad TV-konsumenterna och branschen vill ha har varit begränsat. Den första ansökningsomgångens politiska skönhetstävlan kvalificerade TVkanaler av två kategorier. Dels sådana som har visat sig ointresserade av att utnyttja denna distributionsform. Dels sådana som på egen hand inte har lyckats locka användare till marknätet.</p>
<p>Nu fattar digital-TV-kommittén beslut om en andra omgång av sändningstillstånd. Beslutsmetoden är den samma. Möjligen kan man tolka kommittémajoritetens ambition att locka MTGkanalerna in i marknätet som ett växande intresse för kommersiella drivkrafter. Beslutsmetodens tillkortakommanden kvarstår dock. Kommittén fastställer sin rekommendation om vilka kanaler som ska ges sändningstillstånd i okunnighet om vilka företag som har ambition att börja sända. Också ovissheten om vilket innehåll som har förmåga att locka tittare till marknätet är den samma som vid första ansökningsomgången.</p>
<p>Digital-TV-kommittén borde ha erbjudit sökande kanaler att tävla mot varandra med bud på sändningstillstånden. Med ett pris på distributionsrätten undviker staten att ge tillstånd till kanaler som i praktiken inte är intresserade av att utnyttja detsamma. Prissättningen skulle också fungera för att sålla fram de TV-kanaler som har störst potential att väcka intresse bland konsumenterna.</p>
<p>Med beklagande konstaterar jag att kommitténs majoritet har valt en annan inriktning. Mot denna bakgrund deltar jag inte i beslutet.</p>
<p>Stockholm den 12 november 1999</p>
<p>Johan Jakobsson (fp)</p>
<h2>Bilaga 6</h2>
<h2>Angående förslag om utbyggnad av marksänd digital TV</h2>
<p>Digital-TV-kommittén har i uppdrag att följa och utvärdera de markbundna digitala TV-sändningarna under den första etappen och att medverka vid urvalet av programföretag för de digitala TVsändningarna. Kommittén skall fortlöpande rapportera sina iakttagelser till regeringen och vid behov ta initiativ till förslag till förändringar av t.ex. de regler som gäller för verksamheten.</p>
<p>Kommittén har vid två tillfällen lämnat yttranden om vilka programföretag som bör ges tillstånd att sända i det digitala marknätet samt pekat på behovet av vissa regeländringar för att marknätet skall fungera effektivt. Kommittén har också tagit fram rapporten</p>
<p>Digital marksänd TV i andra länder.</p>
<p>Det digitala marknätet har nu ett varierat utbud med 18 TVkanaler och TV-tittarnas intresse för distributionsformen har ökat betydligt. Kommittén har i sitt arbete funnit att det nu finns starka motiv för att snabbt bygga ut det digitala marknätet så att det i princip når alla hushåll. Bedömningen grundar sig främst på intervjuer med programföretag som sänder i det digitala marknätet, prognoser om digitalisering av TV-distribution samt den samhällsekonomiska bedömning av marksänd digital TV som kommittén gjort.</p>
<p>Kommittén föreslår att beslut fattas så att marksänd digital TV får byggas ut i hela landet. Kommitténs överväganden och förslag redovisas i rapporten  Förslag om utbyggnad av marksänd digital TV, som härmed överlämnas (bilaga 1).</p>
<p>Följande ledamöter står bakom beslutet: Ann-Christin Nykvist (s), Charlotta Bjälkebring (v), Anders Broberg (kd), Ewa Larsson (mp), Anders Ljungren (c), Annika Nilsson (s) och Catarina Rönnung (s).</p>
<p>Ledamöterna Johan Jakobsson (fp) och Ola Karlsson (m) har reserverat sig mot beslutet (bilaga 2 och bilaga 3).</p>
<p>För kommittén</p>
<p>Ann-Christin Nykvist ordförande /Elisabeth Ferm huvudsekreterare</p>
<p>Bilagorna finns på vår hemsida: http://www.sou.gov.se/digitaltv</p>
<p>Underbilaga 1</p>
<h2>Digital-TV-kommittén</h2>
<p>(Ku 1997:06)</p>
<h2>Förslag om utbyggnad av marksänd digital TV</h2>
<h2>Innehållsförteckning</h2>
<h2>1. Förslag om utbyggnad av marksänd digital TV ...................</h2>
<h2>2. Det svenska  TV-landskapet..............................................</h2>
<h2>4. Stora vinster med en snabb utbyggnad .............................</h2>
<h2>5. Möjligheter till utbyggnad av det digitala marknätet...........</h2>
<h2>6. Internationell utblick ......................................................</h2>
<h2>7. Samhällsekonomisk bedömning av marksänd digital TV ......................................................................</h2>
<p>Bilaga:  Programföretag med tillstånd att sända i det digitala marknätet</p>
<h2>1 Förslag om utbyggnad av marksänd digital TV</h2>
<p>Vi anser att det finns starka motiv för en fortsatt utbyggnad av de markbundna digitala TV-sändningarna. Vi föreslår att åtgärder vidtas så att utbyggnaden av det digitala marknätet på ett flexibelt sätt snabbt kan anpassas till konsumenternas efterfrågan. Vi föreslår därför att riksdagen beslutar om att marksänd digital TV får byggas ut i hela landet.</p>
<p>Digital-TV-kommittén har i uppdrag att följa och utvärdera de markbundna digitala TV-sändningarna under den första etappen. Vi skall fortlöpande rapportera våra iakttagelser till regeringen och vid behov ta initiativ till förslag till förändringar av t.ex. de regler som gäller för verksamheten. I vårt uppdrag ingår att göra en ekonomisk analys av sändningsverksamheten. Analysen skall bl.a. omfatta sändningskostnaderna och programföretagens och konsumenternas intresse och betalningsvilja.</p>
<p>I och med att sändningarna i realiteten kom igång först under början av år 2000, har vi bedömt att det är för tidigt att göra en fullständig analys av programföretagens ekonomiska bärkraft. Sekretariatet har därför som ett första steg i analysen genomfört intervjuer med programföretagen om deras syn på den digitala framtiden. Programföretagen är eniga om att all TV-sändning kommer att digitaliseras och att det digitala marknätet snabbt bör byggas ut till rikstäckning för att kunna konkurrera med övriga plattformar.</p>
<p>Programföretagen tror på ett genombrott för digital TV under året, med en kraftig tillväxt för alla de tre stora distributionsplattformarna som är tillgängliga för hushållen, dvs. digitala sändningar via satellit, kabel och det markbundna nätet. Denna syn beläggs i en studie från analysföretaget Mediavision AB, Convergence and digitalisation – The Swedish TV market 2000/2001.</p>
<p>I och med att alla programföretag, med tillstånd att sända i samtliga områden som det digitala marknätet täcker, nu har börjat sända ser vi ett ökat intresse från konsumenterna för denna distributionsform. Från knappt 1 000 registrerade hushåll i början av december 1999 finns nu drygt 15 000 utlevererade avkodare. Tillväxttakten har under början av året varit hög och ökar nu med närmare 2 000 nya abonnemang i veckan. Det kan förväntas att tillväxtakten ökar ytterligare under året.</p>
<p>Vid en internationell jämförelse ligger Sverige tillsammans med Storbritannien längst fram när det gäller övergången till marksänd digital TV. Ett stort antal europeiska länder har beslutat att eller planerar att ersätta de analoga marksändningarna med digitala med start inom ett till fem år. Flera länder planerar att stänga av de analoga sändningarna under tidsrymden 2006 2012.</p>
<p>Vi har genomfört en samhällsekonomisk analys av marksänd digital TV som bygger på en modell framtagen av Ernst & Young Management Consulting. Slutsatsen är att det är samhällsekonomiskt starkt motiverat med en fortsatt användning och en snabb utbyggnad till rikstäckning av det digitala marknätet. Känslighetsanalysen visar positiva resultat vid alla de olika antaganden som gjorts.</p>
<p>Viktiga orsaker till detta är att den digitala distributionstekniken erbjuder betydligt fler möjligheter än den analoga och att distributionskostnaderna i det digitala marknätet är betydligt lägre än i det analoga nätet. Marksänd digital TV innebär stora mervärden och ökad valfrihet för konsumenterna.</p>
<p>En övergång till digital sändningsteknik innebär en effektivare användning av det begränsade frekvensutrymmet. Ju snabbare ett teknikbyte kan ske desto tidigare kan frekvensutrymme frigöras. I Post & Telestyrelsens nyligen presenterade rapport, Den framtida användningen av frekvensområdet 470 862 MHz,  poängteras att frekvensutrymmet är en ändlig naturresurs som det i en snar framtid kommer råda brist på. Post & Telestyrelsen anser att det är viktigt med en snabb övergång till digital teknik för att ge utrymme till bl.a. mobilt Internet.</p>
<p>Teracom AB har i en skrivelse april 2000 till regeringen och Digital-TV-kommittén hemställt att åtgärder snarast vidtas för att möjliggöra dels rikstäckning av de nuvarande fyra digitala markTV-näten, dels att ett femte och sjätte marknät etableras.</p>
<p>Teracoms planer sträcker sig till 98 procents hushållstäckning. Vi eftersträvar att det digitala marknätet på sikt byggs ut till samma geografiska täckningsgrad som gäller för public service i det analoga marknätet, alltså till 99,8 procent.</p>
<p>Sammantaget anser vi att det finns starka skäl för att vidta åtgärder som ger förutsättningar för så många TV-tittare som möjligt att få tillgång till marksänd digital TV. Vi föreslår därför att riksdagen fattar beslut om att marksänd digital TV får byggas ut till rikstäckning. Det ankommer enligt förordningen om marksänd digital TV (1997:894) därefter på regeringen att besluta om sändningstillstånd i nya områden. Vi tar i denna rapport endast ställning till en utbyggnad av de nuvarande fyra digitala mark-TV-näten och inte till behovet av eller möjligheterna till att nu etablera fler markTV-nät.</p>
<h2>2 Det svenska  TV-landskapet</h2>
<p>Den svenska TV-historien kan kort beskrivas i rubrikform:</p>
<p>När de reguljära sändningarna startade 1957 hade konsumenterna tillgång till en TV-kanal. På drygt 40 år har TV-mediet utvecklats till att omfatta ett stort utbud av TV-kanaler som av konsumenterna kan tas emot antingen genom marknätet, kabel eller satellit. Digitaliseringen av marknätet står som garant för att vi även i fortsättningen kan behålla ett rikt och varierat utbud och därmed värna om yttrandefrihet, mångfald och tillgänglighet.</p>
<p>I den analoga världen ser fördelningen mellan de tre distributionsformerna ut enligt följande:</p>
<p>Källa:  SCB och MMS Mediamätning i Skandinavien AB.</p>
<p>Våren 1997 beslutade riksdagen att digital marksänd TV fick inledas i fem områden som täcker omkring 50 procent av befolkningen. Områdena är Stockholm med Mälardalen och Uppsala, norra Östergötland, södra och nordöstra Skåne, Göteborg med omnejd samt Sundsvall och Östersund med omnejd.</p>
<p>Regeringen har vid två tillfällen, juni 1998 och januari 2000, beslutat om vilka företag som skulle få tillstånd att sända television med digital sändningsteknik i marknätet. Tillstånden gäller till utgången av år 2002. Eftersom alla de stora svenska TV-företagen samt några nya aktörer sänder i det digitala marknätet har marknätet ett rikt och varierat utbud av TV-kanaler. (Se bilaga Programföretag med tillstånd att sända i det digitala marknätet. )</p>
<p>I november 1997 inledde Telia Infomedia Television (numera com hem AB) digital kabelsänd TV. Digital satellitsänd TV inleddes av Canal Digital under hösten 1998.</p>
<p>Den andra satellitoperatören på den svenska marknaden, Viasat, skall också inom kort inleda digitala satellitsändningar. Kabel-TVföretaget UPC (tidigare Stjärn-TV) kommer att sända digital kabel-TV från och med våren 2001.</p>
<h2>Det svenska TV-tittandet</h2>
<p>Sveriges Television (SVT) har ett stort genomslag bland hushållen med SVT1 och SVT2. I den digitala världen har man även startat nyhetskanalen SVT24, SVT Europa för sändningar till utlandsboende svenskar och regionala sändningar i marknätet.</p>
<p>Förutom SVT finns det i huvudsak fyra stora mediekoncerner som konkurrerar om TV-tittarnas tid. Bonniers är Nordens största mediekoncern och har kontrollen över TV4 genom direkt och indirekt ägande. Mordern Times Group MTG med bl.a. TV3, dominerar när det gäller kanalutbudet. Till den svenska publiken riktar man sig även med ZTV, TV6 och TV8 samt film-, sport- och evenemangskanalerna Viasat Sport, TV1000 och TV1000 Cinema. Europas största operatör vad det gäller betal-TV-kanaler är Canal Plus som sänder tre samtidiga film-, sport- och evenemangskanaler. Genom uppköp av Scandinavian Broadcasting System (SBS) som bl.a. äger Kanal 5 har den stora europeiska kabel-TVaktören United Pan-Europe Communications (UPC) etablerat sig på den svenska marknaden.</p>
<p>I och med digitaliseringen av marknätet öppnades möjligheter för ytterligare TV-kanaler att etableras. Nya aktörer som inlett sändningar i det digitala marknätets alla områden är kunskapskanalen K-World och en tjänsteinriktad interaktiv TV-kanal för bl.a. elektronisk handel kallad eTV.</p>
<p>Det regionala utbudet av TV-kanaler har också ökat. SVT och TV4 har tillstånd att sända regionalt i samtliga fem områden. De tidigare lokala kabel-TV-företagen TV-Linköping Länkomedia och Landskrona Vision har genom digitaliseringen av marknätet fått en möjlighet att nå alla medborgare i respektive region, med NollEttan i Östergötland och Skånekanalen i Skåne.</p>
<p>Under hösten 2000 kommer nya aktörer inleda sändningar med start i det digitala marknätet. Dessa är DTU Television, som skall sända program för olika invandrar- och språkgrupper i Sverige och Stockholm 1 som skall sända regionala program över Stockholm med Mälardalen och Uppsala.</p>
<p>Vi kan konstatera att det trots ett allt större kanalutbud fortfarande är ett fåtal TV-kanaler som dominerar. I diagrammet nedan kan vi se att de tre analogt marksända kanalerna (SVT1, SVT2 och TV4) stod för tre fjärdedelar av den totala tittartiden under år 1999.</p>
<p>De nämnda kanalerna tillsammans med de två största satellitkanalerna (TV3 och Kanal 5) svarar för 91 procent av det svenska TV-tittandet under detta år.</p>
<h2>Tittarandelar i Sverige under 1999</h2>
<p>Övrig TV</p>
<p>TV4</p>
<p>Källa:  MMS Mediamätning i Skandinavien AB, Årsrapport 1999.</p>
<p>Olika undersökningar visar att det totala TV-tittandet inte påverkas så mycket av det befintliga kanalutbudet. I de hushåll där det finns tillgång till satellit-TV genom kabel eller egen parabol var den genomsnittliga tittartiden, under 1999, endast nio minuter längre per dag jämfört med befolkningen som helhet.</p>
<p>I tabellen nedan redovisas TV-tittandets genomsnittliga fördelning utspritt över veckan med ”satellitbefolkningen” särredovisad. Vi kan här se att tittandet är mer omfattande under veckosluten, dvs. när människor är lediga.</p>
<p>TV-tittandet fördelat över veckan under 1999</p>
<p>Källa:  MMS Mediamätning i Skandinavien AB, Årsrapport 1999.</p>
<p>Vad som kommer hända med den totala tittartiden och TVkanalernas framtida tittarandelar i och med att TV nu digitaliseras får framtiden utvisa.</p>
<h2>3 Digitaliseringen kan gå snabbt</h2>
<p>Digital TV innebär en naturlig och tämligen enkel utveckling mot en effektivare TV-distribution. Digital distribution är billigare eftersom fler program får plats på samma utrymme. Dessutom ger digitaliseringen nya möjligheter till interaktivitet och hopkoppling med datorfunktioner.</p>
<p>Vi har intervjuat de programföretag som har tillstånd att sända i marknätet för att diskutera deras syn på digitaliseringen och marknadsutvecklingen av digital TV. Vi har också tagit del av en studie, Convergence and digitalisation – The Swedish TV market 2000/2001,  utarbetad av analysföretaget Mediavision.</p>
<h2>Programföretagen tror på en digital utveckling</h2>
<p>Det finns tydliga indikationer på att det efter en trög start kommer att ske ett genombrott för digital TV under slutet av 2000 eller början av 2001. Alla viktiga aktörer på den svenska TV-marknaden har gått över till eller beslutat att gå över till digitala sändningar.</p>
<p>Programföretagen är överens om att samtliga TV-sändningar kommer att digitaliseras. Programföretagen använder eller avser att använda alla tillgängliga distributionsplattformar i nuläget, dvs. marknätet, kabel och satellit. En ökad plattformskonkurrens anses gynna både programföretag och TV-tittare.</p>
<p>Programföretagen påpekar att det är viktigt att marknätet är med på ett tidigt stadium för att kunna konkurrera med övriga distributionsplattformar om hushållen. Marknätets primära målgrupp bedöms av programföretagen vara de hushåll som i dag saknar satellit- och kabelmottagning. Hur många TV-hushåll som i framtiden kommer att välja marksänd digital TV anses bero på hur snabbt marknätet byggs ut och på hur många som kommer ha tillgång till kabel-TV.</p>
<p>Digitaliseringen av marknätet har särskilt haft betydelse för de regionala företagen och för de företag som etablerades tack vare att de fick tillstånd att sända i marknätet. De två regionala företagen som fick tillstånd att sända i marknätet i första omgången har från början byggts upp som kabel-TV-företag där endast en mindre del av regionens hushåll har kunnat nås. Båda företagen menar att det inte går att få lönsamhet med så pass få hushåll. De anger också att det är för dyrt att sända regional TV via satellit. Digitaliseringen av marknätet har därför avgörande betydelse för dessa företags överlevnad och är en förutsättning för att de skall kunna nå alla hushåll i regionen.</p>
<h2>Positiva tendenser i marknadsutvecklingen</h2>
<p>Även analysföretaget Mediavision utgår från att det kommer att ske en digitalisering av de tre distributionsformerna. Bakgrunden till analysen av den digitala framtiden är prognoser om de tre största kommersiella TV-företagens (TV4, TV3 och Kanal 5) utveckling och framtida andelar av reklammarknaden.</p>
<p>Mediavision anser att två händelser under våren 2000 kommer att få avgörande betydelse för utvecklingen av digital TV. För det första att MTG beslutat att starta digitala satellitsändningar under våren eller sommaren 2000 och att ambitionen är att stänga av de analoga satellitsändningarna så snart som möjligt, helst redan under våren 2001. För det andra att UPC som är en stor aktör i Europa inom kabel-TV och bredband, har köpt företaget SBS. UPC äger sedan tidigare uppköp ett av de stora kabelföretagen Stjärn-TV och får genom denna affär tillgång till ett programföretag i Sverige, Kanal 5.</p>
<p>Mediavision anser därför att tidigare prognoser om utvecklingen av digital TV bör omvärderas och att de troligtvis har varit alltför konservativa. Det påpekas att penetrationen även är beroende av att det kommer att ske en snabb produktion av digitala mottagare, avkodare. Tekniska brister med avkodarna och att inte alla programföretag började sända skapade stora problem för marknätet under år 1999. Mediavision menar därför att år 2000 bör ses som det första året för digital marksändning i Sverige.</p>
<h2>Mediavisions prognos över framtida penetration av digital TV</h2>
<p>Mediavision uppskattar att penetrationen kommer att öka starkt inom alla tre distributionsformer under 2000 2001. Vid slutet av år 2000 uppskattas 100 000 hushåll abonnera på digital marksändning, 200 000 på digital satellitsändning och 100 000 på digital kabelsändning. Därefter förutses att digital marksändning får en något mindre ökningstakt och att digital kabelsändning ökar snabbare än det första året.</p>
<p>Vid slutet av 2002 uppskattar Mediavision att 1 250 000 hushåll kommer att ha digital TV, vilket motsvarar 30 procent av TVhushållen. Fördelningen mellan distributionsplattformarna anges till 250 000 hushåll i marknätet och 500 000 vardera i satellit och kabel. Man har i prognosen utgått från nuvarande geografiska täckningsgrad i det digitala marknätet.</p>
<h2>Tillgängligheten en konkurrensfördel för marknätet</h2>
<p>Programföretagen anger att den främsta drivkraften för att sända i marknätet är att nå nya kundgrupper och alltså en större publik. Några företag nämner att marknätet är en förutsättning för att nå hushåll i mindre tätbebyggda områden och hushåll som inte tidigare visat intresse för kommersiell TV. En rikstäckande tillgänglighet är därmed marknätets styrka.</p>
<p>Programföretagen anser därför att det är viktigt med en snabb utbyggnad av det digitala marknätet. Eftersom en stor del av marknätets målgrupp finns i områden som i dag inte nås av marksänd digital TV, nämner flera företag vikten av att nätet byggs ut till full hushållstäckning. En snabb utbyggnad av det digitala marknätet är också en förutsättning för att det analoga nätet skall kunna avvecklas. En snabb avveckling av det analoga nätet har dessutom stor ekonomisk betydelse för de programföretag som i dag sänder i det analoga marknätet. Även de andra programföretagen anser att ett tidigt avvecklingsdatum är viktigt ur konsumentsynpunkt och för att frigöra frekvensutrymme.</p>
<h2>Innehåll och tjänster driver utvecklingen</h2>
<p>Att samtliga distributionsformer erbjuds hushållen på goda och jämförbara villkor kommer självklart att påverka hur snabbt den digitala utvecklingen sker. Det är därför avgörande för konsumenternas intresse att avkodare kan hyras till ett relativt lågt pris.</p>
<p>Programföretagen menar att ett brett och varierat utbud av TVprogram är avgörande för penetrationen i marknätet under uppbyggnadsfasen. Genom att ytterligare TV-företag har fått tillstånd att sända under år 2000 anser man att alla viktiga TV-kanaler finns med i marknätet.</p>
<p>På längre sikt menar programföretagen att ett mervärde eller nyhetsvärde i form av interaktiva tjänster och reklam kommer att ha stor betydelse för ett ökat intresse bland konsumenterna. De kommersiella programföretagen kan genom digitaliseringen av marknätet nå en ny kundgrupp, som i dag endast har tillgång till utbudet i det analoga marknätet. Denna kundgrupp anses vara kommersiellt intressant inte bara som TV-tittare, utan även för introduktion av nya interaktiva tjänster på ett enklare sätt än över Internet.</p>
<h2>Digital TV en väg till Internet</h2>
<p>Vid en konferens om digital marksänd TV under våren 2000 arrangerad av Portugal som ordförandeland i EU angavs en av de drivande faktorerna för digital TV vara att ”man för hem Internet till TV-soffan”.</p>
<p>Programföretagen har redan börjat kommunicera med TV-tittarna genom att under programmen hänvisa till sina hemsidor på Internet. Digitaliseringen av TV innebär att alla tittare, även de som är ovana vid datorer, kan nås under sändningen på ett enklare sätt. Programföretagen kan därmed skapa ett mer personligt förhållande till TV-tittarna. Detta har inte bara betydelse ur ren kommersiell synpunkt genom att man kan sända t.ex. interaktiv reklam, utan även mer direkt för programföretagen som genom interaktiviteten kan skapa ett större intresse för kanalen.</p>
<p>Flera programföretag menar att marknätet i dag är ledande när det gäller implementering av interaktiva tjänster. Marknätet är den enda distributionsplattformen som erbjuder en rent interaktiv kanal för information och e-handel och flera programföretag testar olika tjänster med interaktiv reklam och tävlingar i marknätet. Orsaken är en väl utvecklad teknik för att sända denna typ av information och att man i marknätet klarar av att hantera returkanalen. Som returkanal används det fasta telefonnätet, men en utveckling pågår för att även kunna använda andra kanaler t.ex. det mobila nätet. Även i satellit och kabel är man i dag hänvisad till det fasta telefonnätet som returkanal. I framtiden kan man dock tänka sig att kabel-TV smälter samman med datorkommunikation och att man därigenom får en symmetrisk returkanal. Detta har dock ingen större betydelse för TV-tittaren så länge det handlar om enklare tjänster, för vilka behovet av returkommunikation är litet.</p>
<p>Samtidigt som programföretagen vill se en snabb utbyggnad av det digitala marknätet, prioriteras utökat frekvensutrymme för interaktiva tjänster högt. Några företag menar att det begränsade sändningsutrymmet i marknätet i framtiden kan verka hämmande på marknätets utveckling i förhållande till övriga plattformar. Samtliga programföretag anser att det är viktigt att det nu har utvecklats en för alla plattformar gemensam, öppen teknisk standard (DVB:s Multimedia Home Platform) för interaktiva tillämpningar. Nu gäller det att alla parter accepterar denna standard och att produktionen av avkodare som kan hantera standarden kommer igång.</p>
<p>Enligt Mediavisions rapport kan handeln via digital TV i Sverige omsätta 600 miljoner kronor redan år 2002. Av de drygt 800 000 svenska hushåll som beräknas ha digital TV vid slutet av år 2001 bedöms omkring hälften aktivt använda interaktiva tjänster via TV:n, t.ex. för handel. År 2002 värderas andelen aktiva hushåll vara uppe i 600 000. Spenderar varje hushåll 1 000 kronor årligen på handel via TV:n innebär det en total omsättning på 600 miljoner kronor. Samtidigt hänvisar Mediavision till andra rapporter som anser att hushållen mycket väl kan spendera betydligt mer än så.</p>
<p>Företag engagerade i e-handel ser digital TV som en viktig faktor för ökat intresse för elektronisk handel. Analysföretaget Jupiter Communications anger i en analys av framtida e-handel att i stort sett lika många, ca 30 procent av hushållen i Sverige, kommer att handla via digital TV som via Internet år 2002.</p>
<h2>4 Stora vinster med en snabb utbyggnad</h2>
<p>Om marknätet digitaliseras kommer stora fördelar att kunna uppnås för konsumenterna, programföretagen och för samhället i stort.</p>
<h2>Kortare parallellsändningstid ger lägre kostnader för programföretagen</h2>
<p>Kostnaden för drift och underhåll av det analoga marknätet är cirka 550 miljoner kronor per år. Detta är vad SVT, UR och TV4 betalar i distributionsavgifter till Teracom för de analoga marksändningarna, exklusive moms.</p>
<p>Då dessa företag också sänder i det digitala marknätet, och alltså kommer att betala för distributionen också på denna plattform, önskar de en så kort parallellsändningstid som möjligt.</p>
<p>Enligt den betalningsmodell som Teracom har förhandlat fram med programföretagen är den största delen av distributionsavgiften i det digitala marknätet rörlig och baserad på antalet abonnenter. Därför är det svårt att bedöma programföretagens framtida kostnader för de digitala sändningarna mer än att de kan förväntas öka för varje år.</p>
<p>Enligt Mediavisions prognos med 100 000 aktiverade abonnemang vid slutet av år 2000 skulle de digitala distributionsavgifterna för exempelvis SVT, med tre rikstäckande TV-program och regionala sändningar, uppgå till 6 miljoner kronor (exkl. moms). År 2001 skulle avgifterna vara knappt 16 miljoner kronor (exkl. moms).</p>
<p>Ökningen beror dels på att avgifter för distribution utgår för hela 2001, till skillnad mot för bara de tre sista månaderna år 2000, och dels på att antalet abonnenter beräknas öka successivt under år 2001. Dessa siffror skall dock ställas mot kostnaderna för att sända analogt.</p>
<p>Trots att programföretagens kostnader för den digitala distributionen i marknätet förväntas öka i tämligen snabb takt under de kommande åren så kommer de aldrig i närheten av vad den analoga distributionen kostar.</p>
<p>Ett rikstäckande digitalt marknät med den prognostiserade hushållstäckningen på 35 procent av hushållen som abonnenter beräknas i dagsläget innebära distributionskostnader motsvarande omkring 40 miljoner kronor per rikstäckande programkanal. Denna siffra antas dessutom bli lägre i takt med att fler program får plats inom ett givet frekvensutrymme. Vi kan jämföra detta med distributionskostnader på mer än 150 miljoner kronor för att uppnå samma hushållstäckning för ett analogt distribuerat program.</p>
<p>Trots att programföretagens avgifter är låga vid digital utsändning jämfört med analog, är den ekonomiska påfrestningen ändå betydande för de programföretag som parallellsänder. En så kort parallellsändningstid som möjligt är därför av största vikt för dessa företag.</p>
<h2>Effektivare frekvensutnyttjande</h2>
<p>Den digitala distributionstekniken erbjuder betydligt fler möjligheter än vad den analoga tekniken gör.</p>
<p>En uppenbar fördel är att frekvensanvändningen blir effektivare. Det frekvensutrymme som i dag krävs för utsändning av ett analogt distribuerat program kan bära minst fem program som sänds med digital teknik.</p>
<p>Antalet digitala program inom givet frekvensutrymme kan varieras och beror på flera olika faktorer, såsom önskad bild- och ljudkvalitet eller typen av TV-program. Ett studioprogram kräver exempelvis mindre frekvensutrymme än en sportsändning. Detta beror på att mängden information som behöver sändas kan reduceras utan att tittaren märker någon kvalitetsmässig förändring.</p>
<p>Vid en digital sändning skickas endast de delar av bilden och ljudet som har förändrats sedan tidigare, medan en analog utsändning skickar allt ljud och all bild kontinuerligt.</p>
<p>Den digitala tekniken erbjuder med andra ord stor flexibilitet när det gäller att utnyttja givet frekvensområde optimalt.</p>
<p>I Post & Telestyrelsens nyligen presenterade rapport, Den framtida användningen av frekvensområdet 470 862 MHz,  poängteras att radiofrekvenser är en ändlig naturresurs och att det sannolikt kommer att råda brist på dessa under överskådlig framtid. Med detta som utgångspunkt är det viktigt att användningen av det begränsade frekvensutrymmet blir så effektivt som möjligt.</p>
<p>Genom att erbjuda möjligheten för så gott som alla att ta del av marksänd digital TV, ökas utsikten att kunna avbryta de analoga marksändningarna och därmed nå ett effektivt frekvensutnyttjande.</p>
<h2>Ökad möjlighet för regional TV</h2>
<p>I och med marknätets digitalisering ökar förutsättningarna för regional och lokal TV.</p>
<p>Vi kan konstatera att digitala marksändningar generellt är lämpliga för regionala sändningar genom möjligheten att sända över ett begränsat område. Förenklat går det att sända olika program från var och en av de 54 stora sändarmasterna i ett digitalt marknät till i princip samma sammanlagda driftskostnad och med samma frekvensutnyttjande som vid en rikstäckande sändning.</p>
<p>I det analoga marknätet sänder SVT2 och TV4 program med regional anknytning som ”regionala fönster” i de rikstäckande sändningarna. I och med att sändningarna digitaliseras möjliggörs ett ökat regionalt utbud. För närvarande har SVT regionala digitala TV-kanaler i de fem områden där det i dag bedrivs marksänd digital TV. TV4 sänder regionalt i tre av områdena och kommer i september 2000 att inleda sändningar i de två återstående områdena genom särskilda regionala TV-kanaler.</p>
<p>Dessutom finns redan två fristående programföretag med regional anknytning som bedriver sändningar i det digitala marknätet, NollEttan som sänder över Östergötland och Skånekanalen som kan nås av de flesta boende i Skåne. I Stockholmsregionen kommer den regionala kanalen Stockholm 1 påbörja sändningar i det digitala marknätet under oktober 2000.</p>
<p>Regional TV kan genom ökad räckvidd och bättre sändningstider generera en större samhällelig nytta. Genom närheten till medborgare och beslutsfattare kan sändningar med regional eller lokal anknytning bidra till att stimulera den offentliga debatten.</p>
<p>Viktigt är också att det finns alternativa regionala program i varje region för ett främjande av yttrandefrihet och mångfald.</p>
<h2>Ökad frihet för konsumenterna</h2>
<p>Marksänd digital TV innebär definitivt ett mervärde för konsumenterna. Genom digitaliseringen av de markbundna TV-sändningarna kan kanalkapaciteten ökas avsevärt, åtminstone fem gånger, på sikt förmodligen ännu mer.</p>
<p>Det blir med marksänd digital TV lättare att få tillgång till TVsändningar av hög sändningskvalitet med hjälp av en enkel flyttbar mottagarutrustning. Det beror på att det krävs mindre signalstyrka för att ta emot digitala sändningar. Konsumenten kan därmed lättare flytta TV-utrustningen mellan olika platser, t.ex. till fritidshuset eller husvagnen.</p>
<p>Tillgänglighet och enkelhet är inte bara en fördel gentemot den analoga tekniken utan också en av de saker som gör marksänd digital TV konkurrenskraftig i förhållande till digital satellit- eller kabel-TV, där man i högre grad är hänvisad till stationär mottagning.</p>
<p>Det digitala marknätet är dessutom den enda distributionsform där mobil mottagning kan realiseras, dvs. mottagning av ljud och bild i rörelse exempelvis på tåg, i buss och i bil. Denna ökade flexibilitet innebär ett mervärde för konsumenten.</p>
<p>En annan stor fördel som en utbyggnad av marksänd digital TV leder till är ökad valfrihet. Genom ett rikstäckande digitalt marknät, med ett brett och varierat utbud, ges varje konsument möjlighet att välja den distributionsform som är bäst anpassad för de aktuella behoven.</p>
<p>Om marknätet inte digitaliseras riskerar vi en situation där valfriheten inskränks. Om teknikskiftet från analog till digital TV enbart sker genom andra distributionsformer än via marknätet, kan resultatet bli att den breda tillgången till TV på sikt kan komma att begränsas. Det som alltjämt betraktas som allmän tillgänglig television kan komma att undanhållas en betydande del av befolkningen.</p>
<h2>5 Möjligheter till utbyggnad av det digitala marknätet</h2>
<p>Det nuvarande digitala marknätet kan i etapper inom två år byggas ut till rikstäckning. Ett nät för marksänd digital TV kan i framtiden användas till mycket mer än bara TV-sändningar.</p>
<h2>Nuvarande TV-sändningar i marknätet</h2>
<p>I Sverige finns för närvarande 54 större sändarstationer för marksänd analog radio och TV. Utsändningarna från dessa förser merparten av Sverige med ljud och bild. För de hushåll som är belägna så att de inte nås av signalerna från någon av de stora sändarstationerna finns cirka 600 mindre, kompletterande sändarstationer, som täcker in luckorna i utsändningen.</p>
<p>I dag används nio av de större sändarna och åtta av de mindre, kompletterande sändarna för utsändning av marksänd digital TV. Detta är tillräckligt för att nå omkring 50 procent av de fast bosatta i Sverige.</p>
<p>Det är Teracom som står för alla TV-sändningar analogt såväl som digitalt i marknätet.</p>
<p>Det bör påpekas att Teracom inte har något formellt monopol vad gäller marksändningar av TV. De programföretag som sänder i det analoga marknätet (SVT, UR och TV4) är dock ålagda att använda Teracom för sina analoga utsändningar medan det för de digitala marksändningarna inte finns sådana sändningsvillkor.</p>
<p>Det finns med andra ord inget principiellt hinder för andra sändningsoperatörer att etablera digitala TV-sändningar i marknätet. Det som hittills har hindrat en sådan utveckling är höga etableringskostnader i form av infrastrukturinvesteringar.</p>
<p>Vi kan emellertid konstatera att det redan råder en betydande plattformskonkurrens då utbudet i det digitala marknätet finns tillgängligt också genom satellitsändningar och/eller kabel-TV.</p>
<h2>Möjlighet till utbyggnad av det digitala marknätet</h2>
<p>Teracom har i en skrivelse till regeringen och Digital-TV-kommittén i april angivit att man har en god beredskap för en fortsatt utbyggnad av de digitala mark-TV-näten. Teracoms styrelse har beslutat att avsätta resurser och utarbetat en plan för att successivt utvidga det digitala marknätet genom att möjliggöra digital utsändning från de sändarstationer där i dag enbart analog utsändning sker.</p>
<p>För att möjliggöra marksänd digital TV i hela landet behöver den befintliga infrastrukturen för analog TV kompletteras med ett antal systemkomponenter. Men i övrigt kan existerande infrastruktur (sändarmaster) användas. Detta gör att en utbyggnad av de digitala marksändningarna kan genomföras snabbt.</p>
<p>Teracom har aviserat att investeringen kommer att ske i etapper varvid 70 procent av de fast bosatta kan nås av digitala marksändningar under slutet av år 2000, 85 procent i slutet av år 2001 och 98 procent (motsvarande den analoga täckningen för TV4) vid halvårsskiftet 2002.</p>
<p>För att uppnå en hushållstäckning på 98 procent måste alla de 54 större sändarstationerna samt knappt 30 av de mindre, kompletterande sändarna förses med möjlighet till digital utsändning.</p>
<h2>Var sker utvidgningen först?</h2>
<p>Enligt Teracoms plan skall de större sändarstationerna utrustas med möjlighet till digital utsändning i följande takt:</p>
<p>N  I dag används  de större sändarstationerna, Göteborg Brudaremossen, Hörby Sallerup, Malmö Jägersro, Norrköping Krokek, Stockholm Nacka, Sundsvall S Berget, Uppsala Vedyxa, Västerås Lillhärad och Östersund Brattåsen, till digital TV-utsändning.</p>
<p>N  För 70 procents hushållstäckning måste dessutom följande större sändarstationer digitaliseras: Borlänge Idkerberget, Borås Dalsjöfors, Gävle Skogmur, Halmstad Oskarström, Helsingborg Olympia, Jönköping Bondberget, Kiruna Kirunavaara, Motala Ervasteby, Nässjö, Skövde, Vännäs Granlundsberget, Älvsbyn och Örebro Lockhyttan.</p>
<p>N  För att nå 85 procents hushållstäckning behöver ytterligare 14 större sändare utrustas för digital utsändning. Dessa är: Bollnäs, Emmaboda Bälshult, Gällivare, Hudiksvall Forsa, Kalix, Karlshamn, Karlstad Sörmon, Pajala, Skellefteå, Sunne Blåbärskullen, Trollhättan, Uddevalla Herrestad, Visby Follingbo och Västervik Fårhult.</p>
<p>N  98 procents hushållstäckning  nås om möjlighet till digital utsändning också upprättas i: Arvidsjaur Julträsk, Bäckefors, Filipstad Klockarhöjden, Finnveden, Karlskrona Vämö, Kisa, Lycksele Knaften, Mora Eldris, Sollefteå Multrå, Storuman, Sveg Brickan, Tåsjö, Varberg Grimeton, Vislanda Nydala, Ånge Snöberg, Örnsköldsvik Ås, Östhammar Valö och Överkalix.</p>
<p>För att uppnå de angivna täckningsgraderna måste vidare, i varje område, ett antal mindre kompletterande sändare digitaliseras.</p>
<h2>Sändningskostnader i det digitala marknätet</h2>
<p>För närvarande tar Teracom inte ut någon distributionsavgift av de sändande företagen i det digitala marknätet. En avgift kommer emellertid att införas när 100 000 eller fler hushåll har skaffat en digital avkodare, eller senast den 1 oktober 2000.</p>
<p>Programföretagens avgift kommer enligt Teracom att bestå av en proportionellt mindre del fast och en proportionellt större del rörlig kostnad. Den rörliga kostnaden baseras på antalet hushåll som skaffat en avkodare för digitala sändningar i marknätet.</p>
<p>Teracoms framtida intäkter är alltså starkt beroende av den framtida efterfrågeutvecklingen av marksänd digital TV.</p>
<p>Teracom har angivit att de förväntade framtida kostnaderna (inklusive avskrivningar) för en digital frekvenskanal med en befolkningstäckning på 98 procent är omkring 160 miljoner kronor per år. De förväntade framtida kostnaderna kommer alltså att vara omkring 640 miljoner kronor per år för fyra digitala frekvenskanaler.</p>
<h2>Alternativ användning av ett digitalt marknät</h2>
<p>Enligt Teracom finns en omfattande alternativanvändning av det digitala marknätet till såväl fast som mobil (asymmetrisk) datakommunikation i så kallad bredbandshastighet. Ett utbyggt nät för marksänd digital TV kan utifrån en sådan utgångspunkt ses som en del av den samhälleliga IT-infrastrukturen.</p>
<p>Det digitala marknätet kan t.ex. användas för att möjliggöra snabb och mobil Internetaccess till en stor del av de svenska hushållen. Ett system för detta har utvecklats vilket kallas SABINA. Systemet innebär att data och information från Internet läggs ut i det digitala marknätet och kan hämtas hem av ett stort antal konsumenter. Som returkanal används andra nät t.ex. mobiltelenätet GSM.</p>
<p>En viktig fördel är att hela Sverige kan nås till en relativt låg kostnad. Överallt där det i dag är möjligt att ta del av marksänd analog TV kan det i framtiden bli möjligt att erbjuda exempelvis internetacess i så kallad bredbandshastighet.</p>
<p>En annan fördel är att mottagningen är mobil. Detta ökar flexibiliteten avsevärt då SABINA kan användas oberoende av var användaren fysiskt befinner sig.</p>
<h2>6 Internationell utblick</h2>
<p>Också utanför Sverige sker planering och upprättande av tidtabeller för införandet och vidareutvecklingen av marksänd digital TV.</p>
<h2>Europa</h2>
<p>Arbetet med att införa marksänd digital TV har kommit olika långt i de europeiska länderna.</p>
<p>Trots att provsändningar pågår i flera europeiska länder är det ännu bara i Storbritannien och i Sverige som marksänd digital TV finns att tillgå på konsumentmarknaden.</p>
<p>Den kommersiella framgången för marksänd digital TV har varit betydande i Storbritannien. Den 31 mars 2000 fanns cirka 640 000 abonnemang registrerade för marksänd digital TV. Detta motsvarar omkring 2,7 procent av de brittiska hushållen. I takt med att abonnentstocken ökar erbjuds fler tjänster i marknätet. Redan nu finns olika typer av spel samt en tjänst för elektronisk post. Under hösten 2000 finns det planer på att erbjuda Internet via TV:n.</p>
<p>En viktig förklaring till de stora framgångar som marksänd digital TV har i Storbritannien är förekomsten av plattformskonkurrens. Det var när satellitsända Skydigital och marksända Ondigital började skänka bort digitala avkodare till alla som tecknade ett betal-TV-abonnemang hos de respektive företagen som förutsättningarna för nuvarande snabba marknadsutveckling lades.</p>
<p>Av de andra europeiska länderna är det Spanien och Finland som ligger närmast vad det gäller införandet av ordinarie digitala marksändningar.</p>
<p>I Spanien är allt klart för att inleda digitala marksändningar. Nätet skall täcka 80 procent av befolkningen före utgången av juli månad 2000. Inom tre år skall det vara utbyggt till 95 procents befolkningstäckning. Det kommer att sändas både nationella och regionala program i det spanska digitala marknätet. Ett hyrkoncept för digitala avkodare har lanserats och enligt nuvarande planering skall de analoga marksändningarna avbrytas år 2012.</p>
<p>Finland kommer som andra nordiska land att införa marksänd digital TV i full skala. Tillstånd har delats ut till programföretag, marknätet har bolagiserats och förhandlingarna om tekniska lösningar har inletts. Sändningarna startar under hösten 2000 och man har redan fattat ett preliminärt beslut om att avbryta de analoga marksändningarna år 2006.</p>
<p>Andra länder som är långt framme vad det gäller planeringen för införandet av marksänd digital TV är Tyskland, Nederländerna, Frankrike och Italien.</p>
<p>Enligt nuvarande planering skall utbyggnaden av marksänd digital TV i Tyskland påbörjas under år 2000. Sedan skall digitaliseringen av marknätet och avstängningen av de analoga sändningarna ske i etapper. Den tyska målsättningen är att en fullständig digitalisering av marknätet och ett avbrytande av de analoga marksändningarna skall vara genomförd år 2010.</p>
<p>I Nederländerna skall marksänd digital TV införas etappvis med start i Randstadområdet under sista kvartalet år 2000. Tidpunkten för en avstängning av det analoga nätet är för närvarande planerad till senast år 2010. Det slutgiltiga beslutet kommer att tas senast 2004.</p>
<p>I Frankrike beräknas kommersiella sändningar starta i slutet av 2001 och nå 75-80 procents befolkningstäckning under år 2003.</p>
<p>I Italien pågår provsändningar över städerna Turin, Rom, Palermo och Pisa. Övergången till digital TV skall ske i etapper och en fullständig övergång till marksänd digital TV är beräknad till år 2006.</p>
<p>Ett stort antal europeiska länder planerar för ett teknikbyte i marknätet. Utvecklingen har kommit olika långt men målet är det samma överallt, dvs. att ersätta de analoga sändningarna med digitala. Länderna anser att marknät behövs och att näten måste utvecklas genom att digitaliseras.</p>
<p>En konferens om marksänd digital TV organiserades inom ramen för det portugisiska ordförandeskapet och hölls i Lissabon under februari 2000. Några slutsatser från konferensen var att marksänd digital TV kan öka kanalutbudet, införa och utveckla nya tjänster och funktioner, förbättra den nuvarande kvaliteten på ljud och bild, realisera en effektiv frekvensanvändning och möjliggöra lägre distributionskostnader för programföretagen.</p>
<h2>USA, Japan, Kanada</h2>
<p>Också utanför Europa i USA, Japan och Kanada, finns strategier för ett teknikbyte.</p>
<p>I USA har digitala marksändningar inletts och avvecklingen av det analoga marknätet skall preliminärt påbörjas år 2006, under förutsättning att minst 85 procent av hushållen då har skaffat utrustning för digitala sändningar.</p>
<p>I Japan är avvecklingstidpunkten satt till år 2010, med samma restriktion som i USA gällande andel hushåll med digital TV.</p>
<p>I Kanada avvaktas utvecklingen i USA. Preliminärt gäller att digitala sändningar skall införas och att det analoga marknätet skall avvecklas i slutet av år 2007.</p>
<h2>7 Samhällsekonomisk bedömning av marksänd digital TV</h2>
<p>Samhällsekonomiska beräkningar av marksänd digital TV visar att stora vinster uppnås vid fortsatt användning och snabb utbyggnad av det digitala marknätet.</p>
<p>Beräkningarna är gjorda genom tillämpning av den samhällsekonomiska modell som Ernst & Young Management Consulting (Ernst & Young) har tagit fram på Digital-TV-kommitténs uppdrag (Dnr 99/6).</p>
<p>Jämfört med då uppdraget slutfördes, våren 1999, har några av förutsättningarna ändrats eftersom de förhållanden som antogs inte stämmer överens med de uppgifter som nu finns tillgängliga.</p>
<h2>7.1 Nollalternativet</h2>
<p>I en samhällsekonomisk bedömning jämförs olika alternativa utvecklingsvägar utifrån ett nollalternativ. Det innebär en situation där ingenting görs, dvs. en framskrivning av nuläget.</p>
<p>När det gäller marksänd digital TV valde Ernst & Young ett nollalternativ som innebär att det inte sker någon fortsatt drift eller utbyggnad av marksänd digital TV. Vidare skulle de analoga marksändningarna finnas kvar tills i princip alla hushåll nås av TVsändningar genom andra distributionsformer så som satellit, kabel eller olika bredbandslösningar. Detta leder till att de analoga marksändningarna kommer avvecklas senare än vid en fortsatt användning och utbyggnad av det digitala marknätet.</p>
<p>Nollalternativet kan sammanfattas enligt följande:</p>
<p>N  Ingen utbyggnad av marksänd digital TV.</p>
<p>N  Avveckling av de befintliga digitala marksändningarna.</p>
<p>N  Det analoga marknätet avvecklas vid den tidpunkt då andra distributionsformer av TV kan nås av alla hushåll.</p>
<p>I följande avsnitt redovisas och diskuteras de variabler som Ernst & Young identifierade för att beskriva den nytta och kostnad som marksänd digital TV genererar. Där det är möjligt görs också en kvantifiering.</p>
<h2>7.2 Samhällsekonomiska kostnader och fördelar</h2>
<p>För att få en överblick över vad som värderades av Ernst & Young har vi nedan ställt upp de beskrivna kostnaderna och fördelarna i ett så kallat ”T-konto”, med fördelarna till vänster och kostnaderna till höger:</p>
<h2>Samhällsekonomiska kostnader Investeringskostnaden för att bygga ut det digitala marknätet till rikstäckning</h2>
<p>Kostnaden för att bygga ut en digital frekvenskanal till rikstäckning uppges av Teracom vara 250 300 miljoner kronor,  dvs. totalt 1 0001 200 miljoner kronor för de fyra frekvenskanaler som för närvarande finns tillgängliga.</p>
<p>Hittills har 450 miljoner kronor  investerats inom ramen för den nuvarande täckningsgraden. Denna investering består av icke återvinningsbara kostnader  (sunk costs) vilket innebär att de inte skall beaktas vid en samhällsekonomisk bedömning.</p>
<p>Det behövs alltså  ytterligare högst 750 miljoner kronor i investeringskostnader för att bygga ut nuvarande fyra frekvenskanaler till rikstäckning.</p>
<p>Det digitala marknätets ekonomiska livslängd bedöms vara minst 20 år enligt Ernst & Youngs analys. Minst denna kalkylperiod används därför vid beräkningarna.</p>
<h2>Drift och underhåll</h2>
<p>Kostnaden för drift och underhåll av det digitala marknätet antas vara 160 miljoner kronor per frekvenskanal och år. Efter avskrivningar blir kostnaden 110 miljoner kronor per frekvenskanal och år  om vi använder en avskrivningsränta på fyra procent och en avskrivningstid på 15 år så som Ernst & Young har gjort utifrån den avskrivningstid som Teracom använder i sin årsredovisning. Avskrivningstiden tycks vara riktig då den för jämförbara infrastruktursatsningar, inom telekommunikationssektorn, sätts till 20 år för det passiva nätet och 5 år för det aktiva.</p>
<p>Kostnaden för drift och underhåll består av både fasta och rörliga kostnader vilket betyder att dessa inte är desamma i dagsläget som vid en situation med ett digital-TV-nät som är utbyggt till rikstäckning. Med hänsyn till detta är kostnaden för drift och underhåll av det digitala nätet lägre under de år som nätet är under uppbyggnad, jämfört med då full utbyggnad har realiserats.</p>
<p>Noterbart är att kostnaderna är beräknade per frekvenskanal, vilket betyder att de minskar, räknat per TV-kanal, i takt med att allt fler program får plats inom det givna utrymmet. Detta har inte beaktats i kalkylen.</p>
<h2>Optionskostnad</h2>
<p>Optionskostnad innebär risken att satsa på ”fel” teknik. Om ett digitalt marknät skulle visa sig vara en otidsenlig och onödig investering kan kostnaden bli hög vid en fortsatt drift och utbyggnad.</p>
<p>Denna risk minskas genom att ”vänta och se” hur utvecklingen blir i t.ex. andra länder.</p>
<p>Optionskostnaden påverkas av investeringarnas alternativanvändning. Om det digitala mark-TV-nätet kan användas för annat än att sända ut TV, minskar denna kostnads betydelse. Utifrån uppgifter från Teracom finns en sådan alternativanvändning till fast såväl som mobil (asymmetrisk) datorkommunikation.</p>
<h2>Samhällsekonomiska fördelar Möjligheten att kunna avveckla det analoga mark-TV-nätet tidigare</h2>
<p>Om ett digitalt mark-TV-nät byggs antas möjligheterna för att kunna avveckla det analoga marknätet tidigare vara större än om digitaliseringen sker enbart genom kabel, satellit, ”bredband” och/eller på annat sätt.</p>
<p>Kostnaden för drift och underhåll av det analoga nätet är cirka 550 miljoner kronor varje år för de tre rikstäckande kanalerna.  Efter korrigering för avskrivningar blir den samhälleliga resurskostnaden 510 miljoner kronor per år enligt de avskrivningar som Ernst & Young beräknat.</p>
<p>I sin samhällsekonomiska analys har Ernst & Young haft som utgångspunkt att det analoga marknätet kan avvecklas 10 år tidigare om ett digitalt marknät byggs ut, jämfört med om så inte sker.</p>
<p>Vi kan vidare konstatera att en stor del av de analoga distributionskostnaderna är energiförbrukning. Som en jämförelse används 94 procent mindre energi vid utsändningen av en digital TV-kanal jämfört med en analog. Också från energibesparingssynpunkt blir med andra ord fördelen större ju tidigare som bytet från analog till digital teknik kan ske.</p>
<h2>Kvantifierad nytta för de hushåll som föredrar marksänd TV</h2>
<p>Enligt Ernst & Young är det 32 procent,  (ca 1,25 miljoner), av de svenska hushållen som enbart har tillgång till marknätet för sin TVmottagning. Dessa hushåll antas föredra marksänd TV framför andra distributionsformer. Om det digitala marknätet inte byggs ut utan helt avvecklas skulle dessa hushåll vara hänvisade till någon annan mottagningsform av TV, och då företrädesvis satellitsänd TV.</p>
<p>Ernst & Young har antagit att de hushåll som lätt kan ersätta den marksända mottagningen med satellitmottagning värderar möjligheten av att kunna fortsätta använda marknätet till 1 000 kronor  och att de hushåll som har större svårigheter att göra detta värderar markmottagningen till 3 000 kronor.</p>
<p>För de hushåll som är belägna på platser där det är omöjligt att åstadkomma satellitmottagning är värderingen av marknätet mycket högt. Värderingen bestäms genom summering och diskontering av TV-avgiften under hela kalkylperioden plus ett antagande om att två TV-apparater behöver köpas. En nu och en efter 10 år, båda till kostnaden 5 200 kronor. Beroende på använd diskonteringsränta ligger detta belopp någonstans mellan 30 000 och 40 000 kronor, per sådant hushåll. Beloppet speglar med andra ord värderingen av marknätet för de som från sin fastighet inte kan nås med satellitsänd TV och skulle ha mycket stora kostnader för att skaffa en annan TV-mottagning (exempelvis via kabel) än marksänd TV.</p>
<p>Man kan också tänka sig att de satellithushåll som har mer än en TV har ett mervärde av marknätet då satellitmottagningen endast nyttjas via en TV-apparat. Denna aspekt har dock inte värderats då vi inte funnit några tydliga exempel på att en sådan betalningsvilja existerar.</p>
<h2>Kvantifierad nytta för de fritidshushåll som föredrar marksänd TV</h2>
<p>Ernst & Young antog att TV-tittandet i fritidshus kan värderas till minst 1000 kronor  per hushåll enligt de principer som gäller för de permanent boende.</p>
<p>Det framhålls också att ägare av husvagnar och fritidsbåtar upplever ett mervärde om dessa kan se på TV i sin husvagnen eller från fritidsbåten. Detta mervärde har emellertid inte värderats av Ernst & Young men ett förslag är att anta samma värdering som för fritidshusen, vilket vi också har gjort vid de samhällsekonomiska beräkningarna.</p>
<p>Dessutom måste ett antagande göras över hur många av de fritidsboende som föredrar marksänd TV och alltså vinner en fördel av en digitalisering av marknätet.</p>
<p>Det finns  590 000 fritidshushåll, 200 000 husvagnar och 150 000 övernattningsbara fritidsbåtar i Sverige. Ernst & Young antog att upp till 80 procent av de svenska sommarstugehushållen föredrar marksänd TV. För de övernattningsbara fritidsbåtarna och husvagnarna har vi antagit samma fördelning.</p>
<h2>Regional TV</h2>
<p>Marknätet ger, genom sin cellstruktur, en möjlighet att sända över ett klart avgränsat område. Dvs. ökade möjligheter till regional och lokal TV. Man kan också tänka sig att sända regional TV, över hela landet, via satellit.</p>
<p>Vid en jämförelse mellan regional marksänd TV och regional TV sänd via satellit kan vi konstatera att sändningskostnaden för närvarande är lägre i marknätet än vid satellitsändning. Enligt de uppgifter som finns tillgängliga är det svårt att exakt beräkna hur mycket billigare det skulle bli för varje enskild TV-kanal att sända regional TV i marknätet jämfört med att sända via satellit.</p>
<p>Resurskostnaderna för att distribuera regional och lokal TV i marknätet är beroende av hur många TV-kanaler som ”delar” på ett sändarnät. Enkelt uttryckt är det möjligt att sända ett mycket stort antal regionala och lokala TV-kanaler i det digitala marknätet till samma sammanlagda distributionskostnad som för en rikstäckande kanal. För en satellitsändning är kostnaden i stället den samma oavsett om TV-kanalen riktar sig till hela landet eller till ett geografiskt mer avgränsat område.</p>
<p>Om vi för att exemplifiera antar att alla de nuvarande 16 regionala TV4-stationerna i framtiden kommer att sända egna TVkanaler i det digitala marknätet skulle besparingen, utifrån de tillgängliga uppgifterna, bli i storleksordningen 40 miljoner kronor per år (dvs. knappt 2,5 miljoner per kanal) jämfört med om de 16 stationerna skulle sändas via satellit. SVT med nio regionala stationer skulle utifrån motsvarande resonemang göra en besparing på fem miljoner kronor per år.</p>
<h2>Portabilitet</h2>
<p>Det är lättare att flytta en digital omvandlare än en digital omvandlare och en parabolantenn som dessutom behöver installeras på nytt.</p>
<p>Genom värderingen av fritidshushållens ökade nytta av marksänd digital TV har vi värderat en stor del av portabilitetens samhälleliga mernytta för TV-tittarna. Ändå kan det tänkas att många människor upplever ett ytterligare mervärde av att ha en enkel möjlighet att kunna flytta sin TV mellan olika platser.</p>
<h2>Konkurrens</h2>
<p>Ett digitalt marknät innebär en ökad konkurrens mellan de olika distributionsformerna.</p>
<p>Enskilda hushåll som har kabel-TV kan välja ett annat likvärdigt alternativ om det digitala marknätet byggs ut. Bostadsrättsföreningars eller hyresvärdars drivkraft för att välja marksänd TV från en gemensam centralantenn ökar dessutom om marknätet har ett attraktivt utbud.</p>
<p>En annan konkurrensaspekt är den möjlighet till direkt konkurrens mellan programföretagen som gäller med nuvarande SMSsystem (alla TV-kanalerna finns på samma avkodarkort) i marknätet. För konsumenterna negativa inlåsningseffekter kan därmed begränsas.</p>
<p>Ett tydligt exempel är möjligheten till konkurrens mellan de båda betal-TV-kanalerna TV1000 och Canal Plus. Om man som TV-tittare t.ex. inte är nöjd med TV1000 kan man utan att behöva skaffa ett nytt avkodarkort eller en ny antenn byta till Canal Plus. Ett byte som för närvarande är dyrare (tidsmässigt och ekonomiskt) vid satellitmottagning p.g.a. att det då krävs ett byte av programkort och mottagare (från Viasat till Canal Digital).</p>
<p>Vad en ökad möjlighet till konkurrens, mellan de olika distributionsformerna och mellan programföretagen, leder till är svårt att bedöma i dagsläget. Ökad konkurrens innebär generellt en lägre prisnivå och en förhöjd kvalitet, dvs. en samhällsekonomisk vinst. Denna effekt kan vara mycket påtaglig. Ernst & Young hävdar att konkurrensutsättning av monopolmarknader historiskt har inneburit samhällsekonomiska vinster på upp till 20 procent av den aktuella marknadens omsättning.</p>
<h2>Marknadsutveckling av digital TV</h2>
<p>Sverige ligger, internationellt sett, i framkant vad det gäller digitaliseringen av TV. Genom att fullfölja digitaliseringen av marknätet, argumenterar Ernst & Young för att marknadsutvecklingen för all digitalt utsänd TV påskyndas. Detta innebär att förutsättningarna för att behålla det relativa försprång gentemot många länder i omvärlden, som för närvarande finns, skulle förstärkas.</p>
<p>Den samhällsekonomiska vinsten av en snabbare marknadsutveckling kan yttra sig i en kompetensfördel gentemot omvärlden. Detta kan innebära ökade exportmöjligheter, snabbare ekonomisk tillväxt och en ökad sysselsättning.</p>
<h2>Mobilitet</h2>
<p>Att se på TV i rörelse (på tåget, bussen eller i bilen) är för närvarande tekniskt möjligt vid digital marksändning men inte genom andra distributionsformer.</p>
<p>För att möjliggöra fullgod mobil TV-mottagning krävs dock större investeringar än de 750 miljoner kronor som en utbyggnad till full hushållstäckning har beräknats till. Att bygga ut marksänd digital TV ger med andra ord en möjlighet att i framtiden utveckla mobil TV-mottagning.</p>
<p>Vad denna möjlighet skall värderas till är svårt att säga, mer än att den ger ett mervärde för de som vill använda TV:n under förflyttning.</p>
<h2>Beredskapsargument</h2>
<p>Det finns ingen säker uppgift på vilken distributionsform som är minst sårbar vid krig eller terrorattacker. Generellt gäller att flera samexisterande distributionssystem innebär mindre sårbarhet vid dylika händelser.</p>
<h2>7.3 Värdering av en effektivare frekvensanvändning</h2>
<p>En aspekt som är viktig men mycket svår att värdera är alternativkostnaden av att använda det begränsade frekvensutrymmet för utsändning av TV.</p>
<p>Vid en samhällsekonomisk bedömning av marksänd digital TV finns två aspekter vad det gäller frekvensanvändningen. Dels innebär en övergång till digital sändningsteknik av TV i marknätet att en effektivare användning av frekvensutrymmet uppnås, dels innebär tiden med parallellsändningar en samhällsekonomisk kostnad. Detta då det från en samhällsekonomisk utgångspunkt är ineffektivt att använda en begränsad naturresurs, frekvensutrymmet, till att bära i det närmaste identiska tjänster med två olika tekniker, analog och digital.</p>
<p>Det samhälleliga värdet av frekvensbandet bygger ytterst på dess alternativa användning, exempelvis till olika mobila teletjänster. Ju fler användningsområden desto större blir efterfrågan på frekvenser, vilket höjer värdet på det tillgängliga frekvensbandet. Post- och Telestyrelsen konstaterar bland annat i rapporten, Den framtida användningen av frekvensområdet 470 862 MHz,  att efterfrågan på ekonomiskt och tekniskt lämpligt frekvensutrymme är mycket stort och att den ekonomiska betydelsen av radiofrekvenser kommer att öka än mer i framtiden.</p>
<p>Det finns olika sätt att beräkna värdet av frekvensutrymmet. Det kan t.ex. uttryckas som alla individers samlade nytta utöver vad som har betalats för en aktuell tjänst, konsumentöverskott.  En annan metod är att värdet uttrycks som alla producenters samlade intäkter utöver deras rörliga produktionskostnader, producentöverskott.  Problemet med dessa mått är att det krävs omfattande statistiska undersökningar för att få ett tillförlitligt värde.</p>
<p>Enligt Post- och Telestyrelsens rapport, Det framtida utnyttjandet av frekvensutrymmet,  har någon sådan undersökning inte genomförts gällande användningen av radiobaserade tjänster. Detta försvårar givetvis en ”prissättning” av frekvensutrymmet.</p>
<p>Det framtida frekvensbehovet kommer sannolikt att påverkas av hur komprimeringstekniken av digitala signaler utvecklas. Detta leder till att ett givet frekvensutrymme i framtiden kan rymma en större mängd olika tjänster, såväl TV-program som andra, jämfört med i dag. Ett givet frekvensutrymme kan för närvarande utnyttjas minst fem gånger så effektivt med digital sändningsteknik som med den analoga tekniken. Men så länge som TV i marknätet distribueras parallellt både analogt och digitalt innebär frekvensutnyttjandet en samhällsekonomisk belastning. Ett snabbt teknikskifte innebär att tiden med ineffektivt frekvensutnyttjande begränsas.</p>
<p>Då alternativkostnaden av en ineffektiv frekvensanvändning är högst där efterfrågan på användbara frekvenser är störst, bör de samhällsekonomiska vinsterna av ett snabbt teknikskifte vara tydligast där frekvensbristen förväntas bli mest påtaglig i framtiden, dvs. i storstadsområdena. Med utgångspunkt från detta kan det vara samhällsekonomiskt rationellt att avveckla de analoga sändningarna i olika takt beroende på den förväntade efterfrågan på användbara frekvenser i de skilda regionerna.</p>
<h2>7.4 Samhällsekonomiska beräkningar</h2>
<p>Vi har nedan genomfört en känslighetsanalys av vår samhällsekonomiska modell. Detta innebär att vi gör beräkningar utifrån vissa alternativa förutsättningar för att pröva den påverkan som en förändring av en enskild variabel ger. Alla beräkningsalternativen har mycket gemensamt och utgår från de grundantaganden som har värdesatts.</p>
<p>Beräkningarna är dessutom utförda med tre olika diskonteringsräntor på noll, fyra respektive fem procent.</p>
<p>De beräkningar som görs utan diskonteringsränta genomförs för att spegla resursanvändningen vid en situation utan tidspreferenser för fördelar och kostnader, dvs. ett läge där vi är likgiltiga för när i tiden fördelar och kostnader inträffar. Därutöver beräknas alternativen med Statens institut för kommunikationsanalys (SIKA) rekommenderade diskonteringsränta på fyra procent, samt med Riksrevisionsverkets rekommenderade ränta för statliga myndigheter, som är fem procent.</p>
<p>Det är mycket viktigt att notera, gällande samtliga beräkningsalternativ, att värderingen av de konsekvenser, främst fördelar, som inte har värdesatts antingen helt saknas eller finns med i mycket begränsad omfattning. Dessa konsekvenser skall dock alla vägas in i den slutgiltiga samhällsekonomiska bedömningen av marksänd digital TV.</p>
<h2>Alternativ med endast de kvantifierade variablerna</h2>
<p>Detta alternativ är i princip beräknat enligt det exempel som presenterades i Ernst &Youngs rapport, dvs. att kalkylperioden är 20 år, att 84,5 procent  av de potentiella användarna av marksänd digital TV lätt kan ersätta marksändningen med satellitmottagning, att 12,5 procent  ur samma grupp med större svårigheter kan ersätta marknätet och att 3 procent  endast kan ersätta marksändningen med mycket stora besvär och till mycket höga kostnader.</p>
<p>Vidare gäller att en satsning på marksänd digital TV möjliggör en avveckling av det analoga marknätet 10 år tidigare än om ingen sådan satsning sker, samt att avvecklingen genomförs om 10 år.</p>
<p>Dessutom antas att 80 procent  av fritidshushållen har en preferens för marksänd TV. Utöver detta har vi dessutom tagit hänsyn till betalningsviljan hos dem som vill se på TV i husvagnen eller i den övernattningsbara fritidsbåten. Även för dessa antas 80 procent  ha en preferens för marksänd TV.</p>
<p>Vi har också antagit att en utbyggnad av det nuvarande digitala marknätet ger plats till sammanlagt 30 regionala kanaler och att kostnaden per regional kanal i genomsnitt är 1 miljon kronor  lägre per år jämfört med vid satellitdistribution. I och med att nätet inte är fullt utbyggt de första åren antar vi att antalet regionala TVkanaler är de nuvarande 13 under kalkylens tre första år, för att därefter vara 30 stycken.</p>
<p>Investeringskostnaden för att bygga ut marknätet till rikstäckning antas vara 750 miljoner kronor.  Detta är det högsta värdet i det tidigare nämnda kostnadsintervallen för denna investering. Värdet är valt för att minska risken att underskatta investeringskostnadens storlek.</p>
<p>Investeringskostnaden kommer enligt Teracom att delas upp på tre år, vilket innebär att de utgifter som inträffar längre fram i tiden inte bör värderas på samma sätt som de som inträffar närmare i tiden.</p>
<p>Vid tillämpandet av en modell där vi räknar med att hela investeringskostnaden inträffar vid en enda tidpunkt överskattar vi dess betydelse vilket påverkar utfallet av kalkylen negativt. Därför antar vi att utbyggnaden till rikstäckning kommer att innebära lika stora investeringskostnader under tre på varandra följande år.</p>
<p>Eftersom kostnaderna för drift och underhåll av det digitala nätet består av både fasta och rörliga kostnader har vi antagit att de totala drifts- och underhållskostnaderna är 50 procent år 1 och 75 procent år 2 jämfört med de år då det digitala marknätet är fullt utbyggt.</p>
<p>Antagandena om investeringskostnaderna och kostnaderna för drift och underhåll görs med hänsyn till den avsiktsförklaring angående utbyggnadstakt som Teracom har presenterat.</p>
<p>Resultatet av beräkningarna blir med respektive diskonteringsränta:</p>
<p>Dessa beräkningar visar att en utbyggnad av marksänd digital TV ger ett samhällsekonomiskt mervärde motsvarande 142 miljoner kronor när vi använder 4 procents diskonteringsränta. Det innebär en samhällsekonomisk besparing på 142 miljoner kronor jämfört med nollalternativet.</p>
<h2>Alternativ med 10 år längre kalkylperiod</h2>
<p>I det föregående alternativet antogs det digitala marknätets ekonomiska livslängd, och därmed kalkylperioden, vara 20 år. Här har vi istället utsträckt kalkylperioden till 30 år vilket ger ett annat kalkylresultat. I övrigt gäller samma antaganden som i det föregående alternativet vilket ger utfallet:</p>
<h2>Kortare parallellsändningstid</h2>
<p>Om vi antar att avvecklingen av det analoga marknätet kan realiseras tidigare än år 2010 förbättras kalkylresultatet avsevärt, då kostnaderna för drift och underhåll av detta nät försvinner tidigare jämfört med det första alternativet.</p>
<p>En annan aspekt är att de frekvenser som de analoga sändningarna tar i anspråk kan frigöras för alternativ användning på ett tidigare stadium.</p>
<p>Med antagandet att det analoga marknätet avvecklas tre år tidigare än i det förstnämnda alternativet, eller år 2007, blir kalkylresultatet, exklusive vinsten av frigjorda frekvenser, följande:</p>
<h2>En större andel hushåll helt beroende av marknätet</h2>
<p>Här har vi antagit att 5 procent, (istället för som tidigare 3 procent), av de hushåll som använder marknätet inte kan ersätta markmottagningen med satellitmottagning samtidigt som andra alternativ skulle bli orimligt dyra.</p>
<p>I övrigt är antagandena de samma som i den första beräkningen, varpå resultatet blir:</p>
<h2>Icke värdesatta aspekter</h2>
<p>Oavsett vad som betraktas som mest trovärdigt skall även icke värdesatta fördelar, icke värdesatta kostnader samt övriga aspekter tas i beaktande och i görligaste mån vägas in, för att möjliggöra en bedömning av den samhälleliga vinst eller förlust som modellen anger för en utbyggnad av marksänd digital TV.</p>
<p>Här följer en repeterande summering av dessa effekter, där + anger en samhällelig fördel och - en samhällelig kostnad: + Effektivare frekvensutnyttjande + Ökad konkurrens + Snabbare marknadsutveckling av digital TV + Portabilitet + Framtida möjlighet till mobil  TV-mottagning + Beredskapsaspekter</p>
<p>Ineffektiv frekvensanvändning vid parallellsändning</p>
<p>Optionskostnaden</p>
<p>Vi kan genom uppställningen konstatera att de flesta av de icke värdesatta konsekvenserna av en digitalisering av marknätet har en positiv samhällsekonomisk effekt, dvs. att de antas leda till en ökad samhällelig välfärd.</p>
<p>Orsaken till detta är, liksom Ernst & Young påpekar, att det är lättare att uppskatta kostnaderna än fördelarna då kostnaderna till stor del handlar om variabler som är relativt enkla att isolera som investeringskostnader och kostnaderna för drift och underhåll medan en stor del av fördelarna är sådana som förväntas ge resultat på sikt eller är mycket svåra att ”prissätta”, som en effektivare frekvensanvändning eller en ökad konkurrens.</p>
<p>Enligt de slutsatser som Ernst & Young framfört bör exempelvis möjligheten till ökad konkurrens ha en så stor samhällsekonomisk betydelse att kalkylresultatet pekar på en positiv värdering av marksänd digital TV i de allra flesta fall, oavsett vilka antaganden som ställs upp i övrigt.</p>
<p>Också antagandet om en snabbare marknadsutveckling bedömdes av Ernst & Young innebära en kraftig och avgörande samhällsekonomisk fördel.</p>
<p>Något annat som har belysts genom beräkningarna är att parallellsändningen av samma program analogt och digitalt innebär stora samhällsekonomiska kostnader, både i fråga om rena distributionskostnader och vad det gäller ineffektivt utnyttjande av frekvensutrymme.</p>
<p>Vad det gäller frågan om partiell avveckling (dvs. den samhällsekonomiska effekten av att avveckla de analoga sändningarna i olika takt i olika delar av landet) är det svårt att dra några slutsatser. Detta därför att det är svårt att uppskatta kostnaderna för drift och underhåll av infrastrukturen räknat ”per mast” då sådana upplysningar utgör affärsmässigt känslig information som inte lämnas ut.</p>
<p>En slutsats som kan dras gällande partiell avveckling av det analoga nätet är att efterfrågan på användbart frekvensutrymme med stor sannolikhet är störst där det finns ett starkt kommersiellt intresse för alternativa användningar, dvs. i storstadsområdena. Efterfrågan på frekvenser kan därmed motivera en kortare tid med parallellsändningar i dessa områden.</p>
<p>Slutsatsen av den samhällsekonomiska bedömningen är, utifrån gjorda antaganden, att det är samhällsekonomiskt motiverat med fortsatt användning och fortsatt utbyggnad av marksänd digital TV.</p>
<p>Underbilaga 2</p>
<h2>Programföretag med tillstånd att sända i det digitala marknätet</h2>
<p>Sändningsområden</p>
<p>N  Stockholm med Mälardalen och Uppsala</p>
<p>N  Norra Östergötland</p>
<p>N  Södra och nordöstra Skåne</p>
<p>N  Göteborg med omnejd</p>
<p>N  Sundsvall och Östersund med omnejd</p>
<p>Företag med sändningstillstånd</p>
<p>N  Sveriges Television AB (SVT1, SVT2, SVT24 och regionala kanaler)</p>
<p>N  Sveriges Utbildningsradio AB</p>
<p>N  TV4 AB (TV4 och regionala kanaler)</p>
<p>N  Modern Times Group MTG AB (TV 3, TV8, ZTV, TV1000 och Viasat Sport)</p>
<p>N  Canal + Television AB (Canal+, Canal+ gul och Canal+ blå) N  Kunskaps-TV i Sverige AB (kanalnamn K-World)</p>
<p>N  Stockholm 1 Lokaltelevision i Stockholm AB (endast Stockholm med Mälardalen och Uppsala)</p>
<p>N  TV-Linköping Länkomedia AB (kanalnamn NollEttan, endast Östergötland)</p>
<p>N  Landskrona Vision AB (kanalnamn Skånekanalen, endast Skåne)</p>
<p>Så här fördelas TV-kanalerna i de fyra frekvensnäten</p>
<p>Underbilaga 3</p>
<p>Johan Jakobsson</p>
<p>Ledamot i digital-TV-kommittén (fp) 2000-05-17</p>
<h2>Reservation</h2>
<p>Jag reserverar mig mot digital-TV-kommitténs beslut att föreslå en utbyggnad av marksänd digital-TV.</p>
<p>Marknätet för digitala TV-sändningar är hittills ett misslyckande. Trots att det snart har gått två år sedan de första sändningstillstånden delades ut och trots betydande marknadsföringsinsatser från statliga Teracom AB har endast cirka 15 000 abonnenter anslutit sig.</p>
<p>Det finns flera skäl till att uppbyggnaden av marksänd digital-TV har gått dåligt. En orsak är formerna för urvalet av medverkande TV-kanaler. Processen har mer kännetecknats av politiskt godtycke än av lyhördhet för vad konsumenter önskar och vad TV-producenterna kan erbjuda. En annan orsak till marknätets få användare kan vara att hushållens intresse i grunden inte är tillräckligt stort för denna distributionsform.</p>
<p>I propositionen som låg till grund för riksdagsbeslutet om digitala TV-sändningar i marknätet (prop. 1996/97:67) poängterades att det är först när det finns tillräckliga erfarenheter som det är möjligt att ta ställning till en eventuell utbyggnad. Som en precisering av detta slog propositionen fast att ”En grundläggande förutsättning för en utbyggnad är givetvis att de digitala marksändningarna bedöms ha ekonomisk bärkraft”. Någon sådan ekonomisk bedömning som underlag för kommitténs beslut att förorda en utbyggnad finns inte idag.</p>
<p>Propositionen hävdade också att teknikutvecklingen kan leda till en ändrad bedömning när det gäller var tyngdpunkten i TV-distributionen bör ligga. Den pågående utbyggnaden av bredbandsnät kan vara en sådan förändrad omständighet. Också detta talar för att det är olämpligt att nu förorda en utbyggnad av marknätet.</p>
<p>Intresset för att använda det frekvensutrymme som marksänd digital-TV tar i anspråk till andra kommunikationstjänster har också blivit större. Mobilt Internet är en sådan möjlighet. Utan att känna till värdet av alternativanvändningen av frekvensutrymmet är det oklokt att låta digital-TV-sändningarna ta ytterligare distributionsresurser i anspråk.</p>
<p>Mot denna bakgrund borde digital-TV-kommittén inte ha föreslagit en utbyggnad av marknätet.</p>
<p>Stockholm, dag som ovan</p>
<p>Johan Jakobsson</p>
<p>Underbilaga 4</p>
<p>Undertecknad reserverar sig mot beslutet i Digital-TV-kommittén att förorda en utbyggnad av marknätet för digital TV.</p>
<p>Marknätet för digital TV är hittills ett misslyckande. 14 månader efter sändningsstarten har idag endast ca 15000 hushåll skaffat den dekoder som krävs för mottagning. Av dessa är det endast 7% som vågat köpa medan resterande hyr dekoder.</p>
<p>Kommittén ska enligt direktivet från regeringen i sina utvärderingsrapporter göra en ekonomisk analys av sändningsverksamheten. Analysen skall bl.a. omfatta sändningskostnaderna och programföretagens och konsumenternas intresse och betalningsvilja. Den skall också omfatta en bedömning av nya tjänster och alternativa distributionsformer.</p>
<p>I rapporten som majoriteten nu lägger fram ingår knappt några av dessa, av regeringen anvisade, delar. Inte minst programföretagens och konsumenternas betalningsvilja är av avgörande betydelse för marknätets utveckling. Även alternativa distributionsformer, såsom t ex utbyggda bredbandstekniker, kommer att vara avgörande för utvecklingen. Inte någon av dessa avgörande faktorer redovisas eller analyseras i rapporten.</p>
<p>En fortsatt utbyggnad av marknätet, utan hänsyn till alternativa distributionsformer och konsumenternas betalningsvilja, riskerar att låsa upp breda frekvensområden som annars kan användas till mobila internettjänster. En sådan utveckling riskerar därmed att skada IT-utvecklingen i Sverige.</p>
<p>Stockholm den 17 maj 2000</p>
<p>Ola Karlsson (m)</p>
<h2>Bilaga 7</h2>
<h2>Yttrande över inkomna ansökningar om tillstånd att sända digital TV</h2>
<h2>Bakgrund</h2>
<p>Regeringen har den 13 november 1997, den 22 december 1998, den 23 juni 1999 och den 21 december 2000 beslutat om områden och sändningsutrymme för marksänd digital TV. Besluten innebär att ett sändningsutrymme som motsvarar fyra frekvenskanaler får upplåtas för digitala TV-sändningar i hela landet.</p>
<p>I samband med införandet av digital TV beslutade regeringen en förordning (1997:894) om marksänd digital TV. Förordningen innehåller föreskrifter om annonsering och handläggning av ansökningar vid tillståndsgivning för digitala TV-sändningar. Regeringen beslutade vidare att tillkalla en parlamentarisk kommitté (dir. 1997:134), som antagit namnet Digital-TV-kommittén (Ku 1997:06). Kommittén skall följa verksamheten med marksänd digital TV och fortlöpande rapportera sina iakttagelser till regeringen. Kommittén skall också medverka vid urvalet av de företag som skall delta i sändningarna genom att yttra sig till Radio- och TV-verket över tillståndsansökningarna. Radio- och TV-verket skall därefter överlämna ansökningarna till regeringen med ett motiverat förslag till fördelning av tillstånden. Regeringen beslutar därefter om hur tillstånden skall fördelas.</p>
<p>Regeringen har genom beslut den 25 juni 1998 och den 20 januari 2000 meddelat att följande företag har tillstånd att sända television med digital sändningsteknik, nämligen Sveriges Television AB , Sveriges Utbildningsradio AB, TV 4 AB, TV 3 AB, Kanal 5 AB, Canal + Television AB, Kunskaps-TV i Sverige AB, Televisionsaktiebolaget TV8, Cell Internet Commerce Development AB, TV-Linköping Länkomedia AB och Landskrona Vision AB (namnändrat till Skånekanalen AB), Modern Times Group MTG AB, DTU Television AB och Stockholm 1 Lokaltelevision i Stockholm AB.</p>
<p>Vissa av tillstånden har ändrats genom regeringsbeslut den 13 augusti 1998, den 22 december 1998, den 27 april 2000, den 30 november 2000, den 7 december 2000, den 21 december 2000 och den 3 maj 2001. Tillståndet för Stockholm 1 Lokaltelevision i Stockholm AB upphörde att gälla vid utgången av mars 2001.</p>
<h2>Ytterligare sändningsutrymme för marksänd digital TV</h2>
<p>Regeringen uppdrog den 15 mars 2001 till Post- och telestyrelsen att, så snart det kan ske, koordinera de frekvenser som behövs för ett femte och ett sjätte rikstäckande sändarnät för marksänd digital TV.</p>
<p>Regeringen beslutade den 28 juni 2001 att ett sändningsutrymme motsvarande ytterligare två frekvenskanaler får upplåtas för digitala TV-sändningar i hela landet. Radio- och TV-verket skall senast den 27 augusti 2001 avge förslag till regeringen om fördelning av tillstånd i enlighet med 9 § förordningen (1997:489) om marksänd digital TV.</p>
<p>Modern Times Group MTG AB har den 19 juni 2001 i ett pressmeddelande meddelat att sändningarna i det digitala marknätet av programkanalerna TV 3, ZTV, TV 8, Viasat Sport och TV 1000 skall upphöra den 15 augusti 2001. Radio- och TV-verket har därför utlyst ett sändningsutrymme motsvarande tre frekvenskanaler. De aktuella sändningarna har upphört.</p>
<p>Radio- och TV-verket har uppmärksammat de sökande på att frekvenskoordineringen ännu inte är avslutad och att antalet lediga sändningstillstånd också är beroende av om ytterligare sändningstillstånd blir ledigt genom att vissa tillståndshavare upphör med sina sändningar. De nya sändningstillstånden kommer inledningsvis att gälla till utgången av 2003.</p>
<p>Radio- och TV-verket beslutade den 8 augusti 2001 att med stöd av övergångsbestämmelserna till förordningen (1997:894) om marksänd digital TV att inhämta yttrande från Digital-TV-kommittén över inkomna ansökningar om tillstånd att sända marksänd digital TV. Vid ansökningstidens utgång den 7 augusti 2001 hade 41 ansökningar kommit in till Radio- och TV-verket. Kommittén har tagit del av samtliga ansökningar inklusive kompletteringar. Radio- och TV-verkets bedömning av de sökandes finansiella förutsättningar att bedriva sändningar kommer att göras efter det att kommittén har lämnat sitt yttrande.</p>
<h2>Kommitténs bedömning</h2>
<p>En principiell riktlinje är att radiofrekvenserna bör tas i anspråk på ett sätt som leder till största möjliga yttrandefrihet och informationsfrihet (se Yttrandefrihetsgrundlagen 3 kap 2 § andra stycket). Ett viktigt led i detta är att främja mångfalden i TV-utbudet.</p>
<p>En central utgångspunkt för kommitténs överväganden om fördelning av tillstånd för marksänd digital TV är därför strävan efter mångfald. Riksdagsbeslutet (prop. 1996/97:67, bet. 1996/97:KU17, rskr. 1996/97:178) om marksänd digital TV innebär att programutbudet som helhet bör tilltala olika intressen och smakriktningar, att lokala och regionala program bör ges företräde liksom program som är förankrade i den svenska kulturkretsen. Programföretag som redan sänder med analog teknik bör beredas plats i det digitala marknätet.</p>
<p>I bedömningen beaktar kommittén också sändningsvillkoret om att ta hänsyn till televisionens särskilda genomslagskraft när det gäller programmens ämnen och utformning samt tiden för sändning av programmen.</p>
<p>Antalet inkomna ansökningar visar att intresset för marksänd digital TV är mycket stort. Det begränsade sändningsutrymmet gör att inte samtliga sökandes önskemål kan tillgodoses. Kommittén strävar dock efter att så många programföretag som möjligt skall beredas plats i det digitala marknätet. Genom att utnyttja s.k. statistisk multiplexering kan enligt de uppgifter som kommittén har inhämtat upp till sex program rymmas inom varje frekvenskanal.</p>
<p>Kommittén strävar efter att de olika programmen i marknätet skall komplettera varandra så att sändningarna som helhet kan komma att tilltala olika intressen och smakriktningar. Det är kommitténs bedömning att det nuvarande utbudet bör kompletteras med program med inriktning mot sport, musik, film, nyheter och dokumentärer.</p>
<p>Det är angeläget att det lediga sändningsutrymmet i de tillgängliga frekvenskanalerna kan tas i bruk så snart som möjligt. Erfarenheterna visar att mindre programföretag utan tidigare erfarenhet av TV-sändningar behöver relativt lång tid för att komma igång med sändningarna. Kommittén föreslår därför att i första hand etablerade programföretag som redan finns på den svenska TV-marknaden och efterfrågas av konsumenterna får möjlighet att sända i det digitala marknätet. Ett brett utbud av program och tjänster bidrar till en sund konkurrens mellan de olika sändningsoperatörerna. En fungerande konkurrens kommer konsumenterna till godo genom ökad valfrihet och lägre priser.</p>
<p>Kommittén anser att det är viktigt att marknätets styrka när det gäller lokala och regionala sändningar tas tillvara. I dag har Sveriges Television AB och TV 4 AB tillstånd att bedriva regionala sändningar i hela landet och två regionala programföretag tillstånd att bedriva sändningar i Skåne respektive Östergötland. Kommittén anser att det frekvensutrymme som i två områden används av de regionala programföretagen kan utnyttjas på ett effektivare sätt om så många regionala programföretag som möjligt får tillstånd att sända i det digitala marknätet. Kommittén uppmanar därför Radio- och TV-verket att, efter den tekniska och finansiella bedömningen, verka för en samordning mellan de regionala programföretagen så att samtliga företag på något sätt kan delta i sändningarna. Detta kräver att DTU Television AB som i dag har ett tillstånd att sända i hela landet i mån av plats, måste tilldelas en ny placering i någon av frekvenskanalerna.</p>
<p>Det är viktigt att så många konsumenter som möjligt kan ta del av informationssamhällets fördelar. Kommittén bedömer att framförallt de regionala programföretagen kan spela en viktig roll när det gäller att som ett komplement till det lokalnära utbudet erbjuda interaktivt lärande och underhållning.</p>
<p>Kommittén anser att det är mycket positivt att de nordiska aktörerna på digital TV-marknaden nu har enats om en kravspecifikation för digitala avkodare. En öppen gemensam standard för digitala TV-sändningar innebär fördelar för såväl konsumenter som programföretag. Övergången från en mjukvara till en annan kräver dock under en övergångsperiod parallellsändning av interaktiva tjänster och elektronisk programguide (EPG). Kommittén föreslår därför att ett specificerat utrymme i en av frekvenskanalerna avsätts till marknätets gemensamma programguide.</p>
<p>Kommittén är positivt inställd till de planer Sveriges Utbildningsradio AB har att utöka verksamheten med utveckling av digitala tilläggstjänster och produktion av digitala TV-program. Kommittén anser dock att dessa planer bör kunna förverkligas genom överenskommelse med Sveriges Television AB om garanterat sändningsutrymme inom den frekvenskanal som har tilldelats public serviceföretagen.</p>
<p>TV 4 AB önskar ett utökat sändningsutrymme för att inleda samarbete med fyra för marknätet nya aktörer. Kommittén tillstyrker önskemålen från TV 4 AB om att disponera en hel frekvenskanal.</p>
<p>Med hänsyn till ovanstående överväganden bedömer kommittén att det finns utrymme för 12–17 nya program i det digitala marknätet. Eftersom tilldelningen av tillstånd kräver att olika programföretag samarbetar genom att utnyttja s.k. statistisk multiplexering och att sändningsutrymmet blir tillgängligt vid olika tidpunkter lämnar kommittén förslagen i prioritetsordning.</p>
<p>Kommittén föreslår, eftersom programföretagen kommit olika långt i förberedelserna, att följande program i prioritetsordning ges nödvändigt utrymme för rikstäckande sändning i det digitala marknätet:</p>
<p>N  Eurosport, Eurosport Sales Organisation (sänder i dag i DTU) N  Nickelodeon, MTV Networks Europe (sänder i dag i K-World) N  MTV Nordic, MTV Networks Europe</p>
<p>N  (sport), TV 4 AB (i samarbete med ATG, AB Svenska Spel och Riksidrottsförbundet)</p>
<p>N  Eurosportnews, Eurosport Sales Organisation N  Sendas EPG, Senda i Sverige AB</p>
<p>Kommittén föreslår, under förutsättning att programföretagen har finansiella och tekniska förutsättningar, att samtliga programföretag som sökt regionala sändningstillstånd i nya områden får tillstånd att sända. I några fall finns flera sökande inom samma område. Kommittén uppmanar därför Radio- och TV-verket att verka för att de sökande i dessa områden samordnar sina sändningar.</p>
<p>Ett av företagen Calico nr 2092 AB unä Lokal-TV Nätverket i Sverige AB söker sändningstillstånd för hela landet. Verksamheten syftar till att sända kompletterande material till lokala eller regionala sändningar. Kommittén föreslår att de får tillstånd men bara i de områden där det finns en annan regional eller lokal tillståndshavare.</p>
<p>Kommittén föreslår alltså att följande programföretag prövas för regionala sändningstillstånd:</p>
<p>N  Calico nr 2092 AB unä Lokal-TV Nätverket i Sverige AB (se ovan)</p>
<p>N  Ronald Blomqvist Produktion AB, Smålandskanalen (Småland) N  Jönköpings Lokal-TV-förening (Jönköpings kommun)</p>
<p>N  Kenbi Media, TV-Gotland (Gotland)</p>
<p>N  Calico nr 2124 AB unä Lokal-TV Väst AB (Västra Götaland inkl. Göteborg)</p>
<p>N  Ringside Production AB, TV Fyrstad (Fyrstadsområdet, Bohuslän, Dalsland)</p>
<p>N  Öppna Kanalen i Göteborg (Göteborg)</p>
<p>N  Calico nr 2123 AB unä Lokal-TV i Stockholm AB (Mälardalen inkl. Stockholm)</p>
<p>N  Fredrik Grannas, Kanal 7 (Eskilstuna, Torshälla)</p>
<p>N  QCE Läromästaren Sverige HB, QTV (Uppland, Mälardalen) N  Stiftelsen Sion (Mälardalen inkl. Stockholm, Uppsala)</p>
<p>Följande ledamöter står bakom beslutet: Ann-Christin Nykvist (s), Charlotta Bjälkebring (v), Anders Broberg (kd), Ewa Larsson (mp), Anders Ljungren (c), Annika Nilsson (s) och Catarina Rönnung (s).</p>
<p>Ledamöterna Johan Jakobsson (fp) och Ola Karlsson (m) har reserverat sig mot beslutet (bilaga 1 och bilaga 2).</p>
<p>För kommittén</p>
<p>Ann-Christin Nykvist ordförande /Elisabeth Ferm huvudsekreterare</p>
<p>Kopia för kännedom:</p>
<p>Samtliga sökande</p>
<p>Kulturdepartementet</p>
<p>Bilaga 1</p>
<p>Stockholm 2001-08-15</p>
<p>Johan Jakobsson ledamot i Digital-TV-kommittén (fp)</p>
<h2>Reservation</h2>
<p>Jag reserverar mig mot Digital-TV-kommitténs beslut om yttrande om tillstånd att sända digital TV.</p>
<p>Introduktionen av marksänd digital-TV är hittills ett misslyckande. Få hushåll har skaffat avkodningsboxar. Flera sändningsutrymmen är ännu outnyttjade. Samtidigt stiger kostnaderna för de inblandade statliga företagen; främst Teracom och Boxer.</p>
<p>Denna situation har inte uppstått av en slump. Den är inte heller en följd av normala trögheter i samband med ett teknikskifte. Orsaken är politiska beslut fattade av digital-TV-kommittén och regeringen.</p>
<p>Utfallet hittills har präglats av metoden för urval av vilka programföretag som ges sändningstillstånd. Processen har främst kännetecknats av ambitioner att statsmakterna ska bestämma vem som ska få sända vad. Intresset för vad TV-konsumenterna vill ha har varit begränsat. Det har saknats engagemang för att låta massmedierna stå fria från detaljregleringar.</p>
<p>De två tidigare ansökningsomgångarnas politiska skönhetstävlan kvalificerade TV-kanaler av två kategorier. Dels sådana som har visat sig ointresserade av att utnyttja denna distributionsform. Dels sådana vars sändningar inte har lyckats locka användare till marknätet i förväntad omfattning.</p>
<p>Nu fattar digital-TV-kommittén beslut om en tredje omgång av sändningstillstånd. Beslutsmetoden är den samma. Av tidigare missgrepp har man inget lärt. Möjligen kan man tolka kommittémajoritetens prioritering av företag som säger sig redo att börja sända snart som ett växande intresse för vad som kan attrahera publik. Beslutsmetodens tillkortakommanden kvarstår dock. Kommittén fastställer sin rekommendation om vilka kanaler som ska ges sändningstillstånd i okunnighet om vilka sökande som har ambition att verkligen börja sända. Ovissheten om vilket innehåll som har förmåga att locka abonnenter till marknätet är den samma som vid tidigare ansökningsomgångar.</p>
<p>Digital-TV-kommittén borde ha erbjudit sökande kanaler att tävla mot varandra med bud på sändningstillstånden. Med ett pris på distributionsrätten undviker staten att ge tillstånd till kanaler som i praktiken inte är intresserade av att sända. Prissättningen skulle också fungera för att sålla fram de TV-kanaler som har störst potential att väcka intresse bland konsumenterna. Med beklagande konstaterar jag att kommitténs majoritet har valt en annan inriktning.</p>
<p>Bilaga 2</p>
<p>Jag reserverar mig mot Digital-TV-kommitténs beslut 15 augusti ang yttrande över nya sändningstillstånd för marksänd digital TV. Nuvarande sändningar är en försöksverksamhet som pågår fram till utgången av 2002. När sändningarna startades skulle dessa omfatta ca 8 olika program (kanaler). Numera omfattar sändningarna ca 18 olika program.</p>
<p>I Digital-TV-kommitténs uppdrag ligger att utvärdera försöksverksamheten. Utvärderingen skall avlämnas i oktober i år. I direktiven från regeringen anförs bl.a.: ”En grundläggande förutsättning för en eventuell utbyggnad är att de digitala marksändningarna bedöms ha en ekonomisk bärkraft. Härvid skall utgångspunkten vara att en ev fortsatt utbyggnad skall finansieras av medverkande företag och utan statliga bidrag eller subventioner.”</p>
<p>Erfarenheten hittills är att det krävts mycket stora subventioner från de statliga företagen för att uppnå dagens dåliga siffror vad gäller tittare. I dag finns ca 80 000 dekodrar ute vilket kan jämföras med de prognoser som förutsade 100 000 dekodrar redan 1 januari år 2000.</p>
<p>Det finns ingen anledning att före pågående utvärdering ytterligare utöka försöksverksamheten med tillstånd för fler frekvenser. Ansökningarna reser dessutom en rad frågor om vilka länders olika lagstiftning som samtidigt kommer att gälla, behov av ytterligare mycket stora subventioner från statliga företag samt integriteten för de enskilda tittarna.</p>
<p>En fortsatt utbyggnad av marknätet, med ytterligare fördelning av sändningstillstånd för digital TV, riskerar dessutom att låsa upp breda frekvensområden som annars kan användas till mobila tele-, data- och internettjänster. En sådan utveckling riskerar att skada IT-utvecklingen i Sverige.</p>
<p>Stockholm den 15 augusti 2001</p>
<p>Ola Karlsson</p>
<p>Riksdagsledamot (m)</p>
<h2>Bilaga 8</h2>
<h2>Beräkning av en reducerad TV-avgift för hushåll med digital TV</h2>
