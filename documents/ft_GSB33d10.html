<h1>Utfall av LVM-vård – översikt och syntes av hittillsvarande studier </h1>
<h2></h2>
<p>Av Arne Gerdner 1 1. Inledning</p>
<p>Tvångsvård av missbrukare möter ett ökat intresse vid internationella konferenser, men ifrågasätts också både på grund av de etiska problem som uppenbart är förknippade med tvång och på grund av att utfall och effekt inte är klarlagda. Det är inte korrekt att Sverige – som det ibland hävdas – skulle inta en unik position med sin lag (1988:870) om vård av missbrukare i vissa fall (LVM). WHO har givit ut ett antal sammanställningar över förekomst av lagstiftning om av tvångsvård av missbrukare i olika länder. Israelsson (2004) fann utifrån dessa sammanställningar, att 82 procent av 88 studerade länder i alla delar av världen har någon form av tvångsvård, antingen inom ramen för straffrätt (där ibland missbruket i sig kriminaliserats och påföljden är vård), eller inom ramen för civil rätt inom mentalhälsolag eller social lagstiftning.</p>
<p>Sveriges lagstiftning är varken extrem när det gäller tvångskriterierna, eller när det gäller tvångsvårdens längd. Civil tvångsvård syftande till rehabilitering har vanligtvis en paternalistisk grundval och t.o.m. längre vårdtid än den svenska (median 1 år). Vid längre tider gäller dock som regel, att en tid på institution följs av en längre tid i frihet under övervakning.</p>
<p>Möjligtvis skiljer sig Sverige däremot beträffande andelen personer som omfattas av dessa åtgärder. Men de enda jämförelser som brukar anföras för detta är när man inskränker sig till fyra nordiska länder, och där utmärker sig Sverige tydligt med en högre frekvens tvångsvård. Utanför Norden vet vi dåligt hur det ligger till. Uppgifter från USA för ett antal år sedan sade dock att 15–20 procent av alla tvångsomhändertaganden enligt mentalhälsolag skedde utifrån missbruk som primär diagnos, och att flertalet missbrukare som var i behandling hade remitterats dit genom rättssystemet (Weisner 1990, Fillmore & Kelso 1987).</p>
<p>Forskningen om tvångsvårdens utfall och effekter är däremot begränsad. I min avhandling (Gerdner 1998a) redovisade jag en relativt utförlig översikt av internationell forskning. Det finns mycket få kontrollerade studier (som mäter effekt) vilket hänger samman med svårigheten att få jämförbara kontrollgrupper. De få kontrollstudier som finns redovisas på annan plats i betänkandets forskningsbilaga (Gerdner 2004), men kortfattat kan sägas att de visar att tvångsvård har viss positiv effekt under förutsättning att den kombinerar en period av institutionsvård med en period av eftervård. Positiva långtidseffekter har påvisats då vården dessutom följs av långvarig övervakning som kan stärka förutsättningarna för eftervårdens genomförande. Det bör emellertid framhållas att det rör sig om ett fåtal studier. En äldre svensk studie går i samma riktning. Bjerver (1972) studerade tvångsvård enligt Nykterhetsvårdslagen och fann positiva effekter på alkoholisters sjukskrivningar av tvångsintagning. Jämfört med allmänna befolkningen hade alkoholisterna fyra gånger högre sjukskrivningsfrekvens. De tvångsomhändertagna upplevde dock en skarp nedgång såväl i denna frekvens som i sammanlagda antalet sjukskrivningsdagar två år efter utskrivning och närmade sig då normalbefolkning. Nykterhetsvårdslagen innehöll längre vårdtvång än dagens LVM; normalt ett års vårdtvång och vid upprepade problem två år. Huvuddelen av tiden kunde dock tillbringas utanför institution under övervakning av nykterhetsnämnden. Även denna studie därför kan möjligen ses som indikation på att en tids övervakning har vissa positiva effekter.</p>
<p>Det finns också ett antal utfallsstudier av tvångsvård. Utfall handlar bara om hur det går efteråt. Man kan i dessa studier inte avgöra frågan om insatsens effekt jämfört med om tvångsvård inte förekommit. Maddux (1988) redovisade äldre amerikanska utfallsstudier och summerade att tvångsvårdade föreföll ha något bättre utfall än frivilligt vårdade på samma institution, huvudsakligen pga. att frivilliga avbröt vården i större utsträckning. Men utfallen låg på en låg nivå för alla, vilket tolkades utifrån att insatserna var begränsade i struktur och omfattning. De bästa utfallen fanns där vården följdes av en obligatorisk eftervårdskontakt medan personen stod under övervakning efter utskrivning. I en aktuell översikt fann Wild m.fl. (2002) – diskuteras utförligare i min andra studie (Gerdner 2004) – sammanlagt 161 studier av tvångsvård publicerade efter 1988, huvudsakligen nordamerikanska. Flertalet av dessa var icke-empiriska artiklar. Han koncentrerade därefter sin sammanställning på de fåtaliga kontrollerade studierna. Det fanns stora brister i hur dessa kontrollgrupper valts. Men de data som finns tycks visa att tvånget har positiv effekt på fullföljande och på övergång i fortsatt vård, men inte på missbruket i sig eller på återfall i brott.</p>
<p>Föreliggande studie är primärt en översikt över utfallsstudier från svensk LVM-vård. Det är viktigt att betona att det här handlar om utfall och inte om effekt. Effektstudier är svåra att genomföra när det gäller tvångsvård, och svenska studier med jämförbara kontrollgrupper saknas ännu. Ett försök att undersöka effekt av tvångsvård i ett län (Jämtland) görs därför i min andra studie (Gerdner 2004) som ingår betänkandets forskningsbilaga. I denna översikt skall jag undersöka hur utfallet har utvecklats över tid och olika faktorer som kan påverka utfallet. Den innehåller därför även en redogörelse för patienternas behovsprofiler, vårdens organisation och innehåll samt hur dessa faktorer har förändrats. Studien har inte ambitionen att redovisa all aktuell LVM-forskning. Bland annat berörs kvalitativa studier endast i den mån de bidrar till att klargöra behandlingsinnehållet vid olika LVM-institutioner.</p>
<p>Genomgången kombinerar en refererande översikt med en statistisk syntetiserande ansats. Den senare utgår från de synsätt som förespråkas av Glass (1976, 2000). Glass var pionjär i att utveckla metaanalys som statistisk analys av effektstudier, och ofta tolkas begreppet “metaanalys” i denna trängre mening. Men enligt Glass själv refererar begreppet inte enbart till analys av effektstudier utan till all syntetiserande statistisk analys av andra statistiska analyser – i ungefär samma mening som metapoesi är poesi om poesi och metaspråk är språk om språk. Denna översikt gäller syntes av utfallsstudier, dvs. andelen av ett antal specificerade populationer som uppnått visst positivt eller negativt utfall. Metaanalys av observationsstudier, utan kontrollgrupp, med olika skattningar av proportioner beskrivs av Sutton m.fl. (1998) och tillämpas exempelvis av Shaffer & Hall (1996). Glass argumenterar mot att börja med att exkludera studier redan på grund av olikheter i metod och kvalitet. Snarare bör man enligt honom sträva efter att inkludera alla relevanta studier och därefter kontrollera i vilken utsträckning metodologiska olikheter och studiekvalitet svarar för variation i resultaten, för att sedan söka de mönster som beskriver och förklarar utfallsvariationen i övrigt. Sutton m.fl. anger flera alternativa strategier, inklusive att införa kvalitets- och urvalsfaktorer i multivariat “metaregression”. Det senare tillämpas av Shaffer & Hall. Glass ståndpunkt att alla studier bör inkluderas har varit föremål för omfattande diskussion. Andra har menat att studier av låg kvalitet bör exkluderas för att inte störa studiens resultat – ”garbage in, garbage out!” (Andersson 2003). I denna studie tillämpas, pragmatiskt nog, båda dessa strategier.</p>
<p>Studien begränsas därför inte till de mycket få vetenskapliga studier som finns på området (publicerade i vetenskapliga tidskrifter eller som akademiska avhandlingar) utan omfattar alla de 32 hittills genomförda utfallsstudier av LVM-vård som jag har lyckats identifiera. Ett skäl att inte på förhand selektera bort några studier p.g.a. kvalitet eller viss publikationsform är att studier med mindre gynnsamma eller klara fynd tenderar att röna mindre uppmärksamhet och följaktligen i lägre grad publiceras i vetenskapliga sammanhang. Detta kan i värsta fall snedvrida urvalet av studier (s.k. publikationsbias). Då studierna varierar i metod görs en granskning av deras varierande metodologiska kvalitet, och betydelsen av metodval diskuteras. Skattningarna av utfallen när det gäller missbruk och överlevnad syntetiseras statistiskt, varvid kontroll görs för studiernas heterogenitet. Analysen tillämpas dels på alla de utfallsstudier som finns tillgängliga, dels på ett något mindre antal som bedöms vara de metodologiskt mest homogena. Övriga fynd i utfallsstudierna presenteras inklusive multivariata studier vilka söker väga olika faktorers inflytande på företeelser som rymningar, fullföljande av vård, deltagande i eftervård och självhjälpsgrupper, utfall i termer av förbättring respektive nykterhet/drogfrihet samt långtidsöverlevnad. För att undersöka betydelsen av verksamheternas utformning tillämpas slutligen en syntetiserande multivariat analys av utfallet i de olika studierna. Först vill jag dock försöka placera in de olika studierna i deras historiska sammanhang, dvs. i förhållande till de förändringar som skett i lagstiftning, organisation och tillämpning. 2. Förändringar i LVM och dess administration</p>
<p>Den första versionen av LVM trädde i kraft 1982. Medan tidigare lagar om tvångsvård av missbrukare (Alkoholistlagen, Nykterhetsvårdslagen) endast berörde alkoholister och innehöll klara klassmässiga inslag, är den nya lagen främst grundad i behovet av vård och gäller även narkotikamissbrukare (samt från 1989 missbrukare av lösningsmedel). I såväl 1981 års som nuvarande LVM fastslås att socialtjänstlagens allmänna mål även gäller vid tvångsomhändertagande, dvs. att vården skall bygga på “respekt för den enskildes självbestämmanderätt och integritet” och att vården “så långt det är möjligt (skall) utformas och genomföras i samverkan med den enskilde”.</p>
<p>Tvångsvård kan ges under den allmänna förutsättningen att individen på grund av fortgående missbruk av alkohol, narkotika eller lösningsmedel är i behov av vård för att komma ifrån sitt missbruk och att denna vård inte kan genomföras frivilligt. Därtill skulle, i 1981 års lag, allvarliga negativa konsekvenser av missbruket föreligga, vilka svarade antingen mot en hälsoindikation (riskerar sin fysiska eller psykiska hälsa) eller mot en våldsindikation (utgör fara för sig själv eller för närstående personer). Därmed grundades lagen i högre grad än tidigare i ett vårdbehov och implicerar sedan dess därmed ett sjukdomsbegrepp (Elmér 1989). Detta innebar en något sen anpassning till WHO:s rekommendation från 1967 att tvångsvård av missbrukare skulle utgå från att betrakta missbrukaren som sjuk och att eventuella tvångsåtgärder just skulle utgå från behovet av vård (Porter m.fl. 1986).</p>
<p>Redan året efter LVM:s ikraftträdande övertogs huvudmannaskapet för den tidigare statliga LVM-vården av kommuner och landsting i tanken att närhetsprincipen skulle underlätta missbrukarnas sociala integration. Redan efter några år initierades en omfattande debatt om behovet att få bort injektionsmissbrukarna från det aktiva missbruket. Debatten förstärktes av alarm om HIV/- AIDS-epidemi bland sprutnarkomaner i Stockholm 1986–1987. I april 1987 uppskattades antalet HIV-smittade bland Stockholms narkomaner till omkring 500 och detta framlades som skäl till förändring av LVM (SOU 1987:22). Fugelstad (1997, och personlig kommunikation) rapporterade att socialtjänstens behandlingsambition för injektions-narkomanerna ökade kraftigt. I samband med översynen av LVM infördes 1989 den tvingande bestämmelsen att vården under de givna förutsättningarna “skall” beslutas, i stället för som tidigare “kan”. Förutom hälsoindikationen och våldsindikationen tillfördes en social indikation – att vederbörande uppenbart riskerar förstöra sitt liv. Revisionen innebar också en förlängning av normal vårdperiod från två till sex månader. Avsikten med förändringarna var att minska lagens akutkaraktär och istället betona långsiktigheten i vården. Målet att LVM-vården skulle innebära motivationsarbete till fortsatt frivillig vård betonades starkare än förut.</p>
<p>Förutom 1989 års revision har också förändringar skett när det gäller utredningsförfarandet inför länsrättsförhandlingarna. Från början, 1982, hade socialnämnderna ansvaret för att genomföra LVM-utredningarna och föra frågan till länsrätten. Det visade sig emellertid att kommunerna valde att hantera detta på helt olika sätt, och kritik förekom att olika vårdideologiska ställningstaganden till tvångsvården som sådan därvid spelade stor roll. För att åstadkomma en mer enhetlig hantering i överensstämmelse med lagens syften överfördes utredningsförfarandet 1984 till länsstyrelserna. Förändringen ledde omedelbart till en ökning av antalet länsrättsdomar om beredande av LVM-vård. Utrednings- och ansöknings-förfarandet låg kvar på länsstyrelserna fram till den 1 juli 1994 då det återfördes till socialnämnderna. Denna förändring ledde lika snabbt till att antalet länsrättsdomar om beredande av vård minskade i motsvarande omfattning. Förändringarna i antalet LVM-beslut under dessa år framgår av figur 1.</p>
<p>På grund av minskningen undersökte flera länsstyrelser hur kommunerna tillämpade lagen, och på några håll konstaterades att det fanns skillnader i hanteringen som inte motiverades av skillnader i klienternas problembild (Länsstyrelsen Malmöhus län, 1995:31 och 1996:4; Länsstyrelsen Jämtlands län, 1998). Vårdideologiska och kommunalekonomiska hänsyn bedömdes ha spelat stor roll. Från ungefär samma tid inleddes åtstramningar till följd av statens sanering av statsskulden och de konsekvenser detta fick för kommunerna.</p>
<p>Antalet intagna en viss dag förändrades ännu mer som en konsekvens av att den maximala vårdtiden utökades 1989. Sammantaget innebar detta en mycket stor anspänning på LVM-vården i form av platsbrist, vilket ledde till att LVM-institutioner tvingades säga nej till intagningar. Platsbristen i kombination med institutionens rätt att själv besluta om intagning medförde att det kunde vara särskilt svårt med platstillgången för de mest problematiska patienterna med ett utagerande beteende och/eller svår psykisk störning eller sjukdom. Det är viktigt att betona att ökningen av beläggningen under dessa år inte bara skedde inom LVM-vården. Även beläggningen inom den frivilliga vården ökade radikalt.</p>
<p>Då ansvaret för LVM-platserna nu låg kommunalt valde flera kommuner och/eller landsting att tillskapa nya LVM-institutioner. Flera av dessa var särskilt inriktade på storstädernas narkomangrupper, exempelvis Serafen, Rålambshov (numera Rebecka), Malmö LVM-hem, Salberga, och så småningom också Lunden. Dessa nya institutioner fick börja sin verksamhet med ny ledning och ny personal som i allmänhet saknade tidigare erfarenhet av att bedriva LVM-vård. Den första av dessa nya institutioner, Serafen, lades ner redan efter ett par år, efter att ha blivit mycket omdiskuterad och kritiserad för “kaotiska förhållanden” med bland annat omfattande rymningar och införsel av narkotika på institutionen och som också starkt kritiserades av JO (Berg & Grant 1988, JO dnr 456/1988 och 500/1988). En bidragande faktor var bland annat att institutionen inte kunde låsas. Möjligtvis på grund därav byggdes övriga nytillkomna institutioner som låsta LVM-hem. Det bör betonas att den “kaotiska situationen” inte främst berodde på att patienterna nu i stor utsträckning utgjordes av narkomaner. Under två år tidigare, 1982–1983, fungerade Runnagården som riksanstalt för tvångsomhändertagna narkomaner. Även där förekom relativt många avvikningar under det första året, men minskade betydligt redan under det andra året enligt gjorda utvärderingar (Arnhof 1983, Rosvall 1984). Problemen var dock aldrig så stora där som senare vid Serafen.</p>
<p>Låsta platser tillfördes också genom att låsta avdelningar inrättades vid ett stort antal äldre öppna institutioner. Tidigare hade tvångsvården i huvudsak bestått av helt öppna institutioner och endast tre LVM-institutioner var i början av 1980-talet utrustade med låsta avdelningar – s.k. “institutioner med särskilt noggrann tillsyn”. Det var Gudhemsgården, Runnagården samt Frösö behandlingshem, alla med mångårig erfarenhet. Två av dessa tre hade dock vid denna tid huvuddelen av sina platser på öppna avdelningar (Gudhemsgården 88 %, Runnagården 65 %). Endast Frösö behandlingshem hade vid denna tid flertalet av sina platser låsta (75 %). Placering på en låst avdelning skedde i praktiken antingen när det gällde svårare avgiftning, eller på grund av stark rymningsbenägenhet, våldsamhet eller andra krav på särskild tillsyn. Placeringstiderna på låst avdelning var vid denna tid relativt korta. Målet var att snabbt återgå till öppen avdelning. Denna strävan understöddes av den bristande tillgången på låsta platser. Det innebar att dessa tre institutioner temporärt eller för resterande LVM-tid fick ta över rymningsbenägna och andra problematiska fall från andra institutioner. Det medförde en omfattande flyttningskarusell som också mötte kritik (Franér & Ågren 1987).</p>
<p>En annan bakgrund till kraven på fler låsta platser var att den förlängda vårdtiden kraftigt ökade avvikningsbenägenheten hos de intagna. I en studie från Runnagården påvisades att lagändringen ökade andelen avvikningar per intagen från 0,3 till 2,3 (Gerdner m.fl. 1997), dvs. drygt sju gånger – betydligt mer än själva LVMtidens förlängning – utan att denna ökning kunde hänföras till förändring i patienternas problembild. I en liknande studie vid Rällsögården skedde motsvarande ökning av avvikningskvoten från 0,3 till 2,1 (Möller m.fl. 1998). Det är troligt att förlängningen i sig medförde en ökad frustration för dem som togs in med tvång, och att detta förhållande ökade deras avvikningsbenägenhet. Den senare studien visade emellertid också att avvikningskvoten redan efter några år minskade till 1,2 per intagen, vilket fortfarande är en ökning i förhållande till före förlängningen, men som mer motsvarar den förlängda vårdtiden. En möjlighet är att institutionen lärt sig att bättre hantera avvikningsbenägna patienter. Kanske har tillskapande av en egen låst mottagningsavdelning på Rällsögården spelat en positiv roll för denna utveckling, men det finns säkert även andra faktorer som har haft betydelse.</p>
<p>Tillskapandet av helt låsta institutioner och den stora ökningen av låsta platser i allmänhet från slutet på 1980-talet förändrade kraftigt LVM-vårdens karaktär såtillvida att inlåsning under lång tid blev en allt vanligare företeelse inom LVM-vården. Denna utveckling har skett utan någon motsvarande lagändring i denna riktning. Fortfarande finns inga klara kriterier i lagen för när inlåsning under en LVM-period kan ske och när den bör upphöra. Detta har medfört att praxis ser olika ut vid olika institutioner och tycks i stor utsträckning bero av institutionernas tillgång till låsta respektive öppna platser.</p>
<p>En annan förändring har varit den enorma ökningen av andelen omedelbart omhändertagna (nuvarande 13 § LVM). Den dramatiska förändringen inleddes 1989 (Olsson 1997). Från att i verklig mening ha gällt undantagsfall under de första sju åren steg andelen under 1989–1995 till cirka 40 procent av alla LVM-intagningar. Det är rimligt att se denna starka tillväxt dels i ljuset av inriktningen på nya målgrupper för LVM, men dels också i ljuset av den ökade andelen låsta platser inom LVM-vården. Plötsligt fanns en möjlighet att ordna avgiftning genom LVM-vården,   något som tidigare oftast hade behövt ske före placeringen på LVM-institutionen. Helt entydigt är detta dock inte. I studien från Rällsögården visades att de omedelbara omhändertagandena ökade redan innan den nya låsta mottagningsavdelningen hade färdigställts, men efter nuvarande LVM:s ikraftträdande. Detta skulle kunna tyda på att socialtjänsten fann det svårare att planera LVM-intagning för de nya målgrupperna.</p>
<p>SiS övertar huvudmannaskapet</p>
<p>I april 1994 övertogs tvångsvården av vuxna missbrukare av Statens institutionsstyrelse. Det innebar förstatligande av samma verksamhet som 10 år tidigare hade kommunaliserats. Någon utvärdering av hur det gått med de mål som stått i förgrunden då verksamheten kommunaliserades skedde aldrig (Möller 1998). Debatten gällde nu andra saker. I motiven till statens övertagande anfördes svårigheten att finna platser till de mest svårplacerade missbrukarna, eftersom institutionerna hade möjlighet att neka intagning och försöka skjuta över de mest problematiska på andra (SOU 1992:18). Följaktligen centraliserades platsbokningen till huvudkontoret.</p>
<p>Problemet med de mest svårplacerade hade dock i stor utsträckning hängt samman med den tidigare platsbristen, vilket redan lett fram till att nya LVM-hem hade tillskapats. I takt med kommunernas neddragning av placeringar inom den institutionella missbrukarvården i allmänhet och tvångsvård i synnerhet förbyttes bristen snabbt i ett överskott på platser. Detta var uppenbart redan när SiS inrättades och ledde till att SiS inte tog över alla tillgängliga institutioner. Företrädesvis övertogs de institutioner som hade tillgång till låsta avdelningar; Östfora LVM-hem var den enda § 22-institution (utan låst avdelning) som SiS övertog.</p>
<p>Vid årsskiftet 1991–1992 fanns 41 LVM-institutioner varav 24 stycken § 22-institutioner med sammanlagt 693 platser, samt 17 institutioner med låsta avdelningar (s.k. § 23-institutioner) med sammanlagt 384 öppna och 203 låsta platser. Totalt fanns alltså 1 280 platser varav knappt 16 procent var låsta (SOU 1992:18). Men redan vid denna tid var överskottet på platser märkbart. Alldeles före huvudmannaskapsbytet i april 1994 hade antalet institutioner minskat från 41 till 25, och antalet platser till 941 varav 300 låsta (32 %). Under de år som följde fortsatte SiS att kraftigt minska verksamheten till 14 institutioner med 336 platser vid årsskiftet 2000/2001 (SiS 2001). En del av de nya låsta institutionerna har lagts ned (till exempel Malmö LVM-enhet redan 1994, Salberga 1998). Men i ännu större utsträckning har institutioner med i huvudsak öppna platser antingen försvunnit (exempelvis Västkusthemmet, Romanäs, Holma, Nordsjö), minskat kraftigt (till exempel Älvgården) eller övergått till annan verksamhet (till exempel Västerbyhemmet, Håkanstorp). Trenden har varit att andelen låsta platser har ökat på de öppna platsernas bekostnad. I dagsläget (år 2003) är 188 av totalt 346 platser (54 %) låsta (SiS 2003). Det innebär att andelen låsta platser av samtliga har ökat med 337,5 procent på 12 år. Alla utom en institution (Östfora) har låsta platser. Vid två institutioner finns endast låsta platser (Lunden och Rebecka, vilka båda märkligt nog är kvinnoinstitutioner). Vid ytterligare fyra institutioner har andelen låsta platser ökat och dominerar i dag stort (Hornö 89 %, Gudhemsgården 88 %, Runnagården 74 %, Frösö LVM-hem 68 %). Vid övriga institutioner varierar andelen låsta platser mellan 23 och 50 procent.</p>
<p>Sedan SiS tagit över ansvaret för tvångsvården av vuxna missbrukare och centraliserat bokningssystemet fortsatte ökningen av de omedelbara omhändertagandena enligt 13 § LVM ytterligare och uppgick under perioden 1995–2000 till över 60 procent (se tabell 1), och har även därefter fortsatt att öka. År 2002 tillämpades 13 § LVM för 675 av totalt 881 personer med beslut om insatser enligt LVM dvs. för 77 procent av de omhändertagna (Socialstyrelsen 2003:6, tabell 9). Den utvecklingen kan inte förstås utan att se till ökningen av låsta platser.</p>
<p>Med SiS inrättades en gemensam Forsknings- och utvecklingsavdelning, och särskilda medel avsattes för forskning respektive utvecklingsarbete. Genom FoU-avdelningen inleddes bland annat ett utvecklingsarbete för att skapa och införa ett gemensamt dokumentationssystem (DOK) för behandlingsplanering och utvärderingsändamål. Efter ett pilotprojekt 1995 infördes DOK-systemet på alla LVM-institutioner. Ett annat viktigt utvecklingsarbete har rört personalutbildning. Omfattande projektmedel fördelades för att höja personalens grundutbildningsnivå. Utbildningsinsatserna för grundutbildning beräknas vara avklarade först 2005 (SiS 2003). SiS har på senare år dessutom infört ett gemensamt patientadministrativt system KIA, som fortfarande är under utveckling; bland annat försöker man få institutionerna att systematisera sina behandlingsplaner.</p>
<p>Det kan vara värt att påpeka att både systematisk dokumentation och internutbildning av personal hade förekommit lokalt även innan SiS övertog driften av LVM-hemmen. Strukturerade dokumentationssystem förekom till exempel vid Runnagården, Rällsögården och Karlsvik redan 4–7 år tidigare. I en inventering före DOK-systemets bredare lansering 1996 tillämpades strukturerade bedömningsinstrument vid sju av dåvarande 23 LVM-institutioner (Granelli m.fl. 1996). DOK har inte ersatt alla dessa system, utan utgör den enda gemensamma grunden. Därutöver kan finnas diagnosinstrument för missbruk/beroende och för andra psykiska störningar, samt personlighetsinventorier och andra psykometriska test.</p>
<p>Beträffande specialiserad behandlarutbildning drev Runnagården under åtta år från 1990 tillsammans med institutionen för vårdvetenskap och omsorg, Högskolan i Örebro, en tvåårig behandlarutbildning på halvfart. Denna försörjde såväl den egna institutionen som andra delar av missbrukarvården i regionen med personalutbildning. Det kan ha förekommit liknande initiativ på andra håll som jag inte känner till, men de var i vart fall inte på högskolenivå. Längre tillbaka, före kommunaliseringen, skedde personalutbildning tillsammans med kriminalvården – s.k. VUN-utbildning. Denna låg inte heller på högskolenivå, och var relativt kort – en termin. Vad jag vet tillämpades den inte för LVM-institutionernas personal efter kommunaliseringen. Bergmark (1994) redovisar att endast 30 procent av den behandlande personalen på Älvgården hade mer än fyra veckors specialiserad utbildning i missbrukarvård.</p>
<p>Tre perioder</p>
<p>Mot bakgrund av beskrivningen ovan finns det anledning att se utvecklingen sedan LVM:s ikraftträdande i huvudsakligen tre tidsperioder: efter alarm om HIV-smitta bland sprutnarkomaner, vilket ledde till en kraftigt ökad intagning på LVM-vård under några år. Som ett resultat av att LVM förlängdes kvarstannade patienterna längre tid, vilket tillsammans med ett större antal länsrättsdomar om beredande av vård ledde till platsbrist inom tvångsvården. Samtidigt ökade avvikningarna. För att möta dessa förändringar tillskapades fler LVM-hem, dvs. helt nya institutioner som inledningsvis saknade erfaren personal och ledning. Många av dessa var helt låsta institutioner. Dessutom utökades låsta avdelningar på äldre institutioner. Andelen låsta platser ökade därmed kraftigt. Heterogeniteten mellan institutionernas behandlingsmodeller har under denna tid också ökat. Ett fåtal LVM-institutioner utvecklade strukturerade behandlingsmodeller medan andra fortsatte med ostrukturerad behandling som i huvudsak bygger på kontaktmannaskap. Vissa började även utveckla egna bedömningsmodeller med screeningtest och omfattande strukturerade intagningsintervjuer. Kompetensnivån bland behandlingspersonalen var generellt låg, men enstaka större utbildningsinsatser initierades.</p>
<p>• dels krav på en lägsta utbildningsnivå för behandlingsassistenter och erbjudande om projektmedel för sådan grundutbildning,</p>
<p>• dels krav på att alla institutioner skulle börja tillämpa ett gemensamt dokumentationssystem – DOK. Det innebär att behandlingsperioden inleds med en screening av behovsnivåer på olika områden.</p>
<p>Ingen av dessa förändringar är helt genomförda men redan från 1996 har inskrivningsintervjuer tillämpats vid samtliga institutioner. 3. De intagnas problembild</p>
<p>I dag anförs hälsoindikationen för praktiskt taget alla tvångsomhändertaganden (96 procent). Därutöver åberopas sociala indikationen i 47 procent, våldsindikationen “fara för sig själv” i 36 procent och indikationen “fara för närstående” i 27 procent. Som synes gäller i allmänhet fler än en av specialindikationerna. Alkoholrespektive narkotikamissbruk är ungefär lika frekventa som grunder för tvångsomhändertagande, med ungefär 60 procent för vardera, inklusive drygt 20 procent blandmissbruk. Därutöver förekommer ett par procent som intagits på grund missbruk av lösningsmedel (Socialstyrelsen 2002).</p>
<p>Som nämnts ovan gör samtliga LVM-institutioner intagningsintervjuer (DOK). Årliga sammanställningar har presenterats för årskohorterna 1996–2000. I nedanstående två tabeller visas en samlad genomgång för åren 1996–2000 för totalt 4 763 tvångsintagna patienter. Sammanställningen har för denna rapport gjorts av Mia Körloff vid Statens institutionsstyrelse. Flertalet, 2 602 personer, har intervjuats personligen, och i 2 161 fall har sammanställningar gjorts baserade på inremitteringsdokument. Till följd av detta kan procentbasen variera, vilket framgår av tabellen. Det finns även frivilligt intagna på LVM-hemmen, men dessa ingår inte i tabellerna. Tabell 1 avser demografi och bakgrundsfaktorer medan tabell 2 avser debut och varaktighet i regelbunden droganvändning.</p>
<p>Som framgår av tabell 1 tillhör de LVM-vårdade en grupp som i hög utsträckning varit utsatta redan tidigt i livet. Två av tre saknar utbildning utöver grundskola. En av fyra har vuxit upp i hem där missbruk har förekommit och knappt en av tio där psykiska problem förekommit. En av fem har vuxit upp i fosterhem.</p>
<p>Deras aktuella sociala situation vid tiden för LVM-intagning var mycket svår. En av fem var bostadslös. Två av tre lever ensamma, och här finns klart större andel bland män. Kvinnorna lever istället i högre utsträckning tillsammans med en partner som också missbrukar. Andelen som lever med partner som inte missbrukar är däremot densamma (SiS 3/98). Nio av tio står helt utanför arbetsmarknaden i den meningen att de inte ens uppbär a-kassa vid arbetslöshet. Hälften har dömts för brott, vilket i högre grad gäller för männen. Tre av fyra har tidigare varit intagna för tvångsvård, och drygt hälften har genomgått öppenvård för sitt missbruk.</p>
<p>Knappt hälften har allvarliga kroniska problem med sin fysiska hälsa – “fysisk sjukdom eller skada som påverkar det dagliga livet” som det uttrycks i intervjun. Här har alltså inte de akuta hälsoproblemen som kan ha medverkat till intagningen tagits med. Knappt hälften har utsatts för fysiska övergrepp och en tredjedel för psykiska respektive sexuella övergrepp. För alla dessa gäller att kvinnorna har varit mer utsatta än männen. Drygt fyra av tio har genomgått psykiatrisk vård och två av tre uppger akuta psykiska problem senaste månaden. Även här har vi något högre andel för kvinnorna.</p>
<p>Missbruksbilden belyses i tabell 2. Alkohol är som synes den till omfattningen dominerande drogen även bland de tvångsintagna. Amfetamin, cannabis och benzodiasepiner ligger på ungefär samma nivå, klart över heroin. Övriga droger är mindre frekventa.</p>
<p>Missbruk av lösningsmedel och cannabis har ofta inletts i tonåren – tidigare än för övriga drogtyper. Spridningen i debutålder är stor. Några har börjat blandmissbruk redan vid 11 års ålder. Vi bör komma ihåg att spridningen är störst när det gäller alkohol. För de flesta har alkohol varit debutdrogen. Men när det gäller alkohol och dämpande mediciner finns också missbruksdebut långt upp i åren.</p>
<p>Den genomsnittliga varaktigheten i alkoholmissbruk är 11 år för kvinnor och 16 år för män. Varaktigheten i missbruk av andra droger är något kortare, men de flesta drogmissbrukare har eller har haft alkoholmissbruk vid sidan om sitt drogmissbruk, så missbrukarnas totala varaktighet återspeglas bäst av varaktigheten i alkoholmissbruk.</p>
<p>Fysisk och psykisk ohälsa</p>
<p>Uppgifterna i DOK-rapporterna grundar sig på självskattning. Det gäller även uppgifterna om fysiska och psykiska hälsoproblem. Någon motsvarande samlad information om alla intagnas hälsa grundat på diagnoser/professionella bedömningar finns inte, endast studier av begränsade grupper. Framför allt är dokumentation om den somatiska hälsan bland LVM-intagna mycket knapphändig. Det är anmärkningsvärt dels med tanke på att 96 procent av LVMbesluten motiveras med hälsokriteriet i lagen, dels med tanke på att SCB redan på 1970-talet fann att tvångsomhändertagna alkoholister (enligt NvL) hade en överdödlighet sju gånger normalbefolkningen, standardiserad för ålder och kön (SOU 1987:22).</p>
<p>Jansson och Fridell (2003) rapporterar somatisk hälsa för kvinnor som var intagna på Lunden 1997–2000. En tredjedel av dessa kvinnor uppger att de under året före LVM-intagningen hade varit inlagda på somatisk klinik (främst akutsjukvård) och drygt en tredjedel hade sökt vård på specialistmottagning. Under tiden på Lunden skrevs sammanlagt 172 remisser för 69 somatiskt utredda patienter. Nära 60 procent hade akut behov av tandvård, nära 40 procent av gynekologi. Leverskador, infektioner, neurologiska skador och undernäring föranledde också remisser. De rapporterar också att drygt hälften hade hepatit C och att åtta procent hade hepatit B (även om detta inte föranledde remisser). Den parallella studien (Gerdner 2004) rapporterar utifrån sjukvårdsregister att 27 av 47 LVM-intagna (57 %) varit inlagda på sjukhus under året före intagningen i genomsnitt 11 dagar/inlagd.</p>
<p>När det gäller psykisk hälsa finns något fler studier, men även här endast för en bråkdel av de intagna och inte före 1990-talet. Palmstierna (1994) summerade sina erfarenheter som psykiater vid Salberga LVM-hem, en manlig institution för utagerande och våldsamma missbrukare. Fyrtiotvå patienter undersöktes medan 13 avböjde deltagande. Femtio procent mötte kriterierna för aktuell psykiatrisk diagnos enligt DSM-III-R. Av dessa var 14 % psykotiska (schizofreni eller paranoia), och sex procent hade annan axel1 störning (presenil demens, panikångest, och bipolärt syndrom). Resterande 29 procent hade preliminärdiagnoser för svårare personlighetsstörning (11 i kluster B och en i kluster C). (a) Sallmén 1999; (b) Sallmén, 2003, personlig kommunikation; (c) Gerdner, Norlander & Pedersen, 2002; (d) Teglund & Nilsson 1997; (e) Jansson & Fridell (2003) samt Fridell, personlig kommunikation; (f) Affektiva störningar avser främst depression, men också manodepressivitet och dystymi; (g) Med somatoforma störningar avses psykiatriska problem som yttrar sig i kroppsupplevelser. EI = Ej inkluderade i de strukturerade intervjuerna.</p>
<p>Sex studier redovisar livstidsprevalensen (alltså inte endast aktuell diagnos) av psykiatriska problem för LVM-patienter utifrån strukturerade kliniska intervjuer – s.k. SCID-intervjuer (se tabell 3). Sallmén rapporterar från Karlsviks LVM-hem, för 1990–1993 [huvudsakligen män] och för 1994–1997 [endast män] (Sallmén 1999) samt för 1998–2000 [endast män] (Sallmén 2003, personlig kommunikation). Mina medarbetare och jag (Gerdner, Nordlander & Pedersen 2002) rapporterar från Runnagården, en institution för kvinnliga missbrukare med samtidig psykiatrisk störning. Teglund och Nilsson (1997) rapporterar ett urval från nio olika institutioner (både kvinnor och män). Deras studie omfattar endast förekomst av personlighetsstörningar (axel 2), men inte axel-1-sjukdomar. Jansson och Fridell (2003) rapporterar från kvinnor vårdade enligt LVM på Lunden under tiden 1997–2000. Även unga kvinnor som vårdas enligt LVU fanns med i studien men har inte tagits med här. Somatoforma störningar undersöktes endast vid Runnagården.</p>
<p>I SCID inkluderas inte neurologiska skador. Sallmén (2003) nämner att ospecificerad organisk påverkan indikerades genom SRB-screening för 6 procent av männen och 19 procent av kvinnorna i 1990–1993 års klientgrupp, samt hos 8 procent av männen och 5 procent av kvinnorna i 1994–1997 års klientgrupp. För 1998–2000 nämns inte motsvarande siffror, däremot att “indikationer på hjärnskador ökat drastiskt i den äldre klientgruppen, födda före 1955, till att omfatta hela 20 procent” (sid. 82).</p>
<p>När Teglund och Nilsson (1997) jämförde alkoholister med drogmissbrukare, där båda grupperna var intagna på LVM, fann de också i huvudsak samma symtomatologi, med undantag från att drogmissbrukarna har större problem med utagerande beteende och svårigheter att kontrollera ilska än vad alkoholisterna har. Även om Teglund och Nilsson inte tillämpade Axel-1-modulerna i SCID, fann även de utifrån screening (SCL-90) att depression och ångest är de vanligaste aktuella psykiatriska symtomkategorierna.</p>
<p>Den tunga psykiatriska problembilden bland missbrukare i allmänhet och LVM-patienter i synnerhet har underskattats. Sallmén påpekade (2003, samt personlig kommunikation) utifrån Karlsvikspopulationen 1990–1993 att de flesta har haft omfattande kontakter med psykiatrin. Trots detta har de mycket sällan blivit psykiatriskt utredda, eftersom de inte har haft sammanhängande nyktra perioder av tillräcklig längd för att utredning skall kunna genomföras. Psykiatrin nöjer sig i sådana fall ofta med att konstatera missbruk och låter bli att utreda ytterligare psykiatriska problem. I några fall hade man inom psykiatrin ställt diagnoser på symtom som i själva verket visade sig vara relaterade till abstinensproblem och inte till psykisk sjukdom, med katastrofala konsekvenser. Samma fenomen av outredda missbrukare trots omfattande kontakt med psykiatrin kunde konstateras i en studie i Östersund (Tärnegård 2000). I praktiken är LVM-vistelsen det enda möjliga tillfället att få dem utredda psykiatriskt. Tyvärr sker inte detta annat än på ett fåtal institutioner. Som Jansson och Fridell (2003) påpekar innebär en korrekt ställd psykiatrisk diagnos större möjligheter till förbättrad behandling både under LVM-tid och i eftervård, och – vilket kanske är ännu viktigare – att felaktiga förhållningssätt till dessa personer kan undvikas. Sallmén ger exempel på insatser som åstadkommits som en direkt följd av att strukturerad klinisk diagnostik har tillämpats vid Karlsvik, se tabell 4. Motsvarande insatser gjordes inte under första perioden (1993–1996) då undersökningarna vid denna tid inte var integrerade i verksamheten.</p>
<p>Tidiga kränkningar och försummelse under barndomsåren</p>
<p>DOK-intervjuerna inkluderar frågor om övergrepp, men dessa handlar enbart om perioden efter missbruksdebuten. Det finns några studier om kränkningar och försummelse i barndom bland LVM-intagna. Nyman (1999) studerade 50 män som LVM-vårdats på Rällsögården, varav 18 intervjuats och 23 besvarat ett anonymt frågeformulär.</p>
<p>Femtiofem kvinnor på Runnagården besvarade en svensk version av The Childhood Trauma Questionnaire (CTQ), ett screeninginstrument som innehåller fem underskalor: fysiska, emotionella respektive sexuella övergrepp, samt fysisk respektive emotionell försummelse (Lundgren m.fl. 2002). Och i ett ännu opublicerat material från Frösö LVM-hem fylldes CTQ i av 12 kvinnor och 49 män. Resultaten av dessa olika studier framgår av tabell 5.</p>
<p>De hittillsvarande studierna visar samfällt att tidiga övergrepp och försummelse i barndomen är ett omfattande problem bland LVMpatienterna, både bland kvinnor och bland män. Detta gäller även sexuella övergrepp även om just dessa är vanligare bland kvinnorna än bland männen. De största barndomsproblemen rapporteras från Runnagården som är speciellt inriktad på kvinnor med samtidiga psykiatriska problem.</p>
<p>Formen för hur dessa problem tas upp förefaller viktig. Här har tre olika former prövats: intervju, anonymt frågeformulär samt icke-anonymt frågeformulär (CTQ). I intervjuerna bland männen på Rällsögården hade en (6 %) varit offer för sexuellt övergrepp. Av motsvarande grupp som fick besvara det anonyma frågeformuläret redovisade dock en högre andel (17 %) att de utsatts för sexuella övergrepp i barndomen. Ungefär samma andel redovisades bland männen på Frösön som svarat på CTQ. Det kan tyda på att intervjumetoden i detta sammanhang är problematisk. Intervjuer kan upplevas som påträngande och retraumatiserande. Man förefaller hellre kunna besvara enkla frågeformulär, såväl anonymt som icke-anonymt.</p>
<p>Tidig traumatisering och försummelse har visat sig vara nära relaterat till psykiatrisk komorbiditet i allmänhet, däribland särskilt till den relativt nya diagnoskategorin Post-traumatisk stresstörning (PTSD). Missbrukare med PTSD har visat sig vara mer återfallsbenägna efter behandling än andra missbrukare. Därmed har svåra barndomsupplevelser stor betydelse för missbrukarnas behandlingsbehov. Några välstrukturerade modeller för att hantera detta har utvecklats (Wilson 1998, Sullivan & Evans 1998).</p>
<p>Förändring av problembilden för de LVM-intagna</p>
<p>Möller m.fl. (1998) undersökte hur patientprofilerna på Rällsögården förändrades under den tid då Örebro läns landsting drev institutionen, dvs. 1983–1993. Det är den enda studie som beskriver hur populationen på en LVM-institution förändrats över en längre tid. Slutsatsen i studien är att den redan tidigare generellt svåra problembilden blev ännu svårare under åren, särskilt efter den nya lagens ikraftträdande. Det visade sig i sämre skolunderbyggnad, tidigare missbruksdebut, större andel blandmissbrukare, längre varaktighet i missbruk, färre som hade familj, fler som saknade egen bostad och fler som dömts för brott. Denna utveckling skedde samtidigt som andelen LVM-intagna ökade. Orsaken var att LVMinsatsen i slutet av perioden i högre grad riktades till narkotikamissbrukare. Tidigare utgjordes en högre andel av de tvångsintagna av alkoholister som inlett sitt alkoholmissbruk högre upp i åldern och som därmed hunnit avsluta grundläggande utbildning, och i högre utsträckning även fått arbete och familj innan utslagningsprocess på grund av missbruk inträffat. Narkomanerna däremot hade i allmänhet påbörjat intensivt missbruk av alkohol eller droger i tidig ålder och hade därmed redan från början en problematisk social plattform. Det saknas motsvarande data från andra håll.</p>
<p>Sedan DOK-systemet introducerades 1996 har de intagnas problembild varit i huvudsak stabil. Motsvarande samlade statistik för hela LVM-populationen oavsett institution finns inte för perioden före DOK-rapporternas tillkomst.</p>
<p>När det gäller somatisk hälsa och psykiatriska problem samt tidiga kränkningar saknas tidiga studier, men de tre Karlsvikskohorterna som redovisades i tabell 3 tyder i vart fall inte på att någon förändring i den psykiatriska tyngden bland intagna på LVM-institutioner skulle ha inträffat mellan åren 1990 och 2000. Den har varit massiv under hela denna tid.</p>
<p>Sammanfattningsvis tycks tillgängliga – men begränsade – data peka på att en förändring möjligen skulle kunna ha inträffat efter 1988, då tvångsvården i betydligt högre utsträckning tillämpades på narkomaner som vanligen hade missbruksdebuterat tidigt i livet, hade sämre skolunderbyggnad och sämre aktuell social situation i familjesituation och boende, arbete och ekonomi samt kriminalitet. I vilken mån denna förändring är generell vet vi däremot inte. Däremot finns det inget som tyder på någon större förändring i dessa avseenden sedan SiS övertog huvudmannaskapet för LVM-vården. I avsnitt 6 återkommer vi till vad uppgifterna i utfallsstudierna kan säga oss om frågan om svårare social situation bland de intagna. Som vi där kommer se tycks den samlade bilden vara relativt stabil över tid.</p>
<p>LVM-intagna jämfört med frivilligt intagna på LVMinstitutioner</p>
<p>Några studier från mitten på 1980-talet jämförde situationen för de tvångsintagna med motsvarande situation för de frivilligt intagna på samma institutioner och drog slutsatsen att de tvångsintagna i regel hade svårare situation socialt och missbruksmässigt. Berglund & Ågren (1987) rapporterade från Ekebylund att de LVM-intagna kvinnorna var blandmissbrukare tre gånger så ofta jämfört med de frivilligt intagna kvinnorna. I mina egna studier från Runnagården 1988–1990 fanns samma skillnad: De tvångsintagna missbrukade droger vid sidan om alkohol oftare än de frivilligt vårdade (Gerdner 1998). I samma studie visades dessutom att de tvångsomhändertagna i större utsträckning saknade utbildning över grundskolenivån jämfört med de frivilliga. De saknade dessutom oftare egen bostad, eget arbete och levde oftare ensamma jämfört med de frivilliga. Studien från Rällsögården (Möller m.fl. 1998) visade precis som de övriga studierna att de tvångsomhändertagna i högre utsträckning var narkomaner och blandmissbrukare, och de tvångsintagna hade dessutom debuterat tidigare i missbruk, hade sämre skolunderbyggnad, sämre position på arbetsmarknaden, mer sällan egen bostad, och oftare hade oordnad ekonomi. Däremot fanns ingen skillnad mellan frivilliga och tvångsintagna i kriminalvårdserfarenhet eller i andel som levde med familj. Sallmén (1999) konstaterar utifrån Karlsviks patienter 1990–1993 att tvångsomhändertagna i marginellt högre utsträckning samtidigt led av en psykiatrisk axel-1-diagnos vid sidan om missbruket (68 % jämfört med 58 %) och att det inte förelåg några skillnader i andel med personlighetsstörningar.</p>
<p>Jämförelser mellan frivilliga och två grupper av LVM-intagna (inskrivna enligt 13 § respektive 4 § LVM) har gjorts i DOK-rapporterna. Här redovisas från den första och den senaste av dessa.</p>
<p>• Rapporten för 1996 redovisade små skillnader mellan frivilliga och tvångsintagna när det gäller utbildning, hälsoproblem, och andelen dömda för brott. Men tvångsomhändertagna hade oftare än frivilliga dömts för narkotikabrott, var oftare injektionsmissbrukare, hade oftare blodsmitta (HIV, Hepatit C), mer oordnad försörjning, högre andel ensamboende och oftare med ett umgänge som begränsade sig till missbrukare (SiS 3/1998).</p>
<p>• I rapporten för år 2000 redovisades att  LVM-klienterna i ungefär samma utsträckning som frivilliga hade psykiska hälsoproblem och dömts för brott. Men de hade i högre utsträckning blodsmitta, hade oftare dömts för narkotika-, tillgrepps- och våldsbrott, i mindre utsträckning klarat av grundskolestudier, i högre utsträckning levde samman med missbrukande partner och missbrukade narkotika, samt i mindre utsträckning hade ordnad försörjning (SiS 3/2001).</p>
<p>Sammanfattningsvis kan vi konstatera att de tvångsvårdade generellt har större problem socialt och missbruksmässigt jämfört med de frivilligt vårdade på LVM-institutionerna, och denna skillnad har funnits så länge vi kan överblicka. Däremot tycks det inte finnas någon större skillnad i psykiatriska problem över tid. 4. LVM-vårdens innehåll</p>
<p>LVM föreskriver inte något om vårdens innehåll. Förslag om att så skulle ske avvisades av statsrådet, även om hon instämde i att samhället har skyldighet att ge ett konstruktivt innehåll i vården.</p>
<p>Denna brist kritiserades av Petterson (1989), som också rapporterade att socialarbetarna, trots att de instämde i behovet av lagen, var mycket kritiska till vad de menade vara en brist på behandlingsinnehåll i LVM-institutionernas vård. Snart sagt samma kritik mot LVM-vårdens bristande innehåll har återkommit gång på gång och nu senast i Riksdagsrevisorernas rapport (2002). Det finns anledning att påminna om att samma kritik förekommit i över 20 år, återkommit med jämna mellanrum (Giertz 1994a, Gerdner 1998, Länsstyrelsen i Malmöhus län 1994:3, Socialstyrelsen 1998:3, Billinger 2000), och nu även framgår av kommunenkäten som LVMutredningen har genomfört.</p>
<p>I SiS verksamhetsberättelse för år 2001 (SiS 2001) finns ett par tabeller som sägs redovisa grundteorier och behandlingsmetoder som tillämpats inom LVM-vården år 2000, dels “som bärande inslag” och dels “i viss mån”. Bland de behandlingsmodeller som sägs utgöra “bärande inslag” dominerar “social färdighetsträning” (11 institutioner), “jagstärkande-/stödterapi” (10 st), “annat” (6 st) och “motivationshöjande terapi, ospecificerat” (4 st). “12-stegsbehandling/Minnesota”, “kognitiv beteendeterapeutiskt återfallsprogram” samt “socialpedagogisk ansvarsmodell” finns på tre institutioner vardera, “motivationshöjande terapi (manualbaserad)” och “akupunktur” finns på två institutioner vardera medan “lösningsfokuserad modell”, “transaktionsanalys (TA)”, “motiverande intervjuteknik (MI)” och “konfrontativ intervention” finns på en institution vardera. Ytterligare några, bland annat “psykodynamisk insiktsterapi” och “identitetsterapi”, är inte bärande inslag på någon institution. Dessa summerar till 48 inslag för totalt 14 institutioner, vilket innebär att behandlingsmodellerna kombineras i hög utsträckning. Dock kan vi se att de mer specifika modellerna är representerade i mindre utsträckning än de mindre specifika modellerna. Detta gäller även om man tar hänsyn till de modeller som tillämpas “i viss mån”.</p>
<p>Under 1998 fördes en diskussion mellan LVM-institutionerna, bland annat på träffarna mellan institutionscheferna, om deras uppdrag handlade om att behandla missbrukaren eller om det istället skulle begränsas till motivationsarbete. Ungefär lika många anslöt sig till respektive ståndpunkt. Debatten kom till uttryck i debattartiklar i SiS tidskrift SiStone och dessa diskuteras på annan plats i detta betänkande.</p>
<p>Det finns alltså stor anledning att gå igenom vad vi kan få fram om skillnaderna mellan institutionerna. Redovisningen från SiS verksamhetsberättelse sägs alltså gälla för år 2000. För att kunna relatera utfall till vårdens innehåll måste vi dock utgå från vad som gällde för den tid då de undersökta personerna vårdades. Dessutom motsvarar ofta kortfattade etiketter dåligt den praktiska tillämpningen. En genomgång av tillsynsrapporter för respektive institution från olika år gav inte heller tydligt besked. Vi får istället använda de beskrivningar som uppföljningsstudierna och andra studier presenterar.</p>
<p>Det är svårt att jämföra behandlingsinnehållet i LVM-vården mellan olika perioder. Till att börja med är behandlingsinnehållet sällan särskilt utförligt beskrivet i utfallsstudierna från olika institutioner. Där beskrivningar från enskilda institutioner finns kan behandlingsinnehållet har växlat över tid, men också mellan olika avdelningar och enheter inom en och samma institution under samma period. Då utfallet redovisas för institutionen i dess helhet är det i dessa fall särskilt svårt att relatera utfall till behandlingsinnehåll. Flera utfallsstudier rör dessutom klienter från viss region eller viss kommun snarare än från viss LVM-institution. Eftersom behandlingsinnehållet ofta skiftar mellan olika institutioner blir det i dessa fall omöjligt att ange behandlingsinnehåll mer precist. Trots de uppenbara svårigheterna skall vi ge oss i kast med problemet för att åtminstone få någon vägledning om vad som varit innehållet i den LVM-vård som utfallsstudierna handlar om.</p>
<p>Beskrivningar av vården</p>
<p>Nedanstående beskrivningar bygger främst på de uppföljningsstudier som presenteras i avsnitt 5. I några fall är beskrivningen av vården mycket kortfattad. Då andra studier av samma verksamhet gjorts vid ungefär samma tid har beskrivningarna hämtats därifrån. Beskrivningarna kan i flera fall vara inaktuella i förhållande till dagens situation, men bör gälla för den situation som rådde då de patienter/klienter som följts upp vårdades.</p>
<p>I flera av studierna har beskrivningen av behandlingsinnehållet inhämtats av respektive forskare genom intervjuer med enstaka representanter för institutionen. Någon oberoende kontroll av i vilken utsträckning det tänkta behandlingsinnehållet tillämpades förekom sällan. I några fall har forskaren haft god kännedom genom att själv delta i verksamheten, vilket i så fall påpekas. I några fall (Serafen, Frösön, Lunden) finns oberoende beskrivningar av institutionen från andra författare vid ungefär samma period. I ytterligare andra studier har forskaren använt flera oberoende dataslag för att försöka beskriva behandlingens innehåll och patienternas deltagande, till exempel enkäter till eller intervjuer med personal och/eller patienter. För tre institutioner som förekommer i utfallsstudierna har deltagande observationsstudier gjorts.</p>
<p>• Karlsvik beskrivs kortfattat av Sallmén (1999), som arbetar där som psykolog. Karlsvik hade vid tiden för de tidiga studierna ett “eklektiskt synsätt” som varken var teoretiskt eller vårdideologiskt styrt. Behandlingen byggde på kontaktmannaskap. Gruppsamtal förekom inte. I första studien var de psykologiska/psykiatriska utredningarna del av ett forskningsprojekt, men från och med andra studien används de till inriktade stödinsatser (Sallmén 2003, personlig kommunikation). I senare utveckling har kontaktmannaskapet och behandlingsplaneringen också fått starkare näring från de relativt omfattande psykologiska testbatterier som alla klienter erbjuds, och motivationsarbetet övervakas sedan 1999 genom MAPS, ett system för att skatta motivation till förändring och inriktade insatser inom olika problemområden.</p>
<p>• Serafen beskrivs också mycket kortfattat av Fugelstad (1989). Hon nämner endast att det inledningsvis funnits stora förväntningar på vården, vilka dock inte infriades. Kaotiska förhållanden berodde på att verksamheten var ny och oprövad, och att lokalerna och organisationen inte var anpassade till vårdformen. Serafen har utförligare beskrivits av Berg & Grant (1988) som menar att gemensam behandlingsyn, struktur och behandlingsprogram helt saknades.</p>
<p>• Berglund och Ågren (1987) rapporterar från Ekebylund, en institution där flertalet intagna var kvinnliga alkoholister, att behandlingsprogrammet vid den aktuella tidpunkten innehöll “både individuellt inriktade insatser och miljöterapi med inslag av pedagogik”. Detta innebar att “tillsammans med personalen sköta de dagliga göromålen vid institutionen”, två gruppsamtal per vecka, en könsspecifik storsamling varje vecka, två schemalagda tillfällen för fysisk träning. Vidare fanns möjlighet till deltagande i studiecirklar genom ABF, i avslappning under ledning av utbildad person, samt i fritidsaktiviteter som organiserades av en kamratgrupp. Varje patient hade två kontaktpersoner i personalen.</p>
<p>• Beskrivningen av innehållet i verksamheten vid  LVM-hemmet Malmö avgiftningsenhet (1986–1994) har stora likheter med vad som skrevs om Ekebylund, trots att det här främst istället handlade om narkomaner (Nilsson och Tops 1994). Enheten rymde nio platser, varav fem avsedda för avgiftning och fyra för rehabilitering. Programmet vid rehabiliteringsavdelningen kombinerade grupporienterad och individuell behandling och hade ett veckoschema som inkluderade en timmes gruppsamtal per dag fem dagar i veckan med fokus på “här-och-nu-situationen”. Därutöver fanns en könsspecifik grupp och en grupp där individuell veckoplanering redovisades. Fysisk träning erbjöds två gånger i veckan och övervakade utflykter och studiebesök likaledes två gånger i veckan. Varje patient hade en kontaktperson i personalgruppen, och denne hade regelbunden handledning från psykolog.</p>
<p>• Bäckman m.fl. (1984) beskrev verksamheten vid Östfora, en institution utan låst avdelning för äldre alkoholiserade och utslagna män. Ambitionen var att alla skulle sysselsättas cirka 20 timmar per vecka med någon form av arbete eller hobbyverksamhet. Behandlingshemmet bedrev tillverkning i liten skala bland annat av fågelholkar och material för vägverket. Obligatoriska aktiviteter var bland annat frågesport i samhällskunskap och fysiska aktiviteter där var och en skulle delta efter förmåga. Genom kontakt med socialsekreterare vid institutionen och i hemdistrikten sköttes eftervårdsplanering och motivationssamtal.</p>
<p>• Hornö var tidigare ett psykodynamiskt orienterad behandlingshem, som trots att det hade status av §  22-hem huvudsakligen arbetade med frivilliga missbrukare (främst alkoholister). Sedan 1990 förändrades verksamheten. Institutionen blev ett § 23hem, huvudsakligen för tvångsomhändertagna narkomaner. Inriktningen blev att hejda missbruket genom yttre struktur och att genomföra omfattande psykologiska utredningar till grund för behandlingsplanering för tiden efter Hornö. Hornö har tre avdelningar, en låst avgiftningsavdelning, en låst utredningsavdelning och en öppen motivationsavdelning. Falk (2002) skriver att Hornö, där hon själv arbetade som ansvarig för en avdelning, inte sysslar med behandling i egentlig mening, utan med avgiftning, utredning och motivation till behandling. På utredningsavdelningen och den öppna motivationsavdelningen får klienten dock delta i gruppsamtal, hobbyverksamhet och motion. Från öppna avdelningen organiseras också utflykter av olika slag.</p>
<p>Socialantropologen Göran Johansson har i sin studie (2000) beskrivit Hornö och tycks mena att Hornö, trots att man där inte anser sig syssla med behandling, ändå har en viktig strukturerad behandlingsinsats genom sitt betoning i utredningsarbetet:</p>
<p>Det enda personalen har att gå på är vad klienten säger och vad klienten gör. Det är klientens berättelse i vid mening som bestämmer hans position på en imaginär skala mellan omotiverad och motiverad…Den möjlighet Hornö har att arbeta med klientens motivation och den möjlighet som finns att hålla motivationen varm är att arbeta med klientens berättelse...Den utredning som görs på Hornö är en form av livsberättelse, konstruerad i bästa fall i ett positivt samarbete mellan klient, kontaktman och psykolog (och socialsekreterare). Personalen är särskild tillfreds om klienten accepterar och kanske till och med känner igen sig i utredningen och dess slutsatser. Då anses förutsättningar finnas för att klientens självinsikt leder till motivation för ett förändrat liv. (Johansson 2000, s. 33–34)</p>
<p>Göran Johansson går så långt att han påstår att “Hornös test- och utredningsapparat är /.../ täckmantel för ett implicit och tyst behandlingsarbete” (s. 57), och “Utlåtandet är en biprodukt, en bonus, som kan  ha betydelse i framtiden. Men dess stora chans är på Hornö, i vardandet ” (s. 58).</p>
<p>• I sin studie från Rålambshov tillämpade Bjurner (1992) deltagande observation i samband med arbete som behandlingsassistent. Hon intervjuade också ledning, två kollegor och fyra klienter. Kollegorna och en f.d. klient fick oberoende av varandra läsa och kommentera beskrivningarna. Hon beskriver monotonin och bristen på aktiviteter, såväl behandlande som andra aktiviteter. Efter en gemensam morgonsamling för klienter och personal hade varje klient vissa städuppgifter. Därefter kunde det förekomma enstaka besök från socialsekreteraren, eller patienten fick beledsagade besök hos tandläkare, eller beledsagade promenader. “För den enskilda kvinnan är dagen inte så händelserik utan upplevs som mycket monoton. Man röker och pratar och när kvällen kommer tittar man på TV och sedan är det sovdags och sedan en ny dag”(s. 28).</p>
<p>• Frösö behandlingshem (FBH) förekommer i flera utfallsstudier. FBH hade tidigt specialiserats för att ta hand om våldsamma missbrukare med psykiatriska problem. I en historik av etnologen Lars-Erik Jönsson (1996) beskrevs att anstalten skulle kunna ta hand om dem som “straffade ut sig” från andra anstalter och därför förlades det 1967 med 40 platser i anslutning till ett stort mentalsjukhus. Denna roll fanns fortfarande till stor del under 1980-talet, trots att verksamheten övergått i landstingsregi. Organisation och personalrekrytering imiterade dåtidens stora mentalsjukhus. Deltagande i arbetsdrift var till att börja med ett obligatoriskt inslag med sysselsättning inom skogsarbete, textil, snickeri, trädgårdsskötsel, emballagetillverkning etc. Under 1980-talet blev detta ett individuellt val och enligt Jönsson deltog i praktiken redan tidigare endast en mindre andel av de intagna. Jönsson skriver att det under 1970-talet förekom “gruppterapi under ledning av särskild terapeut”, men det förefaller ha försvunnit under 1980-talet.</p>
<p>Franér och Ågren (1990) från FoU-byrån i Stockholm beskrev behandlingen som “individualiserad” och inriktad på social rehabilitering med boende, skuldsanering och hantering av legala problem, och med arbetsdrift som individuellt val. Kollektivt inriktade behandlingsmetoder ansågs vara närmast omöjligt med en så skadad missbrukargrupp. Varje patient hade en kontaktperson med uppgift att ge stödsamtal och träna rutiner för det dagliga livet. Eftersom många var funktionella analfabeter, erbjöds “inte så få” att delta i grundskoleundervisning tre dagar per vecka. Dessutom fanns flera möjligheter till fysisk träning, och ibland gjordes utflykter med fiske, skidåkning eller fjällvandring. Jönsson beskriver att försök med en utslussningsverksamhet genomfördes under början av 1990talet, men fick läggas ned 1992 då underlaget minskade. Januari 1997 reducerades verksamheten ytterligare till 28 platser, och har nu tre enheter, varav en låst tillnyktrings- och avgiftningsenhet, en låst motivationsenhet för män och en öppen enhet för kvinnor och män. I ett projekt med flera delrapporter undersökte Märta Ollus och Håkan Larsson olika institutioner som arbetar med psykiskt störda missbrukare. I en delrapport skriver Ollus och Larsson (2002:6) att Frösö Behandlingshem (år 1995) arbetar utifrån en psykodynamisk grundsyn, men att någon behandlingsmodell i traditionell mening inte finns, och att vårdideologi och vårdatmosfär är mindre utvecklade där jämfört med i ett antal andra institutioner som ingår i deras projekt - såväl LVM, LVU, som frivilliga institutioner.</p>
<p>• Ollus och Larsson beskrev även (2002:7) verksamheten vid Hessleby Behandlingshem, vars historia går tillbaka till början av förra seklet då Hessleby var sanatorium för lungsjuka . Målgruppen är manliga klienter som utöver missbruk har en psykiatrisk problematik eller omsorgsbehov. Missbrukande par kan också tas emot. Inriktningen beskrivs som miljöterapeutisk i en beteendevetenskaplig och pedagogisk anda. Detta preciseras som “konsekvenspedagogik” och bygger på antagandet att varje människa i princip är ansvarig för sina handlingar. Arbetet går ut på att tydliggöra de konsekvenser som varje handling är förknippad med. Vården genomförs i tre steg. Den inleds på låst avdelning, fortsätter på öppen avdelning med “ansvarsboende” (sköta mathållning, städning m.m.), och avslutas i utslussningslägenheter, där träning i eget boende kan ske. Vårdideologin går i medicinsk-biologisk riktning snarare än terapeutisk. Man tror mer på tolerans och uppmuntran men samtidigt mindre på en positiv prognos och mindre på familjen som resurs än andra institutioner som ingick i Ollus och Larsons studie.</p>
<p>• Den institution som har studerats mest är Runnagården. Det faktiska programinnehållet har dock förändrats relativt mycket mellan de olika studierna. De två första uppföljningsstudierna handlar om Runnagårdens narkomanvårdsprogram åren 1982– 1983 (Arnhoff 1983, Rosvall 1984). En bakgrund var att Runnagården redan under  1970-talet strävat efter att införliva element från de terapeutiska samhällena i Maxwell Jones anda, med gruppsamtal och stormöten. Första året beskrevs som ett pilotprojektår då man skulle lära sig en ny patientkategori. Andra året var programmet striktare och mer intensivt. Rosvall (verksam i programmet) beskrev att programmet inleddes med avtändning på sjukavdelning, fortsatte på låst motivationsavdelning och efter fyra veckor övergick till öppen paviljong där förberedelser skedde för övergång till frivilligt behandlingshem. Behandlingstankegången var inskolning till normalt samhällsliv. Dagarna på låsta avdelningen följde en intensivt samhällsorienterat schema med morgongrupp utifrån “här-och-nu” samt gemensam genomgång av dagens tidning och diskussion om samhällsfrågor. Vidare fanns ADL-träning inklusive konsumentupplysning, skolundervisning i svenska och matematik, motion och simning, speglingsgrupp. På öppna paviljongen inleddes dagen med morgonmöte, följt av arbetsterapi (snickeri, textil, trädgård). Efter lunch, nytt gruppsamtal en timme, och därefter fortsatt arbete. Varje dag slutade med motionspass. Efter 16.30 fri tid till exempel för stadsbesök ett par timmar. Från paviljongen organiserades också besök till behandlingshem och till olika självhjälps- och klientföreningar.</p>
<p>De två därpå följande studierna (Gerdner 1986, Gerdner m.fl. 1988) handlar om det tolvstegsprogram som startade på ett par av Runnagårdens öppna paviljonger hösten 1983 och på samtliga tre paviljonger från januari 1984. Programmet var det mest intensiva som dittills förekommit inom svensk tvångsvård, med schema från 8 på morgonen till 9 på kvällen alla vardagar, och med mindre intensivt schema på helgerna. Det bör påpekas att ingen kunde tvingas delta. De som så önskade förflyttades till annan LVM-institution. Arbetsterapin ersattes med två föreläsningar per dag, gruppterapi i AA-anda, motion och avslappning. Kvällstid arrangerades besök ett par gånger i veckan av företrädare för självhjälps- och stödgrupper, såsom AA, länkarna, RiA, och någon gång ALRO. Utöver de föreläsningar som hölls av personal inbjöds en mängd externa föreläsare – läkare, terapeuter, psykologer, friskvårdskonsulter (Gerdner 1986). AA-prägeln stärktes sommaren 1984 då en AA-medlem med många års stabil nykterhet anställdes som alkoholrådgivare. Drygt ett dussin ytterligare skulle anställas efterhand under de närmaste 10 åren.</p>
<p>Utvecklingen gick från en mer pedagogisk inriktning 1984 till en mer terapeutisk tolvstegsinriktning 1985 (Gerdner 1986, Gerdner m.fl. 1988). Föreläsningarna minskade till en per dag. Grupptiden ökade i motsvarande mån, med flera olika slags grupper (morgonsamling, terapigrupp, speglingsgrupp, mans- och kvinnogrupp, steggrupp, minigrupp om särskilda teman, kvällsgrupp och deltagande i olika AA-möten). Totalt kunde det röra sig om 20–25 timmars grupptid per vecka plus lektioner, motion, egna uppgifter m.m.. Filmvisningar anslöt till terapeutiska teman. Programmet innehöll en mängd litteratur, steghäften, temahäften etc. Ett strukturerat diagnostiskt program med fokus på alkoholberoende, sociala och emotionella problem användes som grund för behandlingsplanering och som pedagogiskt motivationsinslag, dels olika screeningtest, dels en längre halvstrukturerad intervju. Denna bidrog till att patienten senare kunde berätta sin livshistoria i behandlingsgruppen. Gruppen gav sedan respons och stödjande feedback samt förslag till olika problemområden att fokusera i den fortsatta behandlingen. Patienten gjorde skriftliga självinventeringar i anslutning till AA:s steg vilka penetrerades i gruppsamtal. Grupperna leddes av två alkoholrådgivare, oftast med egen förankring i AA eller annan tolvstegsgrupp.</p>
<p>Under de följande åren utvecklades programmet (Gerdner 1998). Icke-konfrontativa familjeprogram i Al-Anon-anda   inleddes 1986. Året därpå startade ett modifierat tolvstegsprogram på en paviljong, där de som inte klarade den intensiva takten fick genomgå program i anpassad takt, under längre tid (minimum 8 veckor) och med mer personalstöd (Westerlund 1991). År 1988 förändrades även Runnagårdens låsta avdelningar och ett strukturerat motivationsprogram infördes för att underlätta LVM-patienters övergång till programmen på de öppna enheterna (Gerdner m.fl. 1997). Motivationsprogrammet startade direkt efter tillnyktring och tog sin utgångspunkt i AA:s steg 1 om upplevelsen av maktlöshet. Det följde ett schema som kombinerade interaktiva lektioner, filmer om missbruk, och gruppsamtal under ledning av alkoholrådgivare, med motivationella intervjuer (utifrån Miller), samt screeningtest om missbruk/beroende som diskuterades med den enskilde i feedbacksamtal. Kvällstid hölls frivilliga AA-möten ledda av patienter som var i slutfasen på det öppna programmet. Under 1988–1993 fanns därmed fyra olika behandlingsspår: 1) avgiftnings- och motivationsprogram på låst avdelning (enbart), 2) avgiftnings- och motivationsprogram med övergång till det intensiva tolvstegsprogrammet, 3) avgiftnings- och motivationsprogram med övergång till anpassade tolvstegsprogrammet, samt 4) avgiftnings- och motivationsprogram med överflyttning till annat behandlingshem eller familjevård.</p>
<p>Då SiS övertog ansvaret 1994 fick Runnagården i uppdrag att bedriva vård av kvinnor med samtidiga psykiatriska problem. År 1996 inleddes ett strukturerat dubbeldiagnosprogram – “dubbel trubbel” – efter modell från universitetssjukhuset i Pittsburgh. Programmet har beskrivits av Sundin (1998) respektive Norberg och Isoniemi (1998). Programmet kombinerar tolvstegsprogram med psykiatrisk behandling och kognitiv beteendeterapi. Innehållet i dagschemat känns igen från tidigare: daglig gruppterapi, patientundervisning, egna uppgifter, samt familjeprogram för anhöriga. Men fokus är nu i lika grad inriktat på missbruket och de psykiatriska/emotionella problemen. Behandlingen styrs av en manual som bland annat beskriver de interaktiva undervisande grupperna, och varje patient arbetar utifrån en arbetsbok där de individuella uppgifterna väljs ut utifrån dennes egen problemprofil. Den uppföljning som gjordes inom ramen för IPTRP-projektet   beskriver hur det gick för patienter i detta program. Runnagården har 1999 haft handledning i att hantera svåra barndomsupplevelser.</p>
<p>Tillämpningen av det strukturerade dubbeldiagnosprogrammet varierar betydligt mellan olika avdelningar. Det som här har beskrivits gäller i huvudsak vid öppen avdelning. Det strukturerade motivationsprogrammet som tidigare bedrevs på låsta avdelningar fortsatte även under 1990-talet, men förefaller nu ha försvunnit. Lundqvist m.fl. (2003) beskriver utifrån deltagande observation, intervjuer med personal och patienter samt ett vårdmiljöinstrument att verksamheten nu även där tycks likna den vid andra låsta LVM-enheter, dvs. med professionellt omhändertagande men med låg aktivitetsnivå för patienterna och avsaknad av strukturerade behandlingsinslag.</p>
<p>• I Möllers m.fl. (1998) studie från Rällsögården finns en utförlig genomgång av vårdens utveckling under olika epoker genom dokument och intervjuer med olika personal som deltagit i olika faser. Under  1960-talet var det en auktoritärt styrd arbetsanstalt. Under 1970-talet genomfördes demokratisering tillsammans med en aktiv kamratförening. Under 1980-talet utvecklades en fostrande miljöterapi inspirerat av Hassela, men anpassat för vuxna. Och i början på 1990-talet stärktes behandlingsinslagen utifrån främst en kognitiv inriktning, som kombinerade gruppinslag och individuell behandling. Den inleddes med en omfattande strukturerad problembeskrivning som ledde fram till behandlingsplan. I behandlingsutbudet redan från början av 1990-talet fanns klientföreläsningar och gruppsamtal om droger, beroende och tillfrisknande, samt olika andra temagrupper. Arbetsdriften var hela tiden ett viktigt inslag men ändrade karaktär under tiden. I början stod produktionen i fokus, och från 1990 har den använts för träning av uthållighet och sociala färdigheter. Uppföljningen 1998 handlar om klienter som deltagit i verksamheten efter införande av den nya kognitiva inriktningen, åren 1992–93.</p>
<p>Påtagliga förändringar i slutet av 1990-talet har varit utvecklandet av ett eget familjeprogram för klienternas anhöriga, utvecklandet av ett särskilt program för kriminalitet/missbruk, införande av strukturerade psykiatriska intervjuer, nätverkskartor och olika test, samt på senare år införandet av MAPS, som tidigare nämndes i samband med Karlsvik och som bland annat syftar till att övervaka motivationsarbetet på olika problemområden (Lyly & Skoglund 2002). IPTRP-projektet och uppföljningen av Pettersson (2003) handlar båda om klienter som vårdats under denna tid.</p>
<p>• På Älvgården 1991 vid tiden för Bergmarks studie (1994) fanns två låsta enheter (avgiftning respektive  §-23-enhet) samt två öppna enheter (tolvstegsenhet respektive öppen motivationsenhet). På tolvstegsenheten bedrevs ett intensivt program under ledning av isländska alkoholrådgivare. Det skedde i egna lokaler i stor avskildhet från övriga enheter. Bergmark intervjuade såväl patienter som personal i den uttalade strävan att inta ett “kritiskt förhållningssätt”, dvs. att han “systematiskt sökt efter omständigheter som avslöjar glapp mellan retorik och praktik och efter utsagor som modifierar den officiella beskrivningen av verksamhetens innehåll”. Han fann att det förelåg stora skillnader mellan personalen på de olika enheterna vad gäller vårdideologi, där avgiftningsenheten och tolvstegsenheten hade en sjukdomssyn på missbruk medan övriga såg missbruk som symtom på uppväxtproblem. Behandlingsoptimismen var också starkare på avgiftnings- och tolvstegsenheterna än på de övriga. Patienterna på tolvstegsenheten instämde i högre utsträckning i att behandlingsprogrammet som erbjöds var viktigt.</p>
<p>Min egen studie av Älvgården (Gerdner 2000) rörde patienter som vårdats fem år senare, 1996. Samma enheter hade ännu funnits kvar när de som följdes upp vårdades där, men även den öppna motivationsavdelningen hade vid denna tid börjat utveckla mer strukturerade behandlingsinslag. På en enhet inom denna med sex platser för äldre med omvårdnadsbehov hade man börjat tillämpa en anpassad variant av tolvstegsprogrammet med grupper och lektioner i AA-anda, även om intensiteten var mycket lägre än på tolvstegsenheten. En enhet med sex platser inriktad på yngre narkomaner arbetade istället med individualiserat nätverksinriktat motivationsarbete. Vid tiden för mitt besök hade dock en kraftig bantning av hela verksamheten genomförts och man skulle nu försöka samlas på hela institutionen runt en anpassad variant av tolvstegsprogram och nätverksarbete med relativt lägre intensitet, med grupporienterad behandling och föreläsningar på förmiddagarna och praktiskt arbete, motion samt andra inslag på eftermiddagarna. Av dem som följdes upp i denna studie hade dock endast 10 procent deltagit i det mest intensiva tolvstegsprogrammet. Den anpassade varianten av tolvstegsprogrammet och nätverksprogrammet dominerade.</p>
<p>• Samma studie (Gerdner 2000) berörde också Lunden, en numera helt låst avdelning för unga kvinnor och med relativt goda utredningsresurser. Tidigare fanns dock även en öppen enhet. Behandlingen utgår från kontaktmannaskap med inslag av miljöterapi och relationsskapande men utan psykoterapi eller grupporienterade inslag. Klienterna ges möjligheter till aktiviteter utanför avdelningen anpassade för årstiden, samt arbetsterapi i angränsande lokal. Då Lunden tidigt fick ansvar för många gravida kvinnor lades stor vikt vid att förbereda dessa kvinnor för sin förlossning och sitt framtida mödraskap (Nordvall och Thalén 1997). Det innebar också en mycket stark tonvikt vid eftervårdsplanering som också kommit övriga klienter till del. Verksamheten på Lunden har också beskrivits av Svensson (2001) som gjorde en deltagande observationsstudie  1997–1998, dvs. åren efter behandlingen av klienterna i min studie. Studien ger en levande beskrivning av livet på Lunden och bekräftar den behandlingsinriktning som jag beskrivit. Precis som Bjurners deltagande observation vid Rålambshov fångar han också den monotona och lite sega lunken, strukturen som upprätthålls med regler, och det psykiska tryck som råder och som också påverkar personalen. De som tillbringar mest tid med klienterna är vikarierna. De som arbetat längre är mer upptagna med administrativa göromål. Samtidigt finns i gruppen som helhet ett engagemang och äkta intresse för klienterna, som ger förutsättning för att skapa möten och relationer mellan personal och klienter.</p>
<p>• Håkanstorps programinnehåll beskrevs i korthet av Fernstedt (1992a) som “miljöterapi och praktiskt arbete, individuella samtal, motion samt social träning” (s. 19). Bengt Svensson (2003) har beskrivit Håkanstorp i en kvalitativ studie vars material insamlades genom deltagande observation 1997 – alltså 5 år senare än Fernstedts studie. Han kontrasterar mot sin beskrivning av det kvinnodominerade Lunden och skriver</p>
<p>Håkanstorp är mansdominerat med majoritet manlig personal, manliga klienter, manlig motion och ett maskulint språkbruk/…/På Lunden betonas relationer till klienterna, på Håkanstorp är snarare distans och struktur i arbetet ideal. I den maskulina strukturinriktade modellen är personalens viktigaste uppgifter att upprätthålla kontroll, en position som markerar distans och makt. (Svensson 2003, s. 76)</p>
<p>Personalens inställning beskrivs med ord som “stått för en grundläggande stabilitet, trygghet, och hänsynsfullhet”. Svenssons helhetsintryck är positivt och han anger att det flesta klienterna också ger personalens bemötande ett gott betyg, men att deras kritik handlar om att “de anställda är för passiva, distanserade och osjälvständiga” (s. 106). Svensson nämner att en del av personalen har kännedom om transaktionsanalys (TA) och tolvstegsbehandling (s. 143), men varken denna kunskap eller annan gruppterapeutisk utgångspunkt används eftersom “vi ska inte syssla med behandling” (s. 124).</p>
