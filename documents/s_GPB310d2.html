<h1>Sammanfattning</h1>
<h2></h2>
<p>Frågan om registrerade partner skall ges rätt att prövas som adoptivföräldrar måste avgöras med utgångspunkt i adoptivbarns speciella behov och barnens bästa.</p>
<p>Gemensamt för alla adoptivbarn är att de tidigt separerats från sina biologiska föräldrar, vilket undantagslöst är ett trauma. Detta påverkar förmågan att bygga nära relationer senare i livet. Adoptivbarn kan både ha behov av och samtidigt en skräck för nära relationer. Det påverkar och formar också barnens trygghetskänsla. Det finns också uppgifter om att utvecklingen av sexualiteten kan kompliceras.</p>
<p>Adoptionen är inte bara en enstaka händelse i barndomen, utan en process som pågår hela livet. Adoptivbarnets identitetsbyggande är mer komplicerat än andra barns. Man har fler svårare och annorlunda frågor och faktorer att hantera. Livsuppgiften blir större. Man skall få ihop känslan av att vara svensk, med vetskapen om att vara utländsk. Man skall få ihop sin familj, med vetskapen om att det funnits – och kanske fortfarande finns – en annan. Man skall fundera över det egna livet i Sverige, och det som kunde ha blivit i ett annat land.</p>
<p>Att situationen för internationella adoptivbarn kan vara svår att hantera indikeras av att de är överrepresenterade som patienter inom barn- och ungdomspsykiatrin. Enligt olika undersökningar är ungefär dubbelt så många adoptivbarn patienter där som det borde vara fråga om, sett till hur många adoptivbarn det finns.</p>
<p>Kunskapen om adoptioner och adoptivbarns utveckling är ännu ofullständig. Det behövs mer forskning om adoptivbarns utveckling och om hur det gått för de adoptivbarn som hittills kommit till Sverige. Det saknas studier om viktiga delområden som familjebildning och utveckling av den sexuella identiteten. Det saknas i huvudsak också longitudinella studier om hur barnens liv och situation ser ut över tid.</p>
<p>Utredningens undersökningar visar att homosexuellas föräldrar omvårdnadsmässigt är lika goda föräldrar som heterosexuella föräldrar. Det är ett väsentligt resultat av kommitténs arbete. Föräldrarnas homosexualitet är dock något som barnen måste förhålla sig till, en extra livsuppgift att hantera, men i de allra flesta fall klarar barnen att hantera uppgiften på ett bra sätt. Men identitetsutvecklingen kompliceras.</p>
<p>Vad gäller adopterade i homosexuella familjer saknas helt forskning. Utredningen har inte lyckats få fram någon kunskap alls på området. Det saknas också internationell forskning på området.</p>
<p>Utredningen pekar på att det i vissa av USA:s delstater kan förekomma – om än sällan – att homosexuella tillåts adoptera. Det gör att man kan förvänta sig att det kommer att komma forskning, som stärker kunskapsläget på området. Det är alltså möjligt att invänta ny kunskap, för att något senare kunna ta ställning till frågan om huruvida registrerade partners skall få prövas som adoptivföräldrar på en betydligt stabilare kunskapsgrund.</p>
<p>Eftersom tillräcklig kunskap saknas om adopterade i allmänhet och om adopterade i homosexuella familjer i synnerhet vet ingen hur stora adoptivbarns marginaler är. Klarar adopterade ännu en livsuppgift att förhålla sig till? Klarar barnen det som barnpsykologerna kallar adderade riskfaktorer? Eller blir ett redan komplicerat identitetsbyggande ytterligare mer komplicerat? Blir den nya uppgiften faktorn som gör att den samlade livsuppgiften blir för svår att hantera?</p>
<p>Majoriteten i kommittén är inte beredd att invänta ny kunskap om adopterade och adopterade i homosexuella familjer. Frågan är därför hur stora effekter för de internationella adoptivbarnen man är beredd att acceptera för att Sverige snabbt skall kunna införa ny lagstiftning? Att kommittén inte ens resonerar om detta i betänkandet är direkt anmärkningsvärt sett i ett barnperspektiv. Istället avfärdas de risker som bl.a. kommitténs barnexperter påpekat kan existera.</p>
<p>Kommittén gör anspråk på att kunna väga samman forskningen om biologiska barn i homosexuella familjer och forskningen om internationella adoptivbarn, till en bild av hur det skulle gå för internationella adoptivbarn i homosexuella familjer. Forskningen inom båda dessa områden har brister i metod och omfattning. Men den avgörande frågan är om en dylik sammanvägning alls seriöst går att göra.</p>
<p>Den ”sammanvägning” av forskningen som kommitténs majoritet gör är rätteligen att betrakta som en ren gissning. Kommittén har inte redovisat några som helst vetenskapliga utsagor som stöder att forskningen går att använda eller tolkas på det sätt som kommittén gör. Därmed kan barnperspektivet knappast anses vara tillgodosett.</p>
<p>Barnens bästa skall vara grunden för de beslut vi fattar. När kunskap saknas är det inte möjligt att avgöra om möjligheten till internationell adoption för registrerade partners skulle vara barnens bästa. Det finns i ett barnperspektiv ingen anledning att hasta fram en lagändring i Sverige. Vi kan avvakta ny forskning om adoptivbarn och barn som adopterats i homosexuella familjer. När sådan forskning kommer kan ställning tas på en kunskapsgrund. I avvaktan på detta är jag inte beredd att stödja en lagändring som ger registrerade partners rätt att prövas som internationella adoptivföräldrar.</p>
<p>Närståendeadoptioner bör tillåtas för registrerade partners. För dessa barn är det biologiska ursprunget klart, med allt vad det innebär av klarhet som förutsättning för identitetsbyggandet. Barnen lever i många fall innan adoptionen i samma familjekonstellation som efter adoptionen. Närståendeadoption blir ett sätt att ge barn med en förälder två föräldrar. I andra situationer kan det vara ett sätt att ge ett barn två fungerande föräldrar. I andra fall blir närståendeadoption ett sätt att ge barnet tryggare långsiktiga villkor i form av två juridiska föräldrar.</p>
<p>Insemination vid allmänt sjukhus bör tillåtas också för lesbiska kvinnor som lever i registrerade partnerskap, eller som varaktigt sammanbor. Denna möjlighet skulle stärka barnets möjlighet att få kännedom om sitt biologiska ursprung, samt minska riskerna för både mammor och barn. När det gäller frågan om fastställande av rättsligt föräldraskap vid insemination av lesbiska kvinnor har dock kommittén inte fullgjort sin uppgift. Regeringen bör därför se över frågan inom regeringskansliet, eller i särskild utredning.</p>
<h2>Allmänt om adoption Adoption ett ansvar</h2>
<p>Vuxna har inte rätt till barn – men barn har rätt till goda uppväxtvillkor.</p>
<p>Adoption är ett löfte som staten ger ett barn. Det är ett löfte inte bara om ett bättre liv, utan om bästa tänkbara förutsättningar för det berörda barnet. Denna utgångspunkt gör att adoptioner måste hanteras med stor ödmjukhet och försiktighet.</p>
<p>Det unika vid adoption är att staten officiellt välsignar ett föräldraskap och slår fast att en viss familjesituation är den bästa tänkbara för ett visst barn. Staten ikläder sig ett stort ansvar när den avgör ett barns framtida livsöde.</p>
<p>Frågan om registrerade partner skall ges rätten att prövas som adoptivföräldrar måste avgöras med utgångspunkt i adoptivbarnens speciella behov och barnens bästa.</p>
<p>Fortsättningsvis används ordet adoption i huvudsak synonymt med internationell adoption, eftersom inhemska adoptioner är mycket ovanliga.</p>
<h2>Vägen till adoption</h2>
<p>Varje adoption börjar med en tragedi för barnet. Gemensamt för alla adoptivbarn är ju att de tidigt separeras från sina biologiska föräldrar, vilket undantagslöst är ett trauma. Det är dramatiskt för ett barn att byta land, kultur, språk och omgivning. Adoption är en av de största och mest svårförklarliga förändringar som ett litet barn kan genomgå.</p>
<p>Via barnhem, sjukhus, fosterföräldrar eller lokala myndigheter kommer barnen småningom – och i varierande åldrar – till nya familjer i främmande länder. Där väntar i de allra flesta fall väl utvalda och starkt motiverade familjer på barnen.</p>
<p>Internationella adoptivbarn har en speciell situation och speciella behov. Sverige har ett ansvar att erkänna och söka kunskap om adoptivbarns speciella behov för att på ett bra sätt kunna förstå och stödja barnen.</p>
<h2>Växande medvetenhet</h2>
<p>Under 1960- och 70-talen var synen på internationella adoptioner välvillig, men kanske också naiv. Tron att adoption var ett sätt att hjälpa både barn och blivande föräldrar var stark. Det förekom att par adopterade av ideella motiv. Få problem diskuterades. De första föräldragenerationerna fick ganska oförberedda på internationella adoptivbarns speciella behov ta emot adoptivbarn. Det fanns få invandrare i Sverige och internationella adoptivbarn med annorlunda utseende betraktades nästan som ett exotiskt inslag i gatubilden där de bodde.</p>
<p>Idag kan det konstateras att de första internationella adoptionerna var något av ett socialt experiment, om än med de bästa ambitioner. Forskningen, diskussionen och medvetenheten om adoptivbarns speciella situation och behov har kommit först i efterhand.</p>
<p>Ett exempel ger den medicinska behandlingen av de första generationernas adoptivbarn. Många barn som kom var sjuka i infektioner och svaga av undernäring. Sjukvården inriktades på att snabbt bota sjukdomarna och få upp vikten. Det finns uppgifter om att resultatet av den goda ambitionen blev att barnen först utsattes för undernäring och därefter för övergödning, vilket i sin tur kunde resultera i att barn kom för tidigt i puberteten och att kroppslängdstillväxten stannade av för tidigt. I takt med att kunskapen ökat har vi lärt oss att hantera detta och andra problem.</p>
<h2>Adoptivbarns speciella situation</h2>
<p>Gemensamt för alla adoptivbarn är att de tidigt separerats från sina biologiska föräldrar. De har genomgått ett antal separationer redan innan de kommer till Sverige. Ibland har detta skett ansvarsfullt genom att barnet överlämnats till ett barnhem, sjukhus eller fosterfamilj. Ibland har barnen kommit till barnhem som hittebarn eller gatubarn och i vissa speciella fall efter tvångsomhändertaganden eller andra trauman.</p>
<p>Barnen kan sedan ha bott på flera avdelningar, på flera barnhem under kortare eller längre perioder innan de kommer till sin nya familj. Detta har stor betydelse för barnens utveckling eftersom det lilla barnet varje gång det sökt knyta an till och bygga en nära relation till någon vuxen snabbt separerats från denne. Under perioder kanske det lilla barnet inte ens haft någon vuxen att relatera till. Barnen kan under långa perioder helt ha saknat kroppskontakt. Detta påverkar förmågan att bygga nära relationer senare i livet. Det påverkar och formar också barnets trygghetskänsla. Vissa barn ger helt enkelt upp försöken att knyta an till vuxna.</p>
<p>I avsaknad av tillräckliga språkkunskaper och förmåga att kommunicera om sina känslor inför den enorma förändring som adoptionen innebär kan lite äldre barn efter ankomsten till adoptivfamiljen uppvisa olika symptom på psykiska anpassningsproblem.</p>
<p>Barnets ålder vid adoptionen spelar stor roll. För de flesta barn går den inledande och riktigt jobbiga fasen över. Men ju äldre barnet är när det kommer till adoptivfamiljen, ju svårare verkar övergången och risken för senare komplikationer vara. 18 månader verkar vara något av en vattendelare. Också kliniska erfarenheter tyder på att hög ålder vid adoptionen är en riskfaktor.</p>
<p>Barnets tidiga erfarenheter försvinner inte, utan ligger kvar och kan göra sig påminda senare i livet. Det gäller för alla barn.</p>
<p>Frågorna om utseende, annorlundaskap, identitet och biologiskt ursprung kommer att finnas där och de måste kunna hanteras både av barnet och omgivningen.</p>
<p>Adoptionen är inte bara en enstaka händelse i barndomen, utan en process som pågår hela livet. Processen är olika intensiv i olika perioder och det är förstås olika för olika personer, men den finns där. Man kan aldrig växa ifrån att man är adopterad, bara in i det och göra det till en del av identiteten.</p>
<p>Man kan konstatera att det är nödvändigt att de svenska adoptivfamiljerna är väl utvalda och stabila. Det är viktigt att de nya föräldrarna är väl medvetna om det speciella i barnets ursprung och hur det bäst kan bemötas och hanteras.</p>
<p>En del barn känner till vilka de biologiska föräldrarna är och orsaken till att de lämnades bort. Tankarna kan kretsa kring hur livet skulle blivit om man fått vara kvar hos den biologiska familjen. De flesta barn känner inte sitt ursprung. Många barn ägnar många, långa funderingar åt vilka föräldrarna var och varför man lämnades bort för adoption. Detta är naturligt och gäller också om relationen till den svenska familjen är bra.</p>
<p>Att vara adopterad är att vara utvald för en svensk familj, men det är också att vara övergiven av sina ursprungliga föräldrar. Varför övergavs man? Har man egen skuld i detta?</p>
<p>Ursprunget är viktigt för det egna identitetsbyggandet. Frågor som vem är jag, var kommer jag ifrån, hur kommer jag att se ut, vad vill jag? präglar tankarna. Under tonårstiden är denna process som starkast, men kan fortsätta att påverka individen under de tidiga vuxenåren och hela livet. Frågorna kan aktualiseras och accentueras under vissa perioder, som när egen familjebildning börjar bli aktuell, dvs. när man funderar över eller får egna barn.</p>
<p>Adoptivbarn från andra länder har ofta också att hantera ett annorlunda utseende än majoriteten. Alla former av avvikelser är känsliga, särskilt under tonåren och speciellt de man inte valt själv. Man ser inte ut som sina föräldrar eller kompisar fast man vill vara och på många sätt känner sig ”lika”. Många barn förnekar under perioder det egna ursprunget. Man känner sig som svensk, men kan ändå bli behandlad som vore man invandrare. Den inre och den yttre identiteten kolliderar.</p>
<p>Adoptivbarnets identitetsbyggande är mer komplicerat än andra barns. Man har fler svårare och annorlunda frågor och faktorer att hantera. Livsuppgiften blir större. Man skall få ihop känslan av att vara svensk, med vetskapen om att vara utländsk. Man skall få ihop sin familj, med vetskapen om att det funnits – och kanske fortfarande finns – en annan. Man skall fundera över det egna livet i Sverige, och det som kunde ha blivit i ett annat land. Adoptivbarn kan både ha behov av och samtidigt en skräck för nära relationer. Det finns också uppgifter om att utvecklingen av sexualiteten kan kompliceras.</p>
<p>Det har framförts olika förklaringar till detta. Adoptivbarn är inte sällan födda som ett resultat av i ursprungsländerna otillåtet sexuellt umgänge. De kommer till svenska familjer på grund av de nya föräldrarnas ofrivilliga barnlöshet. Frågan är om detta kan påverka den egna synen på kropp och sexualitet.</p>
<p>Erfarenheterna från särskilda ungdomshem ger indikationer på att mer forskning behövs. ”Personalen på §12-hem upplever att utlandsadopterade barn oftare än andra omhändertagna barn visar tecken på att de blivit utsatta för sexuella övergrepp. Det är också vanligare med promiskuitet och annan sexuell problematik i den adopterade gruppen i jämförelse med andra omhändertagna på särskilt ungdomshem (11 respektive 4 procent)”, skriver SIS, Statens institutionsstyrelse, i ”Behandling av adopterade barn på särskilt ungdomshem”. Vidare skriver SIS att ”De utlandsadopterade barnen på institutionerna uppvisar ofta ett gränslöst beteende som leder till att de utsätter sig för risker och situationer som är direkt farliga, såsom våld och sexuellt utnyttjande. Adoptivbarnen har bra grunduppfostran och gott socialt uppträdande men har svårt för djupare kontakter.”</p>
<p>Till detta skall vidare läggas effekterna av de ofta många och svåra separationerna som många adoptivbarn gått igenom som små, med allt vad de kan innebära för förmågan till nära relationer senare i livet. För många blir resultatet ett livslångt sökande, för andra en känsla av tomhet och identitetslöshet. Ytterligare andra klarar att hantera situationen.</p>
<h2>Kliniska erfarenheter</h2>
<p>Att situationen för internationella adoptivbarn kan vara svår att hantera indikeras av att de är överrepresenterade som patienter inom barn- och ungdomspsykiatrin. Enligt olika undersökningar är ungefär dubbelt så många adoptivbarn patienter där som det borde vara fråga om, sett till hur många adoptivbarn det finns. En tredjedel av dessa hade så svåra problem att de varit inlagda på klinik för att få hjälp.</p>
<p>Enligt SIS finns uppgifter om att adoptivbarn kommer till behandling av psykolog 2-5 gånger så ofta som övriga barn.</p>
<p>Adoptivbarn är vidare överrepresenterade på §12-hemmen. Där finns 2,6 gånger fler adoptivbarn, än det statistiskt sett borde göra.</p>
<p>Det förefaller – vilket också kunde förväntas – att särskilt tonårsperioden är svår för många adoptivbarn. I dygnsvård för tonåringar är adoptivbarnen 2,4 gånger överrepresenterade jämfört med en normalpopulation. De finns där också av andra skäl och har en annan familjebakgrund än icke-adopterade ungdomar. Psykiska skäl och inte bristande hemförhållanden dominerar.</p>
<p>Samtidigt är det viktigt att poängtera att 0,7 procent av landets adopterade tonåringar fanns i dygnsvården. Sett till den totala gruppen adopterade finns det tecken som tyder på att den inte är överrepresenterad bland dem som söker barn- och ungdomspsykiatrisk vård.</p>
<p>Det verkar istället vara så att de flesta adoptivbarn klarar av att med hjälp av väl utvalda och stabila familjer hantera den ökade belastning det innebär att vara adopterad. Men de adoptivbarn som inte klarar av situationen riskerar som det verkar få mycket allvarliga problem, varför adoptivbarn ändå blir överrepresenterade i den barn- och ungdomspsykiatriska vården. När situationen blir svår, blir den ohanterbart svår.</p>
<p>Det man söker hjälp för är bl.a. aggressioner, relationsproblem och sociala problem. De barn och ungdomar som är adopterade har en annan familjesituation än övriga barn med problem. De kommer från stabilare familjer som är tämligen socialt välanpassade när övriga berörda barn ofta kommer från socialt belastade familjer. Mycket tyder på att adoptivbarnens överrepresentation inom barn- och ungdomspsykiatrin skulle vara betydligt större om adoptivfamiljerna inte var så väl utvalda.</p>
<p>Jag delar inte majoritetens uppfattning när man skriver att ”Forskningen visar alltså att det generellt sett inte är psykiskt belastande för ett barn att vara adopterat ...”. Det finns tecken på ökad belastning, men de flesta adoptivbarn förmår att klara de extra livsuppgifterna med hjälp av stabila familjer.</p>
<p>Adopterade barn ställs inför andra frågor och livsuppgifter än andra barn. De adoptivbarn som får problem drabbas följaktligen av andra problem än andra barn. Dessutom finns betydande kunskapsluckor i forskningen.</p>
<p>Och även om de flesta adoptivbarn verkar förmå att med hjälp av stabila familjer klara att hantera sin situation, så innebär inte detta att vägen dit är oproblematisk. Majoriteten i kommittén bagatelliserar enligt min uppfattning den kraft som många adoptivbarn måste lägga ner för att klara sina extra livsuppgifter. Frågan är vad som skulle hända om ytterligare komplexa livsuppgifter – eller riskfaktorer – lades till de som adoptivbarnen redan har att hantera. Ingen vet hur stora marginalerna är.</p>
<h2>Kunskapen ofullständig</h2>
<p>Kunskapen om adoptioner och adoptivbarns utveckling är ännu ofullständig. Det behövs mer forskning om adoptivbarns utveckling och om hur det gått för de adoptivbarn som hittills kommit till Sverige. Det saknas studier om viktiga delområden som familjebildning och utveckling av den sexuella identiteten.</p>
<p>Det har förekommit internationella adoptioner till Sverige i större skala i ca 35 år. De första adoptivbarnen har nu hunnit bli vuxna och vissa har bildat familj. Det saknas dock i huvudsak longitudinella studier om hur barnens liv och situation ser ut över tid. Den forskning som finns har mer karaktären av ögonblicksbilder vid en given ålder. Vi vet ännu inte hur familjebildningssituationen och föräldraskap fungerar.</p>
<p>Att utan tillgång till mer fullständig kunskap dra slutsatsen att internationella adoptivbarn klarar att hantera ytterligare livsuppgifter är i ett barnperspektiv inte ansvarsfullt.</p>
<h2>Ensamståendeadoptioner</h2>
<p>I dag har ensamstående vuxna möjlighet att adoptera. Det som är unikt med den rätten är att det saknas förarbeten som utreder eller problematiserar saken.</p>
<p>Den motivtext som finns är något enstaka stycke i ca 80 år gamla förarbeten till en tidig adoptionslag, då internationella adoptioner överhuvud taget inte var aktuella. På den tiden hade man inte heller det barnperspektiv vi har idag. Adoptionsrätten för ensamstående handlade från början om möjligheten till inhemska adoptioner, men har efterhand kommit att omfatta också internationella adoptioner.</p>
<p>Barn adopterade av ensamstående är i än högre grad än barn som är adopterade av par överrepresenterade i barnpsykiatrisk vård. Barn som adopterats av ensamstående är enligt uppgift fyra gånger överrepresenterade i barn- och ungdomspsykiatrisk vård. Detta antyder att här kan finnas problem som ännu inte är tillräckligt kända och som måste utredas.</p>
<p>Givarländerna har föredragit att lämna barn till gifta par. Ensamstående har inte sällan hamnat sist i kön. Det faktum att ensamma adoptivföräldrar i alla fall tidigare därför fick ta emot barn som var äldre än snittet och ibland hade andra typer av problem redan vid ankomsten kan vara en delförklaring. Men det kan också vara så att det helt enkelt är svårare för en ensam person att klara att hantera ett internationellt adoptivbarns speciella behov och förutsättningar. Om kraven är stora på ett par som adopterar gemensamt är kraven än mycket större på en ensam person.</p>
<p>Det förekommer att barn adopteras bort av ensamstående mammor i länder där det är socialt oacceptabelt för en kvinna att vara ensamstående mor. Det kan i dessa fall vara problematiskt att som ensamadopterad söka sitt ursprung i hemlandet.</p>
<p>Alla ursprungsländer tillåter inte ensamstående att adoptera och de flesta prioriterar par, därför att de bedömer det vara bättre för barnen.</p>
<p>Sammantaget kan man konstatera att det saknas tillräcklig kunskap om situationen för barn som adopterats av ensamstående. Det saknas också närmast helt förarbeten i frågan. Samtidigt finns tecken som kan indikera att det kan finnas problem.</p>
<h2>Se över adoptionslagstiftningen</h2>
<p>Det finns anledning att följa upp och undersöka hur det gått för de adoptivbarn som kommit till Sverige, samt hur stödet till adoptivföräldrar och adoptivbarn kan stärkas.</p>
<p>Det finns också anledning att se över adoptionslagstiftningen för att tillse att den är väl fungerande och välanpassad till samhällets utveckling. Detta ligger utanför kommitténs formella uppgift, men slutsatsen baseras på uppgifter som framkommit under utredningens gång.</p>
<h2>Utredningens slutsatser Homosexuella familjer och internationella adoptioner Biologiska barn i homosexuella familjer</h2>
<p>Utredningens undersökningar visar att homosexuella föräldrar omvårdnadsmässigt är lika goda föräldrar som heterosexuella föräldrar. Föräldrarnas homosexualitet är dock något som barnen måste förhålla sig till, en extra livsuppgift att hantera, men i de allra flesta fall klarar barnen att hantera uppgiften på ett bra sätt. Men identitetsutvecklingen kompliceras.</p>
<p>Kommitténs arbete visar, som redogörs för i betänkandet, att tecken på viss reservation inför omgivningen finns hos en del berörda barn. Andra är rädda för att bli retade, eller att deras egen sexuella läggning skall komma att diskuteras. Man är rädd för att avvika från gruppen. Tonåringar vill äga informationen om föräldrarnas sexualitet och avgöra för vem, när och hur informationen lämnas. Vissa vuxna som växt upp i homosexuella familjer berättar i en undersökning att de blivit retade som barn.</p>
<p>Värt att understryka är vikten av föräldrarnas öppenhet om familjesituationen för barnens hälsa, samt att barn i homosexuella familjer måste gå igenom en egen komma-ut-process. Den egna identitetsutvecklingen kompliceras genom ”frågor om den egna sexualiteten och om annorlundaskap”, enligt kommitténs expert, barn- och ungdomspsykiater Torgny Gustavsson.</p>
<p>De barn som idag finns i homosexuella familjer är i det närmaste uteslutande den ena partens biologiska barn. De befinner sig i en helt annan situation än internationella adoptivbarn och kan identifiera sig med minst en förälder. De känner sitt ursprung och har ofta den andre biologiske föräldern kvar i sina liv.</p>
<p>Det är dock viktigt att vara medveten om att forskningen om barn i homosexuella familjer har svagheter. Den är närmast uteslutande utländsk. Här har dock utredningen flyttat kunskapsfronten ett steg framåt genom att låta genomföra svenska studier, som bekräftar de utländska resultaten.</p>
<p>I de genomgångna studierna är de undersökta populationerna små, och icke slumpmässigt utvalda. Endast enstaka studier är longitudinella. Forskningen behandlar till övervägande del biologiska barn i lesbiska parförhållanden. Studierna om manliga homosexuella familjer är få. Det finns inte studier om deras barns psykologiska och sociala utveckling. En del av forskningen jämför ensamma mammor med lesbiska par. Men de flesta som adopterar är heterosexuella par, inte ensamma mammor. En viss del av forskningen är ganska gammal.</p>
<p>Och framförallt, forskningen rör alltså inte adopterade barn, utan biologiska barn till den ena parten. Barnen har sällan levt hela sina liv i homosexuella familjer, utan har ofta fötts i ett heterosexuellt förhållande och efter en kortare eller längre tid följt med mamman till hennes lesbiska partner efter separationen från mannen.</p>
<p>Med detta sagt kan man ändå konstatera att den samlade bilden av forskningen inte ger anledning att tro annat än att biologiska barn varken har det bättre eller sämre i homosexuella familjer, än i heterosexuella familjer. Föräldrarnas sexualitet utgör en extra livsuppgift för barnen att förhålla sig till, men i de allra flesta fall klarar barnen av att hantera situationen.</p>
<h2>Obefintlig kunskap om adoptivbarn i homosexuella familjer</h2>
<p>Ovan konstaterades att det saknas tillfredställande kunskap om internationellt adopterades situation och behov. Det behövs mer forskning om adoptivbarns utveckling och om hur det gått för de adoptivbarn som hittills kommit till Sverige.</p>
<p>Det saknas i huvudsak longitudinella studier om hur barnens liv och situation ser ut över tid. Den forskning som finns har mer karaktären av ögonblicksbilder vid en given ålder, främst vad gäller skolbarn och yngre. Vi vet ännu inte hur familjebildningssituationen och föräldraskap fungerar. Det gäller också viktiga delområden som sexualitetens utveckling.</p>
<p>I än högre grad gäller denna kunskapsbrist barn som adopterats i homosexuella familjer. Det är mycket få barn i Sverige, men några finns. Jag tänker på barn som adopterats innan föräldern kom ut som homosexuell, som i något fall adopterats utomlands, eller som i enstaka fall, adopterats utan att riktiga uppgifter lämnats till socialnämnden om den personliga livssituationen. Här saknas helt forskning. Utredningen har inte lyckats få fram någon kunskap alls på området. Det saknas också internationell forskning på området. Kunskapen om dessa barn är närmast obefintlig.</p>
<p>Utredningen pekar på att det i vissa av USA:s delstater kan förekomma – om än sällan – att homosexuella tillåts adoptera. Det gör att man kan förvänta sig att det kommer att komma forskning, som stärker kunskapsläget på området. Det är alltså möjligt att invänta ny kunskap, för att något senare kunna ta ställning till frågan om huruvida registrerade partners skall få prövas som adoptivföräldrar på en betydligt stabilare kunskapsgrund.</p>
<p>Värt att notera är att USA varken skrivit under FN:s barnkonvention eller Haagkonventionen.</p>
<h2>Adoptivbarns behov</h2>
<p>Adoptivbarns identitetsbyggande är mer komplicerat än andra barns. Man har fler svårare och annorlunda frågor och faktorer att hantera i livet. Man skall få ihop känslan av att vara svensk, med vetskapen om att vara utländsk. Man skall få ihop sin familj, med vetskapen om att det funnits en annan. Man skall fundera över det egna livet i Sverige, och det som kunde ha blivit i ett annat land. Det finns också uppgifter om att utvecklingen av den egna sexualiteten kan försvåras.</p>
<p>Samtliga adoptivbarn har gått igenom flera svåra separationer tidigt i livet, något som kan påverka förmågan till byggande av nära relationer.</p>
<p>Många adopterade berättar om en rädsla för att adoption av homosexuella föräldrar skulle lägga ytterligare en komplicerad livsuppgift till dessa frågor och göra det egna identitetsbyggandet än mer komplicerat. Det finns skäl att vara ödmjuk inför dessa adopterades oro. Det är dem frågan gäller. Därför är det värt att notera att kommittén inte genomfört några studier av hur internationellt adopterade ser på saken. Däremot har allmänheten och homosexuella tillfrågats.</p>
<p>Grundfrågan är om internationella adoptivbarns identitetsutveckling, givet barnens särskilda förutsättningar, kan påverkas vid adoption till en homosexuell familj. Kommitténs majoritet avfärdar detta med en hänvisning till att många egenskaper hos föräldrar kan vara svåra för barn att hantera.</p>
<p>Det man då diskuterar är enbart omgivningens åsikter och tryck mot barnet, inte vad barnet upplever i sin egen relation till föräldrarna. Identitetsbyggande är en inre resa, där det är viktigt att vara lik föräldrar och andra närstående. Den som är lik duger till i egna ögon. Det är under puberteten viktigt att kunna känna denna likhet också vad gäller sexualiteten, särskilt kanske för barn där det finns indikationer på att utvecklingen av sexualiteten redan från början kan kompliceras. Det handlar om en livslång resa och ett sökande efter ursprung, förebilder och identitet.</p>
<p>Eftersom tillräcklig kunskap saknas om adopterade i allmänhet och om adopterade i homosexuella familjer i synnerhet vet ingen hur stora adoptivbarns marginaler är. Klarar adopterade ännu en livsuppgift att förhålla sig till? Klarar barnen det som barnpsykologerna kallar adderade riskfaktorer? Eller blir den nya uppgiften faktorn som gör att den samlade livsuppgiften blir för svår att hantera? Blir ett redan komplicerat identitetsbyggande ytterligare mer komplicerat?</p>
<p>Det utanförskap som homosexuella upplever kan svårligen anses vara det samma som de internationella adoptivbarn erfar. Utredningen har inte kunnat finna stöd för argumentet att homosexuella bättre skulle kunna förstå och hantera internationella adoptivbarns utanförskap, på grund av egna erfarenheter. Det ena utanförskapet ger inte automatisk insikt i det andra, vilket debatten i och om kommittén understrukit. Är det några som haft svårt att förstå varandra är det vissa representanter för homosexuella respektive adopterade.</p>
<p>Under de första decennierna av internationella adoptioner var synen välvillig, men också ganska naiv. Tron på att adoption var ett sätt att hjälpa både barn och blivande föräldrar var stor. Få problem diskuterades. Forskningen, diskussionen och medvetenheten om adoptivbarns speciella situation och behov har kommit först i efterhand.</p>
<p>Det är viktigt att inte samma misstag begås en gång till. Först måste kunskap sökas och vetskap vinnas, sedan bör diskussionen om en eventuell lagändring komma. Beslut om förändring av adoptionsmöjligheterna måste fattas på kunskapens grund. När ny kunskap om adoptivbarn och adopterade i homosexuella familjer kommer kan detta komma att ge grund för en lagändring.</p>
<h2>Samhällets värderingar</h2>
<p>Flertalet människor är emot den förändring utredningsmajoriteten föreslår.</p>
<p>När Institutet för klinisk neurovetenskap 1998 undersökte inställningen till om homosexuella skulle ges möjlighet att adoptera var 63 procent negativa till detta, 14 procent tveksamma och bara 23 procent positivt inställda. När FSI året efter undersökte samma fråga var de negativt inställda något fler och de positivt inställda något färre.</p>
<p>FSI har för kommitténs räkning gjort en ny och annorlunda undersökning. I den är 46 procent negativa till att manliga partner skall få adoptera gemensamt, 26 procent är tveksamma och 29 procent är positiva till ett sådant förslag. 41 procent av de tillfrågade är negativa till att kvinnliga partners skall kunna adoptera gemensamt, 26 procent är tveksamma och 33 procent positiva. Detta gäller trots att kommitténs undersökning är behäftad med tolkningsproblem. Det gavs två positiva svarsalternativ i undersökningen, men bara ett entydigt negativt. Därtill gavs alternativet ”tveksam”. Kommitténs förslag kan alltså i vart fall inte anses överensstämma med rådande värderingar.</p>
<p>Viljan att använda lagstiftning och därmed adoptivbarn för att förändra samhällets värderingar ställer jag mig direkt avvisande till. Arbetet med att förändra samhällets värderingar är en uppgift för oss vuxna, inte för barn.</p>
<p>Det kan inte uteslutas att internationellt adopterade barn i homosexuella familjer med dagens samhällsvärderingar skulle uppleva ett ökat tryck från omgivningen. Detta är dock inte ett tillräckligt bärande argument för att nu avvisa en lagändring. Det är den bristande kunskapen om hur barnens identitetsutveckling i relation till föräldrarna skulle påverkas i homosexuella familjer som är det centrala.</p>
<h2>Ursprungsländernas inställning</h2>
<p>Det står klart att kommitténs förslag inte förstås av ursprungsländerna. I ett antal ursprungsländer av i sammanhanget varierande betydelse är homosexualitet eller homosexuella handlingar straffbara. Exempel är Etiopien och Indien. I Folkrepubliken Kina anses homosexualitet fortfarande vara en sjukdom. I kommitténs undersökningar framkommer följande:</p>
<p>Inget av ursprungsländerna är berett att lämna barn för adoption till homosexuella familjer.</p>
<p>Sju länder – däribland Korea och Kina – har valt att ej kommentera om heterosexuella pars möjlighet att adoptera skulle påverkas av en svensk lagändring. Nio länder har svarat att den saken ej skulle påverkas, eller att det ej är troligt att det skulle påverkas. Ett land säger att risken finns. Effekterna av en eventuell lagändring är därför i detta hänseende oklara.</p>
<p>Två av länderna har inte besvarat frågorna, i något fall har den svenska ambassaden istället svarat. I något land är situationen oklar.</p>
<p>Kommittén har inte undersökt hur adoptionsmöjligheterna för ensamstående skulle påverkas.</p>
<p>Många länder känner rimligen främlingskap inför frågorna från kommittén, då homosexualitet inte ens är lagligt. Att en del ursprungsländer säger att heterosexuella pars möjligheter att adoptera barn inte i legal mening skulle påverkas om homosexuella ges möjlighet att bli adoptivföräldrar i Sverige, är bara en av de frågor vi bör ta hänsyn till.</p>
<p>Andra frågor är hur enskilda adoptionsorganisationer och barnhem som sköter adoptionerna i praktiken och vilka kan ha strängare krav än de lagen kräver, samt enskilda givare, skulle reagera. Om detta vet kommittén ingenting.</p>
<p>Det kan alltså inte uteslutas att kommitténs förslag skulle kunna komma att påverka gifta pars och ensamståendes möjligheter att adoptera. Det kan heller inte uteslutas att adoptivbarns möjligheter att söka sitt ursprung i vissa fall skulle kunna komma att påverkas vid en sådan lagändring som kommittén föreslår.</p>
<h2>Slutsatser om internationell adoption</h2>
<p>Försiktighetsprincipen, som jag menar bör vara en del av barnperspektivet, säger oss att beslut som rör barn måste baseras på god kunskap om konsekvenserna av de beslut vi fattar. Beslut om utvidgning av adoptionslagstiftningen bör därför inte fattas innan kunskapsläget om de adoptioner som hittills accepterats är mer fullständigt. Beslut om en utvidgning av adoptionslagstiftningen bör heller inte fattas förrän nödvändig forskning om existerande adoptivbarn i homosexuella familjer genomförts internationellt.</p>
<p>Barnens bästa skall vara grunden för de beslut vi fattar. Barnets bästa kan bara bedömas på en kunskapsgrund. När kunskap saknas är det inte möjligt att avgöra om möjligheten till internationell adoption för registrerade partners skulle vara barnens bästa. Det finns heller ingen anledning att hasta fram en lagändring i Sverige. Vi kan avvakta kommande amerikansk forskning om barn som adopterats i homosexuella familjer. Först när sådan forskning kommer kan barnens bästa bedömas. Då kan ställning till en lagändring tas på en kunskapsgrund.</p>
<p>Kommittén skriver att ”Det har inte framkommit något i den samlade forskningen som ger anledning att anta att adopterade barns identitetsutveckling skulle påverkas negativt om de levde tillsammans med homosexuella föräldrar.” Det finns ju ingen relevant forskning!</p>
<p>Vi vet att internationella adoptivbarn har extra och svåra livsuppgifter att hantera. Frågan är om de skulle klara att ytterligare livsuppgifter tillfördes och adderades, eller om det skulle göra att den samlade livsuppgiften blev övermäktig för fler barn.</p>
<p>Majoriteten i kommittén är inte beredd att invänta ny kunskap om adopterade och adopterade i homosexuella familjer. Frågan är därför hur stora effekter för de internationella adoptivbarnen man är beredd att acceptera för att Sverige snabbt skall kunna införa ny lagstiftning? Att kommittén inte ens resonerar om detta i betänkandet är direkt anmärkningsvärt sett i ett barnperspektiv. Istället avfärdas de risker som bl.a. kommitténs barnexperter påpekat kan existera.</p>
<p>Kommittén gör anspråk på att kunna väga samman forskningen om biologiska barn i homosexuella familjer och forskningen om internationella adoptivbarn, till en bild av hur det skulle gå för internationella adoptivbarn i homosexuella familjer. Bägge dessa forskningsområden har brister i metod och omfattning, som redovisats tidigare. Men den avgörande frågan är om en dylik sammanvägning alls seriöst går att göra.</p>
<p>Den ”sammanvägning” av forskningen som kommitténs majoritet gör är rätteligen att betrakta som en ren gissning. Kommittén har inte redovisat några som helst vetenskapliga utsagor som stöder att forskningen går att använda eller tolkas på det sätt kommittén gör. Därmed kan barnperspektivet knappast anses vara tillgodosett.</p>
<p>Utredningen söker inte i sina slutsatser efter barnets perspektiv på uppväxten, utan utgår från vuxnas önskningar om barn.</p>
<p>Kommittén redovisar att den svenska barnkommittén menade att ”en önskvärd metod för bedömning av vad som är barnets bästa är att kombinera vetenskap och beprövad erfarenhet med att låta barnen själva komma till tals.” Det är precis detta som kommittén underlåtit att göra. Kommittén har inte på bredden tillfrågat adoptivbarn om deras uppfattning i de frågor kommittén haft att hantera. Majoriteten är heller inte beredd att invänta forskning om adoptivbarn i homosexuella familjer, utan fattar beslut utan tillräcklig kunskapsgrund.</p>
<p>Intill dess att motsatsen kan visas i framtida forskning måste utgångspunkten vara att se det som särskilt viktigt för adopterade barn att så stor del av deras speciella behov som möjligt kan mötas inom familjen, som är barnets omedelbara värld. Föräldrarna är barnets primära förebilder. Ett utsatt barn skall i så liten utsträckning som möjligt tvingas söka sig utanför familjen för att finna förebilder. Ett barn skall söka sig utanför familjen, inte för att det måste, utan för att det väljer det.</p>
<p>Jag är därför inte beredd att nu utvidga adoptionslagstiftningen på ett sådant sätt att registrerade partners ges möjlighet att prövas som adoptivföräldrar. Denna uppfattning överensstämmer med den som Barnombudsmannen, Rädda Barnen, utredningens barnpsykiatriske expert Torgny Gustavsson, samt Adoptionscentrum m.fl. redovisat. Vad i detta papper anförs om internationella adoptivbarn gäller också för nationellt adopterade barn – med undantag för närståendeadoptioner, samt adoptioner där det i övrigt kan anses råda en särskild relation mellan adoptanten och barnet, såsom nära släktskap.</p>
<p>Det blir därmed alldeles tydligt att Haagkonventionen, som är till för att kvalitetssäkra internationella adoptionen, ej skall frånträdas.</p>
<h2>Närståendeadoptioner</h2>
<p>Närståendeadoptioner bör tillåtas för registrerade partners.</p>
<p>För dessa barn är det biologiska ursprunget klart, med allt vad det innebär av klarhet som förutsättning för identitetsbyggandet. Barnen lever i många fall innan adoptionen i samma familjekonstellation som efter adoptionen. Närståendeadoption blir ett sätt att ge barn med en förälder två föräldrar. I andra situationer kan det vara ett sätt att ge ett barn två fungerande föräldrar. I andra fall blir närståendeadoption ett sätt att ge barnet tryggare långsiktiga villkor i form av två juridiska föräldrar.</p>
<p>En närståendeadoption ger ett barn nya rättigheter, men den kostar också barnet rättigheter. Banden till en levande biologisk förälder klipps, liksom till den ene biologiske förälderns släktingar. Arvsrätten påverkas likaså. Det är alltså långt ifrån självklart att en närståendeadoption är till barnets fördel i det enskilda fallet.</p>
<p>Närståendeadoption för registrerade partners bör komma i fråga i situationer som är parallella till när gifta par idag kan närståendeadoptera, eller när det eljest finns en särskild relation såsom t.ex. nära släktskap mellan adoptanten och barnet.</p>
<p>Regeringen bör utforma förslaget till riksdagen på ett sådant sätt att inte reglerna för närståendeadoption kan användas för att kringgå dagens regler för internationella adoptioner, som jag menar inte nu skall ändras. Det skall alltså inte vara möjligt att ensamadoptera ett barn, med avsikt att sedan inom kort tid låta en registrerad partner genomföra en närståendeadoption.</p>
<h2>Insemination</h2>
<p>Insemination vid allmänt sjukhus bör tillåtas också för lesbiska kvinnor som lever i registrerade partnerskap, eller som varaktigt sammanbor. Denna möjlighet skulle stärka barnets möjlighet att få kännedom om sitt biologiska ursprung, samt minska riskerna för både mammor och barn.</p>
<p>När det gäller frågan om fastställande av rättsligt föräldraskap vid insemination av lesbiska kvinnor har dock kommittén inte fullgjort sin uppgift.</p>
<p>Vid mötet den 20 december 2000 presenterades texter om fastställande av föräldraskap vid insemination av lesbiska kvinnor, som varken hade diskuterats eller problematiserats tidigare. Till det nästkommande och tillika sista mötet med kommittén den 10 januari 2001 sändes helt omarbetade och delvis motstående texter ut. Under detta sista möte presenterades en tredje textvariant, som delvis var en tillbakagång till den första texten. Gemensamt är att texterna inte är skrivna i ett barnperspektiv, utan utgår från vuxnas vilja att bli – eller inte bli – föräldrar i rättslig mening.</p>
<p>Det rimliga förfaringssättet hade varit att genom framtagande av bakgrundsunderlag, texter för diskussion, utfrågningar av experter, samt hörande av relevanta organisationer arbeta sig igenom frågeställningen och på det viset komma fram till en slutsats.</p>
<p>Som frågan nu hanterats kan kommittén inte med full säkerhet veta vilka konsekvenser den föreslagna lagändringen skulle ge, eller om den ens är den mest lämpliga. Därmed kan knappast barnperspektivet kunna anses vara tillgodosett. Regeringen bör med kännedom om detta se över frågan i regeringskansliet, eller i särskild utredning. Barnets behov och rätt till sitt ursprung bör vara vägledande i detta arbete.</p>
<h2>Utredningens sätt att fungera</h2>
<p>Vid en rad tillfällen har det i kommittén påtalats att tiden varit alltför knapp för att kommittén på bästa sätt skulle kunna fullgöra sitt arbete. Regeringen har – enligt ordförandens uppgift – dock avvisat en förlängning av utredningstiden. Det är lika anmärkningsvärt som underligt. Det går knappast att hävda att ett par månaders förlängd utredningstid på något sätt menligt skulle kunna inverka på frågans vidare hantering. Däremot hade kommittén med ytterligare tid till förfogande kunnat slutföra frågor som nu måst avklaras i all hast, såsom frågan om fastställande av föräldraskap vid insemination.</p>
<p>Utredningens arbete har löpande och från ett tidigt stadium föregripits av regeringen och regeringspartiets partisekreterare. Uttalanden har gjorts när utredningens direktiv om sökande av kunskap i berörda frågor knappast kan anses ha varit fullgjorda. Det innebär att regeringsledamöternas ställningstaganden inte kan ha varit grundade på de fakta som utredningen haft i uppgift att ta fram. Eftersom regeringen av sitt agerande att döma avsåg att föregripa utredningens informationsinhämtning, diskussioner och ställningstaganden ter det sig som underligt att kommittén alls tillsattes.</p>
<p>Socialdemokraternas ledamöter i kommittén har inför de möten med kommittén som hade att avgöra direktivens frågor lämnat sina ställningstaganden till media.</p>
<p>Det är svårt att undandra sig känslan av att utredningen varit ett rent beställningsverk från regeringen.</p>
<p>Utredningen av en så svår, angelägen och för många känslig fråga hade behövt präglas av ett öppet, akademiskt, problematiserande och resonerande arbetssätt, för att vinna största möjliga trovärdighet. Dessvärre har så inte varit fallet. Och ännu återstår frågor att besvara.</p>
<p>Det är talande att kommittén legat under Justitiedepartementet. Det hade för att borga barnperspektivet i arbetet varit såväl rimligt som naturligt att Socialdepartementet fått hantera frågan. Det är likaså talande att regeringen valde att inte utse en person med barnpsykologisk bakgrund att leda utredningen.</p>
<h2>Förslagen till lagtext</h2>
<p>Mycket talar för att de två mödraskapen bör särskiljas i lagtexten. Den gängse termen "medmamma" ger vid handen att termen "medmor" och "medmoderskap" bör användas i lagtext. Detta för att undvika missförstånd och att lagtexten blir onödigt svårtydd.</p>
<h2>Reservation Chatrine Pålsson, ledamot (kd)</h2>
<p>Det kan aldrig ses som en rättighet för vuxna att ha barn. Däremot har barn rätt till föräldrar. Varje barn har en biologisk mamma och en biologisk pappa. Att dessa är av olika kön är en förutsättning för att ett nytt liv ska skapas. På grund av olika omständigheter kan en eller båda föräldrarna försvinna ur barnens liv. Det måste då enligt min mening vara varje samhälles skyldighet att så långt det står i dess makt medverka till att barnet ändå får en uppväxtsituation som liknar den grundläggande så mycket som möjligt. Adoptionens syfte och innebörd är att ge barnet en ersättning för sina biologiska föräldrar.</p>
<p>FN:s Barnkonvention framhåller att det främst är barnets rättigheter som ska beaktas vid adoption. Någon koppling mellan den vuxnes människovärde och rätten till barn, vare sig det rör sig om biologiska barn eller barn som adopteras, görs inte. Barnkonventionen föreskriver också att om det råder osäkerhet om huruvida lagstadganden eller andra åtgärder är till skada för barnet eller inte så skall försiktighetsprincipen råda. Det innebär att sådana åtgärder inte ska vidtas, som eventuellt kan utgöra ett hot mot barnets bästa, även om detta inte fullt ut kan beläggas. Barn får aldrig användas som verktyg för att åstadkomma vad som skulle kunna kännetecknas som en angelägen åtgärd för vuxna.</p>
<p>Både det biologiska och det psykologiska föräldraskapet är av grundläggande betydelse för barnets utveckling. Att den sker genom ett kontinuerligt växelspel mellan föräldrarnas olika roller har påvisats i en mängd olika studier. Varje barn bör därför så långt det är möjligt ha rätt till identifikation med föräldrar av båda könen. Denna princip ligger till grund för nu gällande familjerätt, vilken utgår ifrån båda föräldrarnas betydelse för barnets utveckling, och tillämpas till exempel i samband med vårdnadstvister.</p>
<p>Barn som adopteras till ett annat land har redan utsatts för upplevelser som kan påverka deras psykiska utveckling och anpassningsförmåga. Att adopteras av ett homosexuellt par torde kunna innebära en ökad belastning för ett sådant barn, särskilt under tonåren.</p>
<p>Om Sverige inför en rätt för homosexuella par att prövas för adoption, kan det leda till att praktiskt taget alla adoptioner stoppas från vissa givarländer som anser att det ökar påfrestningarna för barnet.</p>
<p>Inom ramen för kommitténs arbete har ett antal instanser, som i sin profession har barnets bästa i fokus, yttrat sig i frågan. Barnombudsmannen, Adoptionscentrum samt enskilda barnpsykiatriker har ansett att homosexuella par inte bör få rätt att bli prövade för internationella adoptioner. Det är förvånande att kommitténs majoritet, mot den samlade expertisens inrådan, ändå föreslår långtgående förändringar av gällande lagstiftning i denna riktning.</p>
<h2>Sammanfattning</h2>
<p>Av skäl som jag här redovisat anser jag inte att homosexuella par bör få rätt att prövas för adoption.</p>
<p>Jag anser inte heller att en homosexuell person ska få adoptera sin partners barn, s.k. styvbarnsadoption. Tvärtom bör kontakten mellan barnet och den biologiska föräldern eftersträvas antingen föräldrarna är hetero- eller homosexuella. I det fall ett barn växt upp tillsammans med sin biologiska förälders partner bör även denna ha rätt att prövas som vårdnadshavare om den biologiska föräldern avlider eller av annat synnerligt skäl inte kan ha vårdnaden om barnet.</p>
<p>Jag avstyrker också förslaget om att insemination ska medges för homosexuella par.</p>
<p>Jag anser att en person som är biologisk förälder inte får fråntas vårdnaden om sitt barn på grund av sin sexuella läggning. Vid en vårdnadstvist mellan föräldrar från ett tidigare heterosexuellt förhållande får inte den förälder som har en homosexuell läggning diskrimineras. Sexuell läggning ska alltså inte i sig vara utslagsgivande vid vårdnadstvister.</p>
<h2>Särskilt yttrande av ledamoten Isa Halvarsson, ledamot (fp) Assisterad befruktning (avsnitt 13.4.4)</h2>
<p>Jag instämmer i kommitténs bedömning att reglerna för fastställande av rättsligt föräldraskap vid assisterad befruktning ska behandla homosexuella och heterosexuella på likartat sätt. Däremot känner jag stor tveksamhet inför den lagtekniska modell som kommittén valt för att genomföra denna likabehandling. Förslaget kommer sannolikt att medföra att färre barn kommer att få ha kontakt med sin biologiska far under uppväxten och att färre homosexuella män kommer att kunna fungera som rättslig far till sina biologiska barn.</p>
<p>Kommittén föreslår nya bestämmelser som ska göra det möjligt att avgöra föräldraskap inom homosexuella förhållanden på ett sätt som motsvarar dagens regler för heterosexuella par. Man kan dock med fog hävda att dagens regelverk om föräldraskap vid assisterad befruktning utgår från att befruktningen sker på klinik. Även om regelverket även ska gälla vid givarinsemination i hemmet har lagstiftaren inte särskilt beaktat denna företeelse, eftersom den veterligt knappast förekommer bland heterosexuella. Bland homosexuella par är däremot givarinsemination i hemmet en vanlig företeelse.</p>
<p>Enligt kommitténs förslag ska kvinnor som lever i parförhållande ges möjlighet att erhålla assisterad befruktning vid allmänt sjukhus.</p>
<p>De kvinnor som i framtiden väljer att göra inseminationen i hemmet, trots möjligheten till assisterad befruktning vid allmänt sjukhus, kan antas ha särskilda skäl till detta. Typiskt sett torde avsikten i sådana fall vara att donatorn ska ha en aktiv roll som förälder.</p>
<p>Om en kvinna i ett lesbiskt förhållande blir mor genom insemination i hemmet, är det enligt dagens förhållanden den biologiska pappan som blir barnets andra rättsliga förälder. Enligt kommitténs förslag kan däremot den biologiska pappan bara fungera som rättslig förälder i de fall då den inseminerade kvinnans partner eller sambo (medmamman) avstår från att lämna samtycke till inseminationen. Med en sådan lösning sker den i och för sig önskvärda förstärkningen av medmammans ställning på direkt bekostnad av den biologiska pappans ställning.</p>
<p>De av kommittén föreslagna reglerna får alltså olyckliga konsekvenser då de tillämpas vid givarinsemination i hemmet. I den fortsatta beredningen bör det därför undersökas om det finns andra lagtekniska lösningar som i dessa situationer stärker medmammans ställning utan att försvaga den biologiska pappans ställning.</p>
<p>En sådan lösning skulle kunna vara att i regelverket för fastställande av rättsligt föräldraskap ha skilda bestämmelser för insemination i hemmet och insemination vid allmänt sjukhus. Exempelvis skulle, vid insemination i hemmet, den biologiske fadern kunna anses som barnets rättsliga far i de fall då han samtycker till detta och det framstår som uppenbart vem som är biologisk far. I övriga fall skulle moderns make/partner/sambo anses som den andra rättsliga föräldern.</p>
<p>En variant på denna lösning skulle kunna inkludera införandet av möjlighet till insemination vid allmänt sjukhus med sperma från donator som kvinnan valt själv. Detta är något som efterfrågas av många lesbiska kvinnor. I en enkät som utredningen låtit göra föredrog 30 procent av de tillfrågade kvinnorna insemination i hemmet, 33 procent föredrog assisterad befruktning vid sjukhus med vald donator medan endast 17 procent föredrog assisterad befruktning vid sjukhus oavsett donator. Skillnaden i regelverket för fastställande av föräldraskap skulle då gå mellan insemination med sperma från donator som kvinnan valt själv (i hemmet eller vid allmänt sjukhus) och insemination med sperma från donator som läkare valt (vid insemination vid allmänt sjukhus).</p>
<p>Oavsett val av lagteknisk modell bör dock reglerna givetvis vara utformade på ett likartat sätt för både homosexuella och heterosexuella par.</p>
<h2>Särskilt yttrande av Ulla Fredriksson, f.d. överdirektör, NIA, Torgny Gustavsson, överläkare i barn- och ungdomspsykiatri, Margret Henningsson, föreningar och nätverk för adopterade och adoptionsorganisationer, Börje Svensson, Rädda Barnen och Concetta Taliercio, Barnombudsmannen</h2>
<p>Detta yttrande gäller de förslag som kommitténs majoritet, i den följande kallad utredningen, har lämnat i fråga om homosexuellt föräldraskap som rör gemensam adoption och styvbarnsadoption. Med gemensam adoption avses här att registrerade partner ges möjlighet att gemensamt prövas som adoptivföräldrar vid nationell eller internationell adoption. Styvbarnsadoption innebär att det införs en möjlighet för en registrerad partner att adoptera den andre partnerns barn, biologiskt eller adopterat.</p>
<p>Vi instämmer i utredningens förslag att införa en möjlighet för en registrerad partner att styvbarnsadoptera den andre partnerns biologiska barn. Vi anser däremot inte att en registrerad partner bör ges möjlighet att styvbarnsadoptera den andre partnerns adopterade barn. Vi delar inte heller utredningens uppfattning att registrerade partner bör ges möjlighet att gemensamt prövas som adoptivföräldrar vid nationell eller internationell adoption. Det finns enligt vår mening sakliga skäl att bibehålla skillnaderna i lagstiftningen i denna del.</p>
<p>Våra ställningstaganden tar sin utgångspunkt i den grundläggande princip om barnets bästa som finns i FN:s konvention om barnets rättigheter (barnkonventionen). Vi anser att utredningens arbete inte i tillräcklig grad utgått från principen om barnets bästa. Den har istället i allt för hög grad fokuserat på vuxnas behov och perspektiv. I strävan för vuxnas rättigheter – hur angelägna de än må vara – får barnen aldrig bli verktyg för att tillgodose en grupp vuxnas intressen. Vi vill betona att våra ställningstaganden inte har sin grund i uppfattningen att homosexuella par skulle ha sämre förmåga att erbjuda god omsorg och omvårdnad om barnet än andra föräldrar.</p>
<p>Utredningen konstaterar att den samlade forskningen visar att barn med homosexuella föräldrar utvecklas psykologiskt och socialt på liknande sätt som de barn de jämförts med. Vi anser inte att sådana slutsatser med säkerhet kan dras på grundval av den tillgängliga forskningen.</p>
<p>Det finns vidare en tydlig tendens i betänkandet att tona ned den psykiska sårbarhet som adopterade kan uppvisa till följd av sin särskilda bakgrund. Den psykiska sårbarheten ses enbart ur perspektivet psykisk hälsa eller ohälsa. På liknande sätt finns generellt en tydlig tendens att tona ned de negativa resultat som framkommit i forskningen om barn i homosexuella familjer.</p>
<p>Vi föreslår att den svenska adoptionslagstiftningen ses över i ett större perspektiv.</p>
<h2>Barnets bästa</h2>
<p>I barnkonventionens artikel 3 återfinns grundprincipen om barnets bästa. Här slås fast att barnets bästa skall komma i främsta rummet ”vid alla åtgärder som rör barn”. Stadgandet skall tolkas som att detta gäller all offentlig och privat verksamhet där beslut fattas om barn och unga. Artikel 3,1 lyder ”Vid alla åtgärder som rör barn, vare sig de vidtas av offentliga eller privata sociala välfärdsinstitutioner, domstolar, administrativa myndigheter eller lagstiftande organ, skall barnets bästa komma i främsta rummet.”</p>
<p>Innebörden av formuleringen i artikel 3 om barnets bästa innebär att principen alltid skall beaktas. I situationer då den vägs mot andra intressen skall barnets bästa väga tungt, ”... the best interests of the child shall be a primary consideration” . Det kan dock finnas situationer då andra intressen kan väga tyngre. Sådana intressen kan t.ex.vara samhällsekonomiska.</p>
<p>Barnkonventionen fastslår också vissa situationer då principen om barnets bästa skall ges absolut prioritet ”the best interests of the child shall be the paramount consideration” . Det har på svenska översatts med att staterna skall säkerställa att ”barnets bästa främst beaktas” . Uttrycket barnets bästa formuleras således starkare i några av sakartiklarna, bland annat i artikel 21 om adoption. Detta innebär att barnets bästa skall vara styrande för alla överväganden som rör adoption.</p>
<p>Även den svenska adoptionslagstiftningen bygger på principen om barnets bästa. Detta framgår till exempel av reglerna om adoption i föräldrabalken, socialtjänstlagen och lagen om internationella rättsförhållanden rörande adoption. När det gäller adoption bärs den svenska lagstiftningen upp av tanken att inga andra intressen kan ta över barnets. Enligt 4 kap. 6 § föräldrabalken (FB) skall domstolen pröva om det är lämpligt att adoptionen äger rum, varvid ”tillstånd får ges endast om adoptionen är till fördel för barnet” .</p>
<p>När man bedömer barnets bästa vid t.ex. samhällsplanering och lagstiftning finns det dessutom anledning enligt vår mening att etablera och använda en försiktighetsprincip. Den innebär att när det råder osäkerhet om huruvida en förändring kommer att vara till fördel för de barn den är avsedd att gälla, skall man avvakta med förändringen till dess ett säkrare beslutsunderlag föreligger. En sådan princip måste anses vara helt i barnkonventionens anda.</p>
<p>Vid adoption skall alltså enligt gällande regler endast tas hänsyn till barnets bästa. Hur bedömer man då vad som är barnets bästa vid adoption?</p>
<p>En önskvärd metod är enligt den svenska Barnkommittén att beslut om barnets bästa grundas på vetenskap och beprövad erfarenhet och utgår från det barnen själva ger uttryck för. Vi kommer i det följande att redogöra för vad som framkommit i forskningen om barn som lever i homosexuella familjer och om adoptivbarn.</p>
<h2>Barn i homosexuella familjer</h2>
<p>Forskningsmaterialet</p>
<p>Utredningen konstaterar bl.a. att den samlade forskningen visar att barn med homosexuella föräldrar utvecklas psykologiskt och socialt på liknande sätt som de barn de jämförts med.</p>
<p>Vi anser inte att sådana slutsatser med säkerhet kan dras på grundval av den i betänkandet redovisade forskningen. Forskningsresultaten i sig talar förvisso i den riktningen, men det finns likväl anledning att värdera dessa resultat med stor försiktighet av följande skäl:</p>
<p>Det saknas i utredningen en tillräckligt tydlig redovisning av tillvägagångssätten för litteraturgranskningen dvs. vilka databaser som använts, om litteratursökning kompletterats med kontakter med internationellt välrenommerade forskningscentra eller forskare. Någon sådan redogörelse finns inte heller i den till utredningen bilagda forskningsöversikten av Innala. Detta behövs för att kunna bedöma den forskning som kommittén haft tillgång till. Utan dessa redovisningar har den utomstående svårigheter att värdera underlaget avseende kvalitet, balans och fullständighet. Sådan redovisning krävs givetvis beträffande litteratur om såväl barn i homosexuella familjer som adoptivbarn.</p>
<p>Utredningen diskuterar i avsnittet 11.2.3 att urvalsproblem vid forskning angående barn i homosexuella familjer kan tänkas påverka resultatens kvalitet. Enligt vår uppfattning iakttar dock utredningen i sina slutsatser och ställningstaganden i avsnitten 13.2.2 och 13.4.2 inte den försiktighet avseende tolkningen av forskningsresultaten, som man tidigare redogjort för, och som är högst relevant. Detta gäller såväl de internationella som de av kommittén beställda svenska studierna.</p>
<p>I de svenska studierna som utredningen låtit göra och i de internationella studierna har de individer som ingår anmält sig själva. Det finns anledning att förmoda att denna urvalsmetod ger ett positivt urval vilket i sin tur kan antas leda till att resultaten är systematiskt (dvs. på grund av metoden) snedvridna. Eftersom det är de homosexuella föräldrarna, som anmäler sina barn till barn- och ungdomsundersökningarna, kan man förmoda att det blir en överrepresentation av problemfrihet beträffande barnen eftersom föräldrar generellt inte "vill skylta med misslyckanden". Liknande tendenser finns antagligen beträffande enkätstudien om homosexuellt föräldraskap. Man kan förvänta sig en större motivation att besvara enkäten hos de som är positiva till homosexuellt föräldraskap. Visserligen är det ofrånkomligt att urvalet görs på detta sätt, när det gäller dolda populationer som också redovisas i betänkandet. Det innebär emellertid samtidigt att resultaten måste värderas med försiktighet på ett sätt som inte avspeglas i betänkandet.</p>
<p>Det är enligt vår mening en svaghet avseende resultatens giltighet att litteratursammanställningen endast innehåller en longitudinell studie. Det är även få studier som avser barn som helt vuxit upp i homosexuella familjer. Vidare är det i studierna mycket få barn som adopterats till homosexuella familjer. Det finns inte någon enda studie som specifikt undersökt adopterade barn som växer upp med homosexuella föräldrar.</p>
<p>Vi kan konstatera att de två studier som utredningen låtit göra är små, vilket gör att resultaten måste tolkas med stor försiktighet och att generaliserbarheten i resultaten måste anses som begränsad. Därmed skall emellertid inte förstås att man inte kan se resultaten som tillförlitliga i sig. Vi är själva medvetna om detta när vi använder oss av forskningsresultaten. Beträffande intervjustudien med tonåringar och unga vuxna, måste framhållas att det är en kvalitativ djupintervjustudie utan jämförelsegrupp. Det innebär att studien inte kan utgöra grund för jämförelser med andra grupper av individer, vilket sker i betänkandetexten.</p>
<p>Beträffande studien med små barn måste särskilt understrykas att det ringa antalet innebär att det behövs mycket påtagliga skillnader på gruppnivå, för att de vid statistisk bearbetning skall framstå som signifikanta. De antydda skillnader som framkommer kan alltså vara avspeglingar av verkliga skillnader, som skulle visat sig i ett större material, men de kan naturligtvis också ha visat sig vara icke-existerande.</p>
<p>Bedömning av forskningsresultaten</p>
<p>I avsnitt 13.2 behandlar utredningen barns förhållanden i homosexuella familjer. Utredningen konstaterar att för en del av barnen kan det under vissa skeenden av uppväxten uppstå konflikter som är relaterade till förälderns homosexualitet.</p>
<p>Vi instämmer i utredningens slutsatser ovan. Men vi vill göra följande kompletteringar. Det finns generellt såväl i avsnittet 11.3, där forskningen om barn med homosexuella föräldrar redovisas, som i 13.2 en tydlig tendens att tona ned negativa resultat som framkommit av den åberopade forskningen. Det gäller bl.a. en något sämre mor-barnkontakt i småbarnsåren, vissa kamratproblem såsom tendens till reservation i förhållande till kamrater. En del av dessa barn har även problem med att berätta om sin familj i de tidiga tonåren, de måste också ”komma ut” som barn till homosexuella. De känner oro angående sin egen sexuella läggning och känner en rädsla för att bli mobbade.</p>
<p>Utredningen ställer barnets oro för negativa konsekvenser mot faktiska och mer gynnsamma yttre förhållanden. Detta sätt att kontrastera inre upplevelse mot yttre observationer får till följd att barnens oro synes mindre viktig. Det finns dock inte något enkelt samband mellan oro å ena sidan och faktisk orsak å den andra. Så länge det inte rör sig om sjuklig rädsla, finns det en för individen reellt upplevd anledning till sin rädsla, och personen vet i förväg inte att rädslan längre fram kan komma att ses som obefogad.</p>
<p>Rädslan i sig påverkar livskvaliteten negativt och kan vara skadlig för hälsa och utveckling . Detta förhållande har ingen relation till om barnet t.ex. verkligen blir mobbat eller inte, utan ett sådant faktum måste värderas separat.</p>
<p>I redovisningarna av forskningsläget finns det vidare en tendens att värdera resultaten i ett historiserande perspektiv, dvs. bedöma dem utifrån hur den vuxne kommer att värdera sin uppväxt och må psykiskt. Den svenska Barnkommittén tar upp barndomens egenvärde som en av utgångspunkterna för barnperspektivet. Man menar därvid att barndomen inte enbart skall ses som en förberedelsetid för vuxenlivet utan som en del av livet med ett värde i sig. Vad som händer i barndomen skall därför i första hand värderas utifrån hur den upplevs av barnet. De negativa faktorer som framkommer kan alltså inte ses som mindre allvarliga, för att de inte resulterar i senare problem.</p>
<h2>Adoptivbarns särskilda behov</h2>
<p>I utredningens avsnitt 5.8 redogörs ingående och förtjänstfullt för forskning runt adopterades psykologiska utveckling och hälsa. Någon redovisning av hur urvalet av den redovisade forskningen skett finns tyvärr inte. Utredningen koncentrerar sig på forskning från de nordiska länderna. På så sätt kommer en del forskningsresultat, som påvisar sämre psykisk hälsa än genomsnittligt hos adopterade, ej att finnas med. Detta gäller bl.a. en stor flernationell studie under ledning av professor Frank C Verhulst, Holland.</p>
<p>I avsnitt 13.3 behandlar utredningen adoptivbarns särskilda behov. Utredningen konstaterar att forskningen visar att adoptivbarn som grupp har lika god psykisk hälsa och är lika socialt välanpassade som andra barn. De konstaterar vidare att adopterade barn kan uppvisa en psykisk sårbarhet till följd av sin särskilda bakgrund. Denna sårbarhet kan vara särskilt påtaglig vid barnens känslomässiga anknytning till föräldrarna och andra senare i livet och i deras identitetsutveckling. Forskningen visar att de flesta adoptivbarn kan hantera detta utan att den psykiska hälsan påverkas.</p>
<p>Utredningen konstaterar vidare att vissa adopterade barn kan uppleva konflikter och andra svårigheter som är relaterade till att de är adopterade, som t.ex. en känsla av att vara avvikande och annorlunda.</p>
<p>Vi delar utredningens slutsatser om adoptivbarns särskilda behov. Vi vill emellertid tillägga följande.</p>
<p>Vi anser inte att det är en känsla  av annorlundaskap som adoptivbarnen har. Adopterades egna berättelser visar att många upplever ett faktiskt annorlundaskap. Hur annorlundaskapet upplevs och hanteras skiljer sig mellan olika barn.</p>
<p>Barnets tidigare erfarenheter av separationer lever kvar. Dessa kan komma till uttryck under perioder i livet som är extra känsliga, t.ex. i puberteten eller vid olika livskriser såsom skilsmässa i familjen eller senare i livet från en partner. Även om det inte nödvändigtvis resulterar i manifesta psykiska symptom eller känslo- och upplevelsemässiga problem, medför det hos många en sårbarhet. Att denna inte syns innebär inte att den är utan betydelse. Även för utåt sett välfungerande adopterade innebär det faktum att de en gång blivit övergivna en särskild inre process som skiljer dem från andra. Även för de adopterade som klarar sig bra innebär den särskilda bakgrunden en extra livsuppgift. De måste vid olika tillfällen i livet ägna psykisk energi åt att bearbeta att de blivit övergivna, att de har eller har haft en annorlunda familjesituation under uppväxten och ofta har ett annorlunda utseende än majoritetsbefolkningen.</p>
<p>Identitetsutvecklingen sker som en inre process, där barnet utvecklar bilden och upplevelsen av sig själv utifrån hur det erfar likheter och skillnader gentemot i första hand sina föräldrar. Det är en ömsesidig process i så motto, att barnet också söker och behöver bekräftelse på i första hand likhet och acceptans från föräldrarna. Det transkulturellt adopterade barnet har särskilda förhållanden att bearbeta i dessa avseenden. Barnet måste förhålla sig till flera verkliga skillnader gentemot sina föräldrar, skillnader som barnet själv upptäcker efter hand, och som innebär att identitetsbildningen kompliceras. Det förefaller sannolikt, att det skulle kunna innebära en ytterligare svårighet beträffande att finna likhet och hantera skillnad, om föräldrarna också utgör en minoritetsgrupp i samhället. Inte minst som flera barn till homosexuella berättar om en problematik som har med identitetsutveckling att göra.</p>
<p>Utredningen diskuterar behovet av parets möjligheter att erbjuda barnet såväl kvinnliga som manliga förebilder för homosexuella par som skall prövas för adoption. Utifrån ett barnperspektiv och ur det presumtiva adoptivbarnets synvinkel borde det vara så, att ett barns primära behov av bl.a. förebilder och anknytningspersoner skall finnas inom den familj, där barnet skall växa upp. Samhällets uppgift är att utreda att sådana förhållanden finns, inte att brister i dessa avseenden skall kunna kompenseras utanför familjen.</p>
<p>I betänkandet under 5.8 visar epidemiologiska studier att adoptivbarns anpassning och psykiska hälsa inte skiljer sig från andra barns. Man finner dock i kliniska studier att utlandsfödda adoptivbarn är överrepresenterade på barnpsykiatriska kliniker och institutioner samt att de har fler och allvarligare problem än andra barn. Inom psykiatrin var adoptivbarnen ungefär dubbelt så många som kunde förväntas utifrån deras andel i befolkningen. Vid hem för dygnsvård var det 2,4 gånger fler adopterade barn än förväntat.</p>
<p>För att på lämpligaste sätt bedöma vad som är barnets bästa skall man ta hänsyn till såväl vetenskap och beprövad erfarenhet som barnets egna synpunkter. Utredningen har hållit en hearing med företrädare för de adopterade samt för adoptionsorganisationerna och man har i litteraturgranskningen hänvisat till adopterades egna berättelser. I övervägandena i avsnitt 13 är det dock påfallande att kommittén inte i något avseende refererat till detta material. Vi vill ur detta lyfta fram några olika aspekter.</p>
<p>Det finns i de adopterades egna berättelser, som ofta återkommande tema, skildringar av den identitetsmässiga förvirring och den relationsmässiga problematik som många adopterade upplever. Den hänför sig till det flerfaldiga annorlundaskapet som kan bestå i att inte växa upp i sin biologiska familj, att numera oftast ha en annorlunda etnisk tillhörighet än omgivningen, att ha förlorat ett språk och en kultur och att ha blivit såväl bortvalda som utvalda. I de adopterades berättelser framgår att denna särskilda situation ofta innebär en smärta och alltid, även om de som individer inte har någon psykiatrisk problematik, innebär något att bearbeta och förhålla sig till under stora delar av livet.</p>
<p>Vi vill också hålla fram att företrädare för föreningar och nätverk för adopterade till övervägande delen ställt sig negativa till homosexuellas möjlighet att bli prövade för gemensam adoption.</p>
<h2>Gemensam adoption</h2>
<p>I avsnitt 13.4.2 behandlar utredningen gemensam adoption. Utredningen föreslår att registrerade partner i likhet med makar skall ges möjlighet att gemensamt prövas som adoptivföräldrar. Vi delar inte  utredningens uppfattning i detta avseende.</p>
<p>Vi välkomnar en utveckling som innebär jämställdhet mellan heterosexuella och homosexuella. De homosexuella skall självklart kunna ingå partnerskap och inte diskrimineras i arbetslivet. Det kan därför vara lätt att se adoption som nästa och ytterligare ett steg i att öka jämställdheten för homosexuella. Nu gäller det emellertid inte bara vuxna människors rätt och valmöjligheter utan också en tredje och svagare part, som inte har möjlighet att föra sin talan, nämligen barnet. Det finns som vi ser det, en motsättning mellan två perspektiv i kommitténs uppdrag – dels vuxna homosexuella par som önskar bli föräldrar genom adoption och i detta avseende helt jämställas med heterosexuella par, dels övergivna barns behov och förutsebara problematik. Frågan om homosexuellas rätt att bli prövade för adoption är därför inte en fråga om en grupps rättigheter i förhållande till en annan, utan om samhällets ansvar för att barnets bästa sätts främst.</p>
<p>När ett barn lämnas för adoption är samhället skyldigt att ta ansvar för att barnet får så goda uppväxtvillkor som överhuvudtaget är möjligt. När det gäller adoption bärs den svenska lagstiftningen upp av tanken att inga andra intressen kan ta över barnets, adoptionen skall anses vara till fördel för barnet. Barn som adopteras har övergivits av sina biologiska föräldrar. De bär således redan med sig en utsatthet och sårbarhet när de adopteras. Beträffande internationellt adopterade barn har de även förlorat sitt etniska ursprung. De har inte heller någon förankring i den blivande adoptivfamiljen eller det nya hemlandet. Samhället bör därför inte medverka till förhållanden, som riskerar att leda till ytterligare belastningar för dessa barn.</p>
<p>Det bör också framhållas att trots att allmänhetens inställning till homosexuella har förbättrats anser en stor del av alla åldersgrupper som besvarat Forskningsgruppen för Samhälls- och Informationsstudier (FSI) enkät att homosexuella par inte bör få rätt att prövas som adoptivföräldrar.</p>
<p>Att växa upp i en homosexuell familj är att tillhöra en minoritet och det innebär att man inte har det riktigt som andra. För det adopterade barnet blir det ofta ett flerdubbelt annorlundaskap. Det är flera processer samtidigt – ursprunget, identiteten och familjens särskilda situation. Dessa processer finns med hela livet, men vi vet mycket lite om vad de innebär på sikt eftersom det saknas longitudinella studier. Utifrån nuvarande forskning finns ingen helhetsbild som visar hur det går för adopterade utifrån ett livsperspektiv.</p>
<p>Utredningens bedömningar skall enligt direktiven göras med utgångspunkt i barnets bästa, på basis av vad som utretts om förhållandena för barn i homosexuella familjer och vad som är känt om adoptivbarns särskilda behov.</p>
<p>Det har konstaterats i betänkandet att det inte finns någon ökad förekomst av psykiatriska symptom för adoptivbarn och inte för barn i homosexuella familjer. Det finns mycket lite kunskap om barn som har hela sin uppväxt i homosexuella familjer. Vi har ändå tillräckligt med data som ger belägg för att det innebär en ökad belastning att växa upp i en homosexuell familj eller som adopterad. Det är möjligt att den sammanlagda ökade belastningen för adopterade i en homosexuell familj skulle innebära en förhöjd risk för psykisk ohälsa. Ingen vet hur stora marginalerna är. Vi anser därmed att det inte är till barnets bästa att adopteras av ett homosexuellt föräldrapar.</p>
<h2>Styvbarnsadoption</h2>
<p>I avsnitt 13.4.3 behandlar utredningen styvbarnsadoption. Utredningen föreslår att det införs en möjlighet för en registrerad partner att adoptera den andre partnerns barn.</p>
<p>Vi instämmer i utredningens förslag när det gäller möjligheten för en registrerad partner att adoptera den andre partnerns biologiska barn. Vi anser däremot inte att en registrerad partner bör ges möjlighet att styvbarnsadoptera den andre partnerns adopterade barn.</p>
<p>I familjer där ena parten är biologisk förälder har barnet redan sitt ursprung klart. Det har för det mesta redan sina relationer, anknytning och bakgrund uppbyggda med åtminstone en biologisk förälder. Samhället har då en skyldighet att underlätta, inte motverka och försvåra, dessa barns uppväxt.</p>
<p>Regler skall alltså inte förhindra att barnet adopteras av partnern till den biologiske föräldern om det skulle bedömas vara till fördel för barnet. Vi anser att det inte bör göras någon åtskillnad om föräldrarna är homosexuella eller heterosexuella. En individuell prövning skall göras på samma sätt som redan görs. Det är således fortfarande barnets bästa som skall vara utslagsgivande. En viktig aspekt är att barn som fyllt tolv år inte får adopteras utan eget samtycke 4 kap. 5 § (FB). Även yngre barns åsikter skall beaktas om barnets ålder och mognad ger skäl för det 4 kap. 6 § (FB). Detta är i överensstämmelse med barnets rätt att komma till tals enligt artikel 12 i barnkonventionen. Barnets rätt att komma till tals betonas vidare särskilt i bl.a. artikel 21 om adoption. Enligt vilken de personer som berörs skall ha ”givit sitt fulla samtycke till adoptionen”.</p>
<p>Vi anser däremot inte  att en registrerad partner bör ges möjlighet att styvbarnsadoptera den andre partnerns adopterade barn. Problematiken för detta barn blir densamma som vi redovisat vid gemensam adoption.</p>
<h2>Vi föreslår att adoptionslagstiftningen ses över</h2>
<p>Homosexuellas möjlighet att adoptera uppfattas av många som en rättvise- och diskrimineringsfråga. Homosexuella pars möjlighet till adoption måste emellertid ses i ett vidare sammanhang. Frågor om adoption väcker starka känslor och åsikterna går isär. Några uppfattar adoption som en fortsättning av imperialismen och anser därför att samtliga internationella adoptioner borde upphöra. Andra ser det som en demokratisk rättighet och menar att alla bör ges möjlighet till en individuell prövning. Samhället tar ett mycket stort ansvar när barn omplaceras, inte minst vid internationella adoptioner.</p>
<p>Utredningens uppdrag har enbart avsett frågor rörande homosexuellas möjlighet till adoption m.m. Vi menar att de svenska adoptionsreglerna bör ses över i ett större perspektiv. Det är viktigt att utvärdera den befintliga verksamheten innan den utvidgas ytterligare. Det kan idag förefalla märkligt att ett gift par eller en ensamstående kan adoptera barn men däremot inte sambor. Det kan i sammanhanget nämnas att bestämmelsen om ensamståendes rätt till prövning för adoption kom 1917.</p>
<p>En översyn av adoptionslagstiftningen måste göras i samspel med aktuell forskning om adoptivbarn och de adopterades egna berättelser, för att undersöka om lagstiftningen är anpassad till dagens barnperspektiv. Vid denna översyn bör undersökas vad som är det bästa för barnet enligt forskarna och vilken familjekonstellation som är till fördel för barnet.</p>
<h2>Avslutande kommentar</h2>
<p>I sin regeringsförklaring september 2000 uttalade statsministern bl.a. att ”FN:s barnkonvention skall efterlevas” och att ”barnen skall stå främst”. Om Sverige menar allvar med sitt åtagande att följa barnkonventionen och att barnen skall stå främst så skall barnets intresse och inte de vuxnas stå i fokus.</p>
<h2>Särskilt yttrande från Margret Henningsson, expert Angående utländska förhållanden och internationellt samarbete</h2>
<p>Jag instämmer inte i kommitténs förslag om möjlighet till gemensam adoption och styvbarnsadoption för homosexuella gällande barn födda i annat land än Sverige.</p>
<p>Förutom de skäl som anges i det gemensamma yttrandet skrivet av experterna Ulla Fredriksson, Torgny Gustavsson, Margret Henningsson, Börje Svensson och Concetta Taliercio om gemensam adoption och styvbarnsadoption vill jag härmed göra följande tillägg:</p>
<p>Om homosexuella par ges möjlighet att adoptera innebär det risk för att: adoptionsverksamheten i ursprungsländer försvåras, då homosexualitet ofta är ett känsligt ämne och internationella adoptioner kontroversiellt. trovärdigheten ifrågasätts internationellt när vi kringgår Haagkonventionen, en konvention som bland annat Sverige arbetat för att få till stånd och som bygger på Barnkonventionen samt frånträder 1967 års europeiska konvention om adoption av barn. förtroendet för svensk adoptionsverksamhet minskar i ursprungsländerna då experter och ledamöter i kommittén inte instämmer i utredningens förslag, utan istället anser att förslaget som läggs fram inte bygger på ”barnet bästa”.</p>
<h2>Kommitténs arbete</h2>
<p>Enligt direktiven skall kommittén undersöka och redovisa hur de länder som Sverige idag samarbetar med om internationella adoptioner skulle reagera om homosexuella par ges möjlighet att prövas som adoptivföräldrar.</p>
<p>Kommittén har vänt sig med frågor till tjugofem ursprungsländer via de svenska ambassaderna i länderna. Ambassaderna har i sin tur vidarebefordrat frågorna, i första hand till ansvarigt ministerium eller central myndighet i respektive land.</p>
<p>Två frågor ställdes till ursprungsländerna: Ena frågan gällde om de kunde tänka sig att låta homosexuella par adoptera barn från deras land. Andra frågan var om en eventuellt svensk lagändring skulle kunna påverka möjligheterna negativt för svenska heterosexuella par som vill adoptera.</p>
<p>Sjutton länder svarade och samtliga tillåter endast heterosexuella par – och i de flesta fall ensamstående – att adoptera.</p>
<p>Endast tio länder svarade på den andra frågan. Sju av dessa menade att en svensk lagstiftning som ger homosexuella par möjlighet att adoptera inte skulle påverka svenska heterosexuella pars möjlighet att adoptera negativt.</p>
<p>Det är anmärkningsvärt att de flesta ursprungsländer inte svarat på denna fråga, däribland flera länder som det kommer många adoptivbarn ifrån till Sverige. Detta kan mycket väl vara en ”diplomatiskt tystnad” i en, för ursprungsländerna, mycket kontroversiell fråga.</p>
<p>De svar som kommittén fått in får betraktas som ländernas officiella svar.</p>
<p>Vilka barn som skall lämnas för adoption och vem som skall få adoptera ett enskilt barn bestäms dock ofta av lokala adoptionsorganisationer, myndigheter eller barnhem. Handläggningen är olika i olika länder.</p>
<p>Detta innebär att om en svensk lagstiftning ger homosexuella par möjlighet att adoptera, kan en enskild organisation eller lokal myndighet i ett ursprungsland bli mer restriktiv gentemot alla svenska adoptanter trots att landets officiella svaret varit ett annat.</p>
<h2>Samarbetet med ursprungsländerna</h2>
<p>Internationella adoptioner började i liten skala på 1950-talet och ökade sedan under 1960-talet. I dag kommer omkring 1 000 adoptivbarn per år till Sverige. Totalt finns över 40 000 adopterade födda i andra länder.</p>
<p>De allra flesta internationella adoptioner i Sverige förmedlas i dag via auktoriserade adoptionsorganisationer. Dessa samarbetar med myndigheter, organisationer och barnhem i olika länder.</p>
<p>Under drygt 30 år har relationer byggts upp och nätverk bildats för att barn som inte kan växa upp i sitt födelseland ska kunna få en familj i Sverige. Respekt och förtroende är grundpelare för ett fungerande samarbete. Respekt för lagstiftning och kulturella värderingar i ursprungslandet och förtroende för att man i mottagarlandet arbetar för barnets bästa som primärt mål.</p>
<p>I många länder är internationella adoptioner ifrågasatta. Då och då dyker det upp nyheter i media om barn som sålts, utnyttjats eller misshandlats.</p>
<p>Utifrån detta kan frågor om homosexuellas möjlighet att adoptera upplevas provocerande, kränkande, hotfulla eller i alla fall obegripliga.</p>
<p>I de flesta av länderna är dessutom homosexualitet ett mycket känsligt ämne och till och med straffbart i vissa.</p>
<p>Familjeföreningen för internationell adoption (FFIA) är den svenska adoptionsorganisation som förmedlat flest barn från Kina, över 500 adoptioner sedan 1992.</p>
<p>Med anledning av att det i debatten sagts att det är tillåtet för homosexuella att adoptera i Kina skrev FFIA ett pressmeddelande i augusti 2000, där man dementerade detta.</p>
<p>Det är förbjudet för homosexuella, både par och ensamstående, att adoptera barn från Kina.</p>
<p>Den kinesiska centralmyndigheten är mycket tydlig i sin information om detta och uttrycker det så att man inte tillåter ”de homosexuella och de som har homosexuella tendenser att adoptera kinesiska barn genom internationell adoption. Vi förbjuder utan undantag adoptionssökande som inte uppfyller kinesiska moralnormer och beteenderegler att komma till Kina för att adoptera barn”.</p>
<p>Detta är ett exempel på hur känslig frågan om homosexualitet och adoption är. Internationella adoptioner kommer inte generellt att stoppas om Sverige tillåter homosexuella att prövas som adoptivföräldrar, men många ursprungsländer kan känna sig provocerade och djupt oroade. Adoptionsmöjligheterna för svenska adoptanter riskerar därmed att försvåras.</p>
<p>När det gäller styvbarnsadoption föreslår utredningen att en registrerad partner skall kunna adoptera den andre partnerns adopterade barn. Argumentet som ges är att det skulle vara djupt orättvist mot ett adopterat barn att beröva honom eller henne möjligheten att på detta sätt få sitt rättsliga skydd stärkt.</p>
<p>Jag delar inte kommitténs uppfattning. Så länge svensk lag tillåter ensamstående att adoptera godkänner samhället den familjeformen som tillräckligt trygg för ett barn att växa upp i.</p>
<p>Dessutom handlar det återigen om ursprungsländernas förtroende för svensk adoptionsverksamhet, då inget av de nuvarande länderna som Sverige samarbetar med tillåter homosexuella att adoptera. Om Sverige tillåter styvbarnsadoption av internationellt adopterade är risken stor att ursprungsländer känner sig lurande, då de uttryckligen sagt att de inte godkänner homosexuella som adoptanter. Missbrukas förtroendet som ursprungsländerna visar Sverige, riskeras framtida internationella adoptioner.</p>
<p>I Danmark och Island är det idag tillåtet för homosexuella med styvbarnsadoption, men där har man beslutat att det inte skall gälla internationellt adopterade. Till stor det handlar detta om respekt för ursprungsländerna.</p>
<h2>Haagkonventionen</h2>
<p>Den konvention som har störst betydelse i dag när det gäller internationella adoptioner är 1993 års Haagkonvention om skydd av barn och samarbete vid internationella adoptioner. Konventionen syftar bland annat till att verka för att de adoptioner som genomförs är etiskt godtagbara.</p>
<p>Sverige är ett av de länder som arbetat mycket med konventionen och tillträdde den 1997.</p>
<p>Sverige har i vissa delar anpassat sin lagstiftning om internationella adoptioner till konventionens regler. Det innebär att internationella adoptioner i princip skall gå genom svenska auktoriserade adoptionsorganisationer. Det gäller även adoptioner från länder som inte tillträtt konventionen.</p>
<p>Den 1 januari 2001 hade 40 länder anslutit sig till Haagkonventionen.</p>
<p>Haagkonventionen utgår ifrån FNs Barnkonvention och bygger på principen om ”barnets bästa”. Tanken är att ett system med samarbete kring internationella adoptioner skall införas mellan de stater som ansluter sig till konventionen. Detta skall förhindra handel med barn. Konventionen skall också garantera att de adoptioner som genomförs enligt konventionens bestämmelser erkänns i alla konventionsländer.</p>
<p>I samband med arbetet med konventionen restes frågan om vilka personer som skulle kunna komma i fråga som blivande adoptivföräldrar inom ramen för konventionen. Diskussionen ledde till att konventionen endast skulle omfatta äkta par bestående av man och kvinna (”spouses”) eller ensamstående (”a person”). Frågan aktualiserades igen i den diplomat-konferens som slutligen antog konventionen. Ett förtydligande krävdes av bland annat Korea och Colombia för att det skulle stå klart att konventionen endast omfattar heterosexuella par.</p>
<p>Trots Haagkonventionen finns det, enligt kommittén, inte något formellt hinder för en lagändring i Sverige som innebär att homosexuella par kan prövas som adoptivföräldrar även vid internationell adoption. Det blir dock en adoption som inte omfattas av konventionen.</p>
<p>Jag anser att detta trots allt är ett problem, inte juridiskt, men etiskt, som kommittén inte tagit på allvar. Att kringgå en konvention som bygger på ”barnets bästa” och som verkar för att de adoptioner som genomförs är juridiskt och etiskt godtagbara, är häpnadsväckande.</p>
<h2>Europarådskonventionen</h2>
<p>1967 års europeiska konvention om adoption av barn, som tar sikte på konventionsstaternas interna regler, syftar till att utjämna olikheterna mellan staternas adoptionslagstiftning och tillgodose ”barnets bästa” genom gemensamma principer och gemensam praxis.</p>
<p>Även den konventionen säger att adoption ska göras av gifta par eller ensamstående.</p>
<p>Sverige ratificerade konventionen i juni 1968.</p>
<p>Kommittén har föreslagit att Sverige ska säga upp den konventionen. Jag stöder inte det förslaget.</p>
<p>Jag anser att syftet med konventionen fortfarande är aktuellt. Adoptionsverksamhet som utgår ifrån ”barnets bästa” och strävar efter gemensamma principer är tidlöst.</p>
<p>Europarådskonventionen är en viktig konvention som Sverige bör hålla fast vid.</p>
<h2>Avslutande kommentarer</h2>
<p>Sammanfattningsvis handlar det om vilka signaler Sverige sänder till ursprungsländerna.</p>
<p>Jag anser att kommitténs förslag är flera steg tillbaka i strävan efter korrekta och etiska adoptioner samt ett internationellt samförstånd inom adoptionsområdet. Det är inte acceptabelt att Sverige medverkar till en sådan utveckling.</p>
<p>I svensk lag står det att ”barnets bästa” skall vara det allra viktigaste vid adoption. Detta riskerar att ifrågasättas inte bara i Sverige, utan även i andra länder, när utredningen lägger fram ett förslag som inte har ett enhälligt stöd från ledamöter och experter. Det blir särskilt märkligt allra helst som experter med kunskaper om och erfarenheter av barns utveckling, adopterade och internationella adoptioner tvärt om menar att förslaget som läggs fram strider mot det som man anser vara ”barnets bästa” och som återfinns i så väl Barnkonventionen som i Haagkonventionen och Europarådskonventionen.</p>
<h2>Angående insemination för lesbiska par</h2>
<p>Jag instämmer inte i utredningens förslag om möjlighet till insemination för lesbiska par.</p>
<p>Anledningen är att tiden inte räckt till för att utreda frågan tillräckligt seriöst och noggrant.</p>
<p>Enligt direktiven (Dir 1999:5) skall utredningen först ta ställning till om homosexuella skall ges rätten att prövas som adoptivföräldrar och kunna utses till särskilt förordnade vårdnadshavare. Finner utredningen att homosexuella har rätt till detta skall kommittén därefter överväga om lesbiska par bör ges tillgång till assisterad befruktning.</p>
<p>Detta gjordes, men då det var nödvändigt att ägna mycket arbete åt frågor som rör adoption, blev tiden alltför knapp för att sedan hinna utreda villkor och konsekvenser av en eventuell lagändring som tillåter insemination för lesbiska par.</p>
<p>Det har inte funnits tillräckligt med tid för att på ett tillfredställande sätt värdera och diskutera litteratur och forskningsresultat samt konsekvenserna av lagändringarna.</p>
<p>Dessutom har inga slutsatser dragits ur barnens perspektiv.</p>
<p>Den mycket betydelsefulla frågan om barns rätt till kunskap om och kontakt med sitt ursprung har heller inte behandlats så som vore önskvärt.</p>
<p>Jag delar kommitténs uppfattning att frågor om insemination bör utredas närmare.</p>
<p>Utifrån barnperspektivet finns det flera oklarheter redan i nuvarande lagstiftning, inte minst när det gäller den viktiga frågan om barns rätt till sitt biologiska ursprung.</p>
<p>Rapporten ”Får barnen veta? Barn som fötts efter givarinsemination” (SoS-rapport 2000:6) visar att en stor del av dessa barn, som växt upp i heterosexuella familjer, riskerar att inte få kännedom om sitt ursprung av sina föräldrar. Vidare fastslås i rapporten att med nya medicinska metoder, framförallt genetiska, kommer det sannolika att bli allt viktare för föräldrar att informera sina barn om det biologiska ursprunget. En större öppenhet kring insemination och ursprung är därför nödvändig.</p>
<p>Jag anser att det är viktigt att inhämta kunskap och erfarenhet om hur föräldrar berättar om inseminationen och det biologiska ursprunget och hur deras barn hanterar det.</p>
<p>Jag menar att det inte kan vara förenligt med (det ofödda) ”barnets bästa” att påskynda en utvidgning av möjligheten till assisterad befruktning innan frågor om det juridiska, biologiska och sociala föräldraskapet för dessa barn har utretts på ett tillfredsställande sätt.</p>
<p>Utifrån detta anser jag därför att kommitténs förslag inte borde ha framlagts nu och jag tar inte ställning i denna mycket komplicerade fråga.</p>
<h2>Särskilt yttrande från Ulla Fredriksson, expert</h2>
<p>I anknytning till experten i kommittén Margret Henningssons särskilda yttrande vill jag för min del anföra följande.</p>
<p>Kommittén har inte tillräckligt beaktat ursprungsländernas negativa inställning till att lämna barn för adoption till homosexuella.</p>
<p>Kommittén har också underskattat riskerna för att förslagen, och därmed kommitténs hållning till ursprungsländernas syn, kan åstadkomma en allvarlig bräcka i det ömsesidiga förtroende, som omsorgsfullt byggts upp genom åren mellan Sverige som mottagarland och ursprungsländerna.</p>
<p>Kommittén har vidare underskattat riskerna för att adoptionsverksamheten som helhet tar skada, om kommitténs förslag genomförs beträffande gemensam adoption och styvbarnsadoption av parternas adopterade barn.</p>
<h2>Särskilt yttrande av Per Arne Håkansson, expert</h2>
<p>Kommitténs förslag är grundade på en felaktig slutsats av den forskning som redovisas. Slutsatsen formuleras så här i en av sina versioner: ”De studier som gjorts om barn med homosexuella föräldrar – både i utlandet och i Sverige – visar att barnens könsutveckling, psykologiska och sociala utveckling inte skiljer sig från andra barns.” (första meningen under ”Överväganden” i avsnitt 13.4.2).</p>
<p>Jag anser att slutsatserna i stället bör vara, för det första, att studierna visar att det finns viktiga skillnader, och för det andra, att bristen på kunskap i en del avseenden är så stor att det inte går att dra några säkra slutsatser om skillnader.</p>
<p>Kommittén bortser ifrån ett väsentligt resultat av den redovisade forskningen när den hävdar att inga skillnader existerar, nämligen att en del barn med homosexuella föräldrar är oroliga för att bli illa omtyckta och sedda som avvikande av kamrater och andra, om föräldrarnas homosexualitet skulle bli känd. Kommittén är medveten om denna svårighet i barnens relationer och borde därför inte ha dragit sin slutsats. Det finns dessutom en risk för att forskningen ger en alltför positiv bild av verkligheten och underskattar barnens oro, eftersom det i allmänhet är föräldrarna som har anmält barnen till studierna och barn med problem därför kan vara underrepresenterade.</p>
<p>Det finns alltså barn till homosexuella som lever med en otrygghet i sina relationer till andra. Det måste tas på allvar. Otryggheten kan inte enkelt kompenseras av att föräldrarna är kärleksfulla och har en god relation till barnet. Otryggheten blir naturligtvis inte heller mindre av att det senare kanske visar sig att farhågorna har varit överdrivna.</p>
<p>I vissa avseenden är kunskaperna om barn med homosexuella föräldrar så begränsad att det inte går att dra några säkra slutsatser om hur deras situation och utveckling skiljer sig från andra barns. Det gäller inte minst de barn som tillbringar hela sin uppväxt i en homosexuell familj och inte – som flertalet barn i de redovisade studierna – lever sin första tid i en familj med både en mamma och en pappa. Detta är en viktig skillnad, eftersom vi vet att de första åren har en livsformande betydelse i människors liv.</p>
<p>Kommittén diskuterar detta närmare när det gäller barnens könsutveckling, det vill säga deras föreställningar om kön, könsidentitet, könsrollsbeteende, sexuella inriktning och liknande (avsnitt 13.2.3). Kommittén konstaterar att det bara finns enstaka, begränsade studier och gör i stället ett antagande om att könsutvecklingen hos barn som från födelsen växer upp med homosexuella föräldrar inte signifikant skiljer sig från andra barns. Argumentet för antagandet är att barns könsutveckling inte bara bestäms av samspelet med föräldrarna utan också av samspelet med andra.</p>
<p>Det må vara, men vi saknar ändå kunskap om vilken relativ betydelse olika förhållanden har och hur utvecklingen faktiskt gestaltar sig för barn som från början eller mycket tidigt växer upp i en homosexuell familj. Antaganden kan inte ersätta forskning och observation av verkligheten. Så länge forskningen är näst intill obefintlig är den enda möjliga slutsatsen, att vi saknar kunskap på området.</p>
<h2>Särskilt yttrande av Concetta Taliercio, expert Angående assisterad befruktning</h2>
<p>Enligt utredningen skall lesbiska par som registrerat partnerskap eller lever i ett samboförhållande ges möjlighet att få assisterad befruktning vid allmänt sjukhus. Jag delar inte utredningens uppfattning. Den nuvarande verksamheten med givarinsemination bör inte utvidgas, utan barnets rätt till sitt genetiska ursprung m.m. bör först ses över i ett vidare sammanhang.</p>
<p>I artikel 7 punkt 1 i barnkonventionen behandlas barnets rätt att så långt möjligt få vetskap om sina föräldrar. Enligt Lag (1984:1140) om insemination har ett barn som tillkommit genom givarinsemination rätt att få uppgift om den genetiske faderns identitet via sjukhusets journal. I dag antecknas i folkbokföringen den gifte eller sammanboende mannen som barnets genetiske fader.</p>
<p>Den nuvarande lagstiftningen för heterosexuella par har sin utgångspunkt i att skydda de vuxnas intressen eftersom den tillåter att medvetet oriktiga uppgifter registreras i folkbokföringen. Detta får inte bara konsekvenser för barnets rätt till sitt ursprung utan även för medicinsk forskning och släktforskning.</p>
<p>En förutsättning för att ett barn skall kunna tillgodogöra sig den lagstadgade rättigheten att få vetskap om sitt ursprung, blir alltså att föräldrarna informerar barnet om hur det tillkommit eftersom uppgifterna i folkbokföringen vilseleder.</p>
<p>En färsk studie av Socialstyrelsen (SoS 2000:6) visar att endast cirka 10 % av föräldrarna till barn som tillkommit via givarinsemination sedan ovan nämnda lag infördes, har berättat för barnen hur de tillkommit. Utifrån ett barnperspektiv anser jag därför att verksamheten inte bör utvidgas utan att barnets rätt till sitt genetiska ursprung m.m. först ses över i ett vidare sammanhang . Jag är väl medveten om att utredningen inte haft mandat att göra detta.</p>
<h2>Särskilt yttrande från Margareta Walch, expert</h2>
<p>Jag har deltagit i kommitténs arbete som expert. Jag har delvis kommit till andra slutsatser än majoriteten av ledamöterna i kommittén och vill därför bilägga mina synpunkter för att göra dem mera tillgängliga för remissinstanserna i deras arbete med det digra material kommitténs betänkande utgör.</p>
<h2>Utgångspunkt</h2>
<p>Min utgångspunkt är barnpsykologens. I mitt dagliga arbete upplever jag ofta barns underläge i förhållande till vuxna i vårt samhälle. Barn är beroende av vuxna och särskilt sina föräldrar intill utsatthet. Jag har många gånger haft rollen att ta reda på vad barn känner och tänker som utredare i konflikter kring vårdnad och umgänge, övergrepp mot barn och ställningstagande till omhändertagande.</p>
<p>Barnets bästa  är ett begrepp som använts flitigt i kommitténs arbete. Det är ett komplicerat begrepp. För mig hör barnets bästa  till det som kunde verka enkelt och självklart en gång, men som efter många års erfarenhet av arbete med barn och familjer framstår som ett både viktigare och svårare ställningstagande. I de konflikter vi vuxna drar in barn i är barnets bäs ta – i bemärkelsen det barnet skulle föredra – inte sällan ett icke valbart alternativ.</p>
<p>Min utgångspunkt är således barnets perspektiv så långt jag förmår. Där jag uppfattar en motsättning mellan vuxnas önskemål eller rättigheter och barns bästa har jag försökt resonera kring konsekvenserna för barn. Det finns en skillnad i tänkande mellan den kunskap och erfarenhet jag representerar och det juridiska tänkandet. Utifrån ett strikt juridiskt tänkande finns det i kommitténs uppdrag endast en part – homosexuella par som önskar bli föräldrar – och man har att ta ställning i en rättighetsfråga där dessa jämförs med heterosexuella barnlösa par. Barnen blir utifrån detta synsätt i någon bemärkelse objekt, de vuxna subjekt. Hela frågan får en annan komplexitet om även barnen betraktas som subjekt.</p>
<p>Jag har själv försökt omfatta denna komplexa tolkning av kommitténs uppdrag – det är inte lätt, men utifrån ett barnpsykologiskt perspektiv, nödvändigt.</p>
<p>Med fokus på kommitténs uppdrag om homosexuellas rätt att adoptera barn och lesbiska pars rätt till insemination inom svensk sjukvård har jag valt att sammanfatta mina synpunkter kring tre huvudrubriker: homosexuella som föräldrar, situationer som innefattar homosexuella föräldrars biologiska barn och homosexuella pars möjligheter att adoptera barn som inte är ena partens biologiska barn.</p>
<h2>Homosexuella som föräldrar.</h2>
<p>Det finns ingenting i det material kommittén har tagit del av som tyder på att homosexuella skulle vara sämre som föräldrar än heterosexuella. Barnen i de homosexuella familjer som ingått i kommitténs egna undersökningar mår generellt bra. Barnen i de homosexuella familjerna har ett relativt stort nätverk av vuxna som de har förtroende för.</p>
<p>Dock är det ett viktigt observandum att de äldre barnens beskrivningar innehåller vissa erfarenheter av att det varit svårt med öppenhet kring sina familjer. Även i den yngre gruppen redovisas en viss social reservation och återhållsamhet gentemot omgivningen. Det är också så, att barnen i den gruppen utifrån resultatet på testet Family Relations  har en ambivalent relation  till sin mamma i 16 % högre utsträckning än jämnåriga barn i normeringsgruppen. Samma skillnad i motsatt riktning gäller för andelen barn som ger uttryck för en okomplicerat positiv relation  till mamma. Det är alltså betydligt vanligare bland barn i allmänhet att man har en okomplicerat positiv relation till sin mamma än bland de 20 barnen i undersökningsgruppen. Arton av de 20 barnen har lesbiska mödrar och 3 har homosexuella fäder.</p>
<p>Den forskning som redovisas i litteraturstudien har brister i urval och många rapporter är ganska lika i sin frågeställning, endast en longitudinell studie redovisas. De allra flesta studierna rör lesbiska mödrar och kontrollgruppen är då oftast heterosexuella ensamstående mödrar. Kunskapen om hur det är att växa upp i en homosexuell familj med två vuxna jämfört med att växa upp i en heterosexuell familj med två vuxna är oerhört begränsad. Det vi vet är att homosexuella mödrars barn och ensamstående heterosexuella mödrars barn mår lika bra. De allra flesta barnen i alla studier är biologiska barn som tillkommit i ett tidigare heterosexuellt förhållande.</p>
<p>Det finns inte i det som framkommit något belägg för att barn i homosexuella familjer inte får tillräcklig kärlek och god omvårdnad på liknande sätt som de barn som växer upp med heterosexuella föräldrar samtidigt som materialet således är mycket begränsat och vår okunskap fortfarande mycket stor. Vi vet till exempel mycket lite om hur det är att växa upp från början i en homosexuell familj och ännu mindre om hur det är att växa upp som icke-biologiskt barn i en homosexuell familj.</p>
<p>Genom öppenhet kring sin sexuella läggning underlättar föräldern barnets identitetsprocess och barnets möte med omgivningen från dagis och framåt. Inom barnpsykiatrin finns stor erfarenhet kring familjehemligheter av olika slag och den belastning de utgör för barnen i en familj. I svaren på enkäten till homosexuella föräldrar noterar jag att många inte är öppna inför omgivningen när det gäller familjens särskilda situation. Samtidigt har kommittén muntligt fått information som tyder på att homosexuella par som från början skaffar barn tillsammans är mer öppna inför omgivningen än de familjer där barnen kommit till i ett tidigare heterosexuellt förhållande.</p>
<h2>Biologiskt föräldraskap i homosexuella familjer</h2>
<p>Den absoluta majoriteten barn som finns med både i den forskning som redovisats, bland de barn som framträtt vid hearingen om homosexuella familjer i Riksdagen, antingen genom egna berättelser eller föräldrarnas, och i de undersökningar kommittén tagit initiativ till är biologiska barn till en eller två homosexuella föräldrar. De flesta har kontakt med båda sina biologiska föräldrar. Endast enstaka barn i varje studie är ett adopterat barn utan kontakt med någon biologisk förälder.</p>
<p>Barn som lever med sina biologiska föräldrar har en självklar tillhörighet och möjlighet till identifikation. De lever relativt riskfritt också om de exempelvis i tonåren gör rejäla avstamp med mycket konflikter i förhållande till föräldrarna under den tid de formar sin egen identitet. När det finns en tillräckligt god grund i föräldraskapet kan barn ifrågasätta mycket hos sina föräldrar i olika perioder av sin utveckling, och gör det också, utan att grunden påverkas av detta.</p>
<p>Barn till homosexuella föräldrar beskrivs ha en egen ”kommaut” process, deras identitetsprocess innefattar en problematisering av familjens situation. Denna process kan troligen klaras av inom ramen för barns naturliga uppror och ifrågasättande om det finns en öppenhet i familjen. I familjer med dolda familjehemligheter finns en risk att barnen skuldbelägger sig själva och genom detta får svårt att hitta en positiv egen identitet och behålla en god relation till sina föräldrar.</p>
<p>För barn som lever i homosexuella familjer är det viktigt att deras sorts familj blir erkänd som en av många möjliga familjer. En viktig del av varje barns självkänsla är att känna att man duger som man är – för barnet som lever i en familj som inte erkänns, inte ”duger” i någon bemärkelse i samhällets bedömning kan frågan om att duga fortplantas till att gälla dem själva som produkt av denna familj.</p>
<p>Barn har rätt till sitt ursprung, rätt att om möjligt veta vilka dess föräldrar är. I Sverige har ett barn som tillkommit genom insemination i vuxen ålder möjlighet att få veta vem den biologiska fadern är. Så är inte fallet vid insemination i många andra länder. Om insemination tillåts för lesbiska kvinnor i Sverige får förhoppningsvis fler barn tillgång till information om sitt ursprung. Samtidigt leder möjligheten till insemination kanske till att färre barn i homosexuella familjer får tillgång till kända och delaktiga fäder.</p>
<h2>Utlandsadopterade barn i homosexuella familjer.</h2>
<p>Kommittén har fått mycket information om adopterades särskilda situation. Vi vet att de utgör en riskgrupp när det gäller neuropsykiatriska svårigheter t.ex. förmåga till abstrakt språk, koncentration och uppmärksamhet. Vi vet att konflikterna i tonåren ibland blir oerhört kraftiga mellan barn och föräldrar i adoptivfamiljer. Vi vet att frågorna om vem jag är och var jag hör hemma innebär en svårare process för den adopterade och att bearbetningen av dessa frågor pågår långt upp i vuxen ålder för många.</p>
<p>Det saknas nästan helt kunskap om adopterade som växer upp med homosexuella föräldrar.</p>
<p>Precis som för alla barn är det för det adopterade barnet avgörande att äga kunskapen om sitt ursprung, att adoptivföräldrarna på ett öppet sätt hjälper barnet till en identitet, också utifrån barnets annorlunda utseende och kulturella bakgrund. Även för utåt sett välfungerande adopterade barn innebär detta en särskild inre process, en nödvändig problematisering som skiljer dem från andra barn.</p>
<p>Att växa upp i en homosexuell familj är att tillhöra en minoritet och det innebär att man inte har det riktigt som andra. För det adopterade barnet blir det ett dubbelt annorlundaskap. Det är två processer samtidigt – ursprunget och familjens särskilda situation. Vi vet mycket litet om vad det innebär.</p>
<p>Trots att inställningen till homosexuella har förbättrats så anser en majoritet i den av FSI genomförda enkäten att homosexuella inte bör få laglig rätt att prövas som adoptivföräldrar. Detta innebär ur barnperspektivet att homosexuella familjer med adopterade barn fortfarande kommer att betraktas som annorlunda. Det är viktigt att ändra denna inställning genom aktivt opinionsarbete. Det är också viktigt att barn inte blir verktyg för att ändra attityder.</p>
<h2>Mina slutsatser</h2>
<p>Jag har ovan redovisat mina reflexioner kring det material som på olika sätt presenterats för kommittén.</p>
<p>Jag förordar att kommittén föreslår en lagändring när det gäller styvbarnsadoption av ena partens biologiska barn. Det innebär ett ökat rättsskydd för de barn som växer upp med en biologisk förälder i en homosexuell familj. Det innebär också ett erkännande av den homosexuella familjen vilket är till fördel även för de barn som växer upp i homosexuella familjer utan att frågan om styvbarnsadoption blir aktuell.</p>
<p>Jag förordar också att lesbiska par får möjlighet till insemination i Sverige. Det finns redan nu möjlighet att välja insemination utomlands eller privat. Insemination i Sverige är att föredra utifrån att barnet i vuxen ålder då har möjlighet att få veta vem som är den biologiske fadern.</p>
<p>Jag förordar inte  att homosexuella par får laglig möjlighet att prövas som adoptivföräldrar när det gäller adoption av barn, som inte är ena partnerns biologiska barn, dvs. i praktiken internationella adoptioner. Jag förordar inte heller som en konsekvens av detta att styvbarnsadoption av ena partnerns adopterade barn blir lagligt möjlig. En sådan möjlighet skulle innebära en inkonsekvens som gör att hindren för internationella adoptioner i praktiken tas bort, eftersom det redan nu finns möjlighet att adoptera som ensamstående.</p>
<p>Huvudskälet till detta ställningstagande är att vi vet för lite vad det skulle innebära att växa upp som adopterad i en homosexuell familj. Vi vet över huvud taget för lite om hur det är att växa upp från början i en homosexuell familj. Vi vet att det inte är lätt att växa upp som adopterad. Ur ett barnperspektiv måste frågan om vuxnas rättigheter komma i andra hand och omsorg om barn och barns bästa i första hand. Det finns, som jag redan berört, enligt min bedömning en motsättning mellan dessa perspektiv i kommitténs uppdrag. När man förnekar denna motsättning uppfattar jag att vi vuxna (som så ofta) utövar makt över barn med det övertag vi har att kunna tala för oss.</p>
<h2>Referensförteckning</h2>
<p>Cederblad (1989),  Utlandsfödda adoptivbarn – anpassningsproblem i tonåren . Institutionen för barn- och ungdomspsykiatri, Lunds universitet.</p>
<p>Cederblad (1991), ”Hög” ålder vid adoption – största risken för att utveckla anpassningsproblem i tonåren. Läkartidningen , vol. 88, nr 12, s. 1537–1542.</p>
<p>Cederblad, Irhammar, Mercke & Höök (1993), God psykisk hälsa hos utländska adoptivbarn. Läkartidningen , vol. 90, nr 16, s. 1537–1541.</p>
<p>Cederblad, Irhammar, Mercke & Norlander (1994), Identitet och anpassning hos utlandsfödda adopterade ungdomar . Institutionen för barn och ungdomspsykiatri, Lunds Universitet.</p>
<p>Committee om Legal Affairs and Human Rights. Homosexuellas situation i Europarådets medlemsstater , Doc. 8755.</p>
<p>Déry-Alfredsson & Kats (1986), Utländska adoptivbarn på PBU . Psykologiska institutionen, Stockholms universitet.</p>
<p>Erikson (1981), Ungdomens identitetskriser . Stockholm: Natur och kultur (första upplagan, femte tryckningen).</p>
<p>Erikson (1993), Barnet och samhället . Stockholm: Natur och kultur (tredje upplagan).</p>
<p>Eriksson & Sundqvist (1999),  Förslag till en behandlingsmodell –  Behandling av adopterade barn på särskilt ungdomshem . Stockholm: Statens institutionsstyrelse.</p>
<p>Folkhälsoinstitutet (1997),  Tema: Homosexuella och barn. Rapport från en hearing. Folkhälsoinstitutets rapport 1997:23.</p>
<p>Gardell (1979), Internationella adoptioner . Stockholm: Allmänna barnhuset.</p>
<p>Goffman (1973), Stigma.  Den avvikandes roll och identitet . Stockholm: Rabén & Sjögren.</p>
<p>Hene (1987),  Vuxna utlandsadopterade i Sverige – en intervjuundersökning .  Sprins-rapport  37, Göteborgs universitet.</p>
<p>Hene (1993), U tlandsadopterade barns och svenska barns ordförståelse .  Sprins-rapport  41, Göteborgs universitet.</p>
<p>Hägglund (1979), Att adopteras . Stockholm: Rabén och Sjögren. Hägglund (1982), Adoptivbarn och språk . Stockholm: Rabén och</p>
<p>Sjögren.</p>
<p>Irhammar (1997),  Att utforska sitt ursprung – Identitetsformande under adolescensen hos utlandsfödda adopterade. Betydelsen av biologiskt och etniskt ursprung . Lunds universitet.</p>
<p>Kats (1990), Adoptivbarn växer upp . Stockholm: Bonnier.</p>
<p>Kjaer Jensen (1995),  Kvalitativa metoder för samhälls- och beteendevetare , Lund: Studentlitteratur.</p>
<p>Landerholm (1995), Adoptionen – ett drama för tre parter samt Med adoptionen som början av livet – konsekvenser för vuxenblivandet och för moderskap. Psykisk Hälsa , nr 2, s. 99– 113. von Melen, (1998), Samtal med vuxna adopterade . Rabén Prisma i samarbete med Statens nämnd för internationella adoptionsfrågor (NIA), Stockholm. von Melen, (2000),  Adopterade får barn –  internationellt adopterade berättar . Stockholm: Statens nämnd för internationella adoptionsfrågor (NIA).</p>
<p>Silva & Smart (1999) The New Family . Sage: London. Socialstyrelsens föreskrifter och allmänna råd om inseminationer (SOSFS 1987:6).</p>
<p>Socialstyrelsens allmänna råd –Att fastställa faderskapet (1988:6). Socialstyrelsen (1999), Assisterad befruktning  1994–1997.   Statistik,</p>
<p>Hälsa och sjukdomar 1999:2.</p>
<p>Socialstyrelsen (2000),  Får barnen veta? Barn som fötts efter givarinsemination. SoS-rapport  2000:6.</p>
<p>Socialstyrelsen (1999), Familjerätt under 1998.  Socialtjänst 1999:4. Starrin & Svensson (1994), Kvalitativ metod och vetenskapsteori ,</p>
<p>Lund: Studentlitteratur.</p>
<p>Statens nämnd för internationella adoptionsfrågor (1997),</p>
<p>Internationella adoptioner – Handbok för socialnämnder , Stockholm.</p>
<p>Statistiska centralbyrån (1999),  Barn och deras familjer 1998 – om familjesammansättning, separation mellan föräldrar, boende, inkomster, barnomsorg och föräldrars sysselsättning . Demografiska rapporter 1999:03.</p>
<p>Stern (1991),  Spädbarnets Interpersonella värld - ur psykoanalytiskt och utvecklingspsykologiskt perspektiv . Stockholm: Natur och Kultur.</p>
<p>Söderbergh (1988), Barnets tidiga språkutveckling . Malmö: Liber, (andra upplagan).</p>
<p>Tiby & Lander (1996),  Hat, hot, våld – utsatta homosexuella kvinnor och män. En pilotstudie . Folkhälsoinstitutets rapport 1996:84.</p>
<p>Tiby (1999),  Hatbrott ? Homosexuella kvinnors och mäns berättelser om utsatthet för brott . Kriminologiska institutionen, Stockholms universitet.</p>
<p>Tiby (2000),  De utsatta – Brott mot homosexuella kvinnor och män . Folkhälsoinstitutet, Rapport nr 2000:3.</p>
<p>Trotzig, (1996), Blod är tjockare än vatten . Bonnier, Stockholm. Turner, Scadden & Harris (1990), Parenting in gay and lesbian</p>
<p>Vinnerljung (1999), Förekomst av adoptivbarn och långtidsvårdade fosterbarn bland placeringar av tonåringar i dygnsvård. Socialvetenskaplig tidskrift , nr 4, s. 328.</p>
<p>Wikander & Wetterberg (1994),  Det evigt kvinnliga; en historia om förändring. Stockholm : Tiden.</p>
<h2>Offentligt tryck</h2>
<p>Promemorior</p>
<p>Ds 2000:51 Behandling av ofrivillig barnlöshet</p>
<p>Utredningsbetänkanden</p>
<p>SOU 1967:57 Adoption av utländska barn</p>
<p>SOU 1983:42 Barn genom insemination</p>
<p>SOU 1984:63 Homosexuella och samhället</p>
<p>SOU 1993:98 Partnerskap</p>
<p>SOU 1997:116 Barnets bästa i främsta rummet</p>
<p>Föreskrifter och allmänna råd</p>
<p>Socialstyrelsens föreskrifter och allmänna råd om inseminationer (SOSFS 1987:6)</p>
<p>Rättsfall</p>
<p>NJA 1955 s. 63 (ang. en homosexuell kvinnas lämplighet som vårdnadshavare)</p>
<p>RÅ 1993 ref. 102 (ang. en homosexuell mans lämplighet som adoptant)</p>
<p>Högsta domstolen, beslut den 15 april 1998 i mål T 445/98 (ang. talan mot spermagivare i faderskapsmål)</p>
<p>Europadomstolen, Salgueiro da Silva v. Portugal, 21.12.1999 (ang. En homosexuell mans lämplighet som vårdnadshavare).</p>
<h2>Kommittédirektiv</h2>
<p>Beslut vid regeringssammanträde den 4 februari 1999.</p>
<h2>Sammanfattning av uppdraget</h2>
<p>En parlamentariskt sammansatt kommitté skall undersöka och analysera villkoren för barn i homosexuella familjer.</p>
<p>Kommitténs ena huvuduppgift är att utreda förhållandena för barn i homosexuella familjer. Kommittén skall därvid bl.a. sammanställa, analysera och redovisa den kunskap som finns om dessa barn.</p>
<p>Kommitténs andra huvuduppgift är att ta ställning till de rättsliga skillnader som i dag finns mellan homosexuella och heterosexuella par i fråga om möjligheten att adoptera och att utses till särskilt förordnade vårdnadshavare. Kommittén skall bedöma om skillnaderna är sakligt motiverade och lämna förslag om hur eventuellt omotiverade skillnader lämpligen kan undanröjas. Bedömningen skall göras på grundval av vad som har utretts om förhållandena för barn i homosexuella familjer och vad som är känt om adoptivbarns särskilda behov. Bedömningen skall utgå från principen om barnets bästa men i övrigt göras förutsättningslöst.</p>
<p>Om kommittén kommer fram till att de rättsliga skillnaderna bör tas bort i fråga om adoption, skall kommittén även överväga om kvinnor som lever i homosexuella parförhållanden bör ges tillgång till assisterad befruktning.</p>
<h2>Bakgrund</h2>
<p>Barn i homosexuella familjer</p>
<p>I vårt land finns ett stort antal barn som växer upp i homosexuella familjer. Många homosexuella har barn från tidigare heterosexuella förhållanden. Enligt vissa uppskattningar kan det röra sig om omkring 40 000 barn. Det förekommer också att personer i homosexuella förhållanden skaffar barn som sedan växer upp i det homosexuella förhållandet, i praktiken som parets gemensamma barn. Det kan ske genom att någon av dem har en förbindelse med någon av motsatt kön eller genom att någon av dem ensam adopterar ett barn eller låter sig insemineras. Två homosexuella par, dvs. två män och två kvinnor, kan också skaffa barn tillsammans och ta ett gemensamt faktiskt ansvar för barnet.</p>
<p>Det är givet att den rättsliga relationen mellan barnet och dess föräldrar kan variera, såväl för barn i homosexuella familjer som för barn i andra familjer. Sålunda kan barnets mor eller far ha vårdnaden gemensamt med barnets andra biologiska förälder eller adoptivförälder. I andra fall kan modern eller fadern vara ensam vårdnadshavare och barnets andra förälder vara utan del i vårdnaden. Det kan också vara så att barnets andra förälder är avliden eller att barnet adopterats av en ensamstående person.</p>
<p>Trots att det i Sverige finns ett stort antal barn som växer upp i homosexuella familjer är kunskapen om dessa barn och deras förhållanden bristfällig. En del forskning om homosexuella och barn har bedrivits i USA och i vissa västeuropeiska länder, bl.a. Danmark och Storbritannien, men någon svensk forskning som utförligt och samlat behandlar barnens situation finns inte. Folkhälsoinstitutet anordnade dock våren 1997 en hearing om homosexuella och barn. Vid hearingen, som i första hand riktade sig till riksdagspolitiker och intresseorganisationer, behandlades frågor om barn i homosexuella familjer och om barn till homosexuella föräldrar av internationellt erkända forskare och av svenska sakkunniga som föreläste om sina forskningsrön inom området. Föredragen och diskussionerna under hearingen dokumenterades i en rapport (Homosexuella och barn, Folkhälsoinstitutet 1997:23).</p>
<p>Barnets bästa</p>
<p>Synen på barn har förändrats starkt under 1900-talet och barnets ställning har successivt förbättrats. Principen om barnets bästa är numera väl förankrad i svensk rätt. Det är i dag självklart att barnets bästa skall stå i centrum i de lagregler som nära berör barn. Detta gäller både de familjerättsliga och de socialrättsliga regelsystemen. Samma grundsyn kommer också till uttryck i FN:s konvention om barnets rättigheter (barnkonventionen). Där sägs i artikel 3 att barnets bästa skall komma i främsta rummet vid alla åtgärder som rör barn, vare sig de vidtas av offentliga eller av privata sociala välfärdsinstitutioner, domstolar, administrativa myndigheter eller lagstiftande organ. Principen om barnets bästa skall tillämpas på alla områden och gäller också i lagstiftningsarbetet.</p>
<p>Det framgår av formuleringen av artikel 3 i barnkonventionen att barnets bästa alltid skall beaktas när åtgärder som rör barn vidtas. Konventionen kräver inte att barnets bästa skall vara utslagsgivande, men barnets bästa skall ligga med och väga tungt i vågskålen när åtgärder som rör barn vidtas (se bl.a. prop. 1997/98:182). Svensk lag bärs emellertid upp av tanken att inga andra intressen kan ta över barnets när det gäller adoption och vårdnad.</p>
<p>Adoption</p>
<p>Syftet med en adoption är att skapa ett rättsligt förhållande mellan adoptanten (den som adopterar) och adoptivbarnet. En adoption innebär att barnet i rättsligt hänseende betraktas som adoptantens barn och inte som barn till sina biologiska föräldrar. Konsekvenserna framträder bl.a. i fråga om arvsrätten. Adoptivbarnet och dess avkomlingar tar arv och ärvs som om adoptivbarnet var adoptantens eget barn. En annan följd av adoptionen är att vårdnaden om barnet och skyldigheten att försörja det övergår till adoptanten.</p>
<p>För adoption krävs tillstånd av domstol. I de flesta fall krävs även medgivande av socialnämnd. Bedömningen utgår från principen om barnets bästa. Domstolen får således ge sitt tillstånd endast om adoptionen är till fördel för barnet. Dessutom krävs att den som vill adoptera barnet har uppfostrat barnet eller vill uppfostra det eller att det annars med hänsyn till det personliga förhållandet mellan sökanden och barnet finns särskild anledning till adoptionen. En adoption kräver som regel samtycke av barnet. Är barnet under 18 år krävs normalt samtycke också av barnets föräldrar.</p>
<p>Den som är gift får i princip adoptera endast gemensamt med sin make, såvida det inte är fråga om adoption av den andra makens barn (biologiskt eller adopterat). Efter en sådan s.k. styvbarnsadoption anses barnet som makarnas gemensamma. Andra än makar får inte adoptera gemensamt, dvs. inte heller sambor.</p>
<p>Särskilda regler gäller för registrerade partner. Registrerade partner får varken gemensamt eller var för sig adoptera barn; inte heller i form av styvbarnsadoption. Det finns däremot inte något formellt hinder för en homosexuell person som inte är partner i ett registrerat partnerskap att adoptera.</p>
<p>Vårdnad</p>
<p>Frågor om vårdnad skall alltid avgöras efter vad som är bäst för barnet. Bedömningen är beroende av en prövning av samtliga omständigheter i det enskilda fallet. Vid avgörandet skall hänsyn tas till barnets vilja med beaktande av barnets ålder och mognad. Den omständigheten att en förälder är homosexuell utgör inte hinder för förälderns möjlighet att få vårdnaden om sitt barn. Ett barn står normalt under vårdnad av båda föräldrarna eller en av dem. I vissa fall kan vårdnaden emellertid anförtros åt en eller två särskilt förordnade vårdnadshavare. Så kan ske om en förälder vid utövandet av vårdnaden brister i omsorgen om barnet på ett sätt som medför bestående fara för barnets hälsa eller utveckling. Har föräldrarna gemensam vårdnad om barnet och gäller bristerna i omvårdnaden endast den ena av dem, skall domstolen anförtro vårdnaden om barnet åt den andra föräldern ensam. Brister även den föräldern i omsorgen om barnet på det sätt som angetts, skall domstolen flytta över vårdnaden till en eller två särskilt förordnade vårdnadshavare. Står barnet under endast en förälders vårdnad, skall domstolen flytta över vårdnaden till den andra föräldern eller, om det är lämpligare, till en eller två särskilt förordnade vårdnadshavare. Att flytta över vårdnaden till en eller två särskilt förordnade vårdnadshavare kan också bli aktuellt om barnet stadigvarande vårdats och fostrats i ett annat enskilt hem än föräldrahemmet och det är uppenbart bäst för barnet att det rådande förhållandet får bestå. Vårdnaden skall då flyttas över till den eller dem som tagit emot barnet eller någon av dem.</p>
<p>Det kan vidare bli aktuellt att anförtro vårdnaden om ett barn till en eller två särskilt förordnade vårdnadshavare om någon av föräldrarna dör. Har föräldrarna gemensam vårdnad om barnet och dör en av dem, fortsätter visserligen den andra föräldern automatiskt att ha vårdnaden om barnet. Men om båda föräldrarna dör skall domstolen anförtro vårdnaden åt en eller två särskilt förordnade vårdnadshavare. Om barnet står under vårdnad av endast den ena föräldern och den föräldern dör, skall domstolen anförtro vårdnaden åt den andra föräldern eller, om det är lämpligare, åt en eller två särskilt förordnade vårdnadshavare.</p>
<p>När vårdnadshavare förordnas särskilt, skall någon som är lämpad att ge barnet omvårdnad, trygghet och en god fostran utses. I det enskilda fallet får hänsyn tas till bl.a. barnets ålder och utveckling samt den personliga anknytningen till de tilltänkta vårdnadshavarna.</p>
<p>När domstolen prövar vem som skall utses till vårdnadshavare för ett barn efter en förälders död beaktas under vilka förhållanden barnet har levt medan föräldern var i livet och vilka relationer som barnet haft och har till den efterlevande föräldern och andra vuxna personer (t.ex. en styvförälder). Skall vårdnadshavare förordnas efter föräldrarnas död och har någon av föräldrarna gett till känna vem han eller hon önskar som vårdnadshavare, skall den personen förordnas om det inte är olämpligt.</p>
<p>Två personer kan utses att gemensamt utöva vårdnaden, om de är gifta med varandra eller bor tillsammans under äktenskapsliknande förhållanden. Med uttrycket "samboende under äktenskapsliknande förhållanden" avses i detta sammanhang endast heterosexuell samlevnad. Registrerade partner och homosexuella sambor kan inte utses att som särskilt förordnade vårdnadshavare gemensamt utöva vårdnaden om ett barn. Även här gäller alltså särskilda regler för homosexuella.</p>
<p>En vanlig missuppfattning är att en ny partner till den förälder som är vårdnadshavare (en styvförälder) kan utses att gemensamt med denna förälder ha vårdnaden om barnet. Som framgått är detta emellertid inte möjligt, vare sig i heterosexuella eller homosexuella förhållanden. Om vårdnadshavaren avlider har den efterlevande samlevnadspartnern emellertid möjlighet att som särskilt förordnad vårdnadshavare få vårdnaden om den avlidnes barn, oavsett om det varit fråga om en homo- eller en heterosexuell samlevnad.</p>
<p>Assisterad befruktning</p>
<p>Assisterad befruktning kan utföras dels i form av insemination, dels i form av befruktning utanför kroppen.</p>
<p>Insemination får utföras endast om kvinnan är gift eller bor tillsammans med en man under äktenskapsliknande former. För insemination krävs skriftligt samtycke av maken eller sambon. Är det med hänsyn till samtliga omständigheter sannolikt att barnet avlats genom inseminationen, anses en make eller sambo som lämnat sitt samtycke vara barnets far.</p>
<p>Insemination med sperma från en annan man än den som kvinnan är gift eller samboende med (s.k. givarinsemination) får utföras endast vid allmänt sjukhus under överinseende av läkare med specialistkompetens i gynekologi och obstetrik. Läkaren skall pröva om det med hänsyn till makarnas eller de samboendes medicinska, psykologiska och sociala förhållanden är lämpligt att inseminationen äger rum. Inseminationen får utföras endast om det kan antas att det blivande barnet kommer att växa upp under goda förhållanden.</p>
<p>Ett barn som tillkommit genom givarinsemination har, sedan det uppnått tillräcklig mognad, rätt att få del av de uppgifter om spermagivaren som har antecknats i sjukhusets särskilda journal.</p>
<p>Befruktning utanför kroppen får utföras endast på kvinnor som är gifta eller sambor. Det ägg som befruktas utanför kvinnans kropp skall vara kvinnans eget och det skall befruktas med makens eller sambons sperma. Maken eller sambon skall skriftligen ha lämnat sitt samtycke. Är det med hänsyn till samtliga omständigheter sannolikt att barnet avlats genom befruktningen, anses en make eller sambo som lämnat sitt samtycke vara barnets far.</p>
<p>Registrerade partner och homosexuella sambor ges, som framgått, inte tillgång till assisterad befruktning. Också i detta avseende gäller alltså särskilda regler för homosexuella.</p>
<p>Tidigare överväganden</p>
<p>Frågan om barn i homosexuella familjer har övervägts vid tidigare tillfällen.</p>
<p>Adoption och vårdnad</p>
<p>I början av 1980-talet tog Utredningen om homosexuellas situation i samhället i sitt betänkande Homosexuella och samhället (SOU 1984:63) upp frågan om två personer av samma kön borde ges möjlighet att adoptera gemensamt. Sammanfattningsvis ansåg utredningen att en sådan möjlighet inte borde införas förrän den homosexuella familjen accepterats som en naturlig del av samhället. I proposition 1986/87:124 om de homosexuellas situation i samhället instämde regeringen i utredningens bedömning att det inte borde införas någon möjlighet för två personer av samma kön att adoptera gemensamt. Riksdagen var av samma mening (se bet. 1986/87:LU28).</p>
<p>Frågan övervägdes därefter av Partnerskapskommittén. Kommittén ansåg i sitt betänkande Partnerskap (SOU 1993:98) att det inte var lämpligt att möjliggöra för homosexuella par att adoptera barn gemensamt så länge det inte råder någorlunda enighet bland forskare om vilka konsekvenser det kan ha för ett barn att växa upp i en homosexuell familj. Av samma skäl ansåg kommittén att ett homosexuellt par inte heller skulle ges möjlighet att förordnas gemensamt till vårdnadshavare för barn. Som ytterligare ett argument angav kommittén att en lagstiftning som möjliggör ett gemensamt rättsligt föräldraskap för homosexuella par sannolikt skulle strida mot värderingarna i samhället. Kommittén påpekade vidare att en övervägande del av de barn som adopteras kommer från främmande länder och att "givarländerna" skulle ställa sig negativa till homosexuella partners möjlighet till adoption.</p>
<p>Frågor om gemensamt föräldraskap för homosexuella par övervägdes av riksdagen våren 1994 i samband med utarbetandet av lagen om registrerat partnerskap (se bet. 1993/94:LU28). Lagutskottet instämde i sitt av riksdagen godkända betänkande i Partnerskapskommitténs uttalanden. Utskottet framhöll att frågan om barns juridiska ställning i förhållande till ett registrerat partnerskap måste bedömas utifrån helt andra utgångspunkter än när det gäller rättsverkningarna i övriga hänseenden. Så länge det inte är vetenskapligt klarlagt att ett barns sociala och känslomässiga utveckling objektivt sett är lika garanterad i en homosexuell familj som i en heterosexuell familj, saknades enligt utskottet den grundläggande förutsättningen för att ett gemensamt föräldraskap skall kunna etableras i ett registrerat partnerskap, nämligen hänsynen till barnets bästa.</p>
<p>Utskottet betonade att principen om barnets bästa är väl förankrad i svensk rätt; den innebär bl.a. att vuxnas önskan och intresse av att leva med och uppfostra barn får stå tillbaka för vad som bedöms vara bäst för det barn som av någon anledning inte har möjlighet att växa upp hos sina biologiska föräldrar. Även frågan om styvbarnsadoption måste, ansåg utskottet, bedömas från helt andra utgångspunkter än de som gäller för rättsverkningarna i övrigt av ett registrerat partnerskap, nämligen utifrån principen att i första hand barnets bästa skall beaktas.</p>
<p>Frågan har härefter behandlats i riksdagen med anledning av motioner vid flera tillfällen och senast våren 1998 (se bet. 1997/98:LU28). Lagutskottet förordade då i sitt av riksdagen godkända betänkande ett tillkännagivande om behovet av att utifrån barnets perspektiv se över den rättsliga situationen för barn som växer upp i homosexuella familjer.</p>
<p>I sitt betänkande tog lagutskottet särskilt upp frågan om styvbarnsadoptioner. Utskottet pekade på att en person som är gift har möjlighet att under sin makes livstid adoptera makens barn eller adoptivbarn genom styvbarnsadoption. En sådan adoption kan enligt utskottet i vissa fall tänkas öka barnets ekonomiska och sociala trygghet och dessutom vara psykologiskt betydelsefull för barnet. Någon motsvarande möjlighet till styvbarnsadoption för en partner finns däremot inte. Utskottet betonade att barnets bästa enligt barnkonventionen skall komma i främsta rummet vid alla åtgärder som rör barn, vare sig de vidtas av offentliga eller privata sociala välfärdsinstitutioner, domstolar, administrativa myndigheter eller lagstiftande organ och att det sålunda är barnets bästa som skall genomsyra och vara vägledande för den familjerättsliga lagstiftningen. Mot denna bakgrund framträdde enligt utskottet ett behov av att utifrån barnets perspektiv ytterligare belysa den rättsliga situationen för de barn som växer upp i homosexuella familjer. Utskottet ansåg att de frågor som kan uppkomma med anledning av dessa barns förhållanden borde utredas förutsättningslöst och olika aspekter på barnens behov och rättigheter genomlysas noggrant. Med barnets bästa i blickpunkten borde därvid enligt utskottets mening särskilt övervägas om skillnaden är sakligt motiverad mellan gifta pars och partners möjlighet till styvbarnsadoption.</p>
<p>Assisterad befruktning</p>
<p>Frågan om möjligheten för kvinnor som lever tillsammans i ett homosexuellt parförhållande att få tillgång till assisterad befruktning diskuterades under utarbetandet av lagen om insemination. I det sammanhanget uttalade regeringen att insemination borde begränsas till de fall som medfört att metoden börjat användas, nämligen när det av olika skäl brister i de naturliga förutsättningarna för ett havandeskap. Det anfördes vidare bl.a. att avsaknaden av forskning om situationen för de barn som kommit till genom insemination talade emot att den tekniken användes i andra fall än då barnet kan växa upp med föräldrar av båda könen (se prop. 1984/85:2 s. 10). Lagutskottet delade regeringens uppfattning samt framhöll att det måste vara en strävan att så långt som möjligt se till det blivande barnets bästa och att det därvid måste beaktas att bland barnpsykiatriker och barnpsykologer särskilt betonas vikten för barnets utveckling av att det har både en mor och en far (se bet. 1984/85:LU10 s. 16). Riksdagen godkände utskottets betänkande.</p>
<p>Frågan aktualiserades även i samband med förslaget till lag om registrerat partnerskap. Lagutskottet strök då under att så länge det inte är vetenskapligt klarlagt att ett barns sociala och känslomässiga utveckling objektivt sett är lika garanterad i en familj med två mödrar eller två fäder med en inbördes sexuell relation som i en heterosexuell familj, saknas den grundläggande förutsättningen för att ett gemensamt föräldraskap skall kunna etableras i ett registrerat partnerskap, nämligen hänsynen till barnets bästa (se bet. 1993/94:LU28 s. 27).</p>
<p>Vid sin senaste behandling av frågan anförde lagutskottet att frågan måste bedömas utifrån ett övergripande synsätt som i första hand tar sikte på det blivande barnets bästa. Utskottet vidhöll mot den bakgrunden sin tidigare bedömning. Utskottet påpekade också att befruktning utanför kroppen inte heller för heterosexuella får äga rum med sperma som har donerats (se bet. 1997/98:LU28 s. 15).</p>
<p>Frågor om homosexuella och barn har således övervägts tidigare. Det har då gjorts tillsammans med frågor som rört homosexuellas rättigheter och situation i samhället. Som skäl för att bibehålla de rättsliga skillnaderna mellan heterosexuella och homosexuella par vad gäller adoption och vårdnad har anförts bl.a. att den homosexuella familjen inte var accepterad som en naturlig del av samhället och att det inte var vetenskapligt klarlagt att ett barns känslomässiga utveckling var lika väl garanterad i en homosexuell familj som i en heterosexuell familj.</p>
<p>Sedan de tidigare övervägandena har samhällets syn på homosexualitet förändrats. Samtidigt har kunskapen om homosexuella och barn förbättrats. Det finns behov av att på nytt utreda förhållandena för barn i homosexuella familjer och med utgångspunkt i resultatet av denna utredning och utifrån barnets perspektiv, men i övrigt förutsättningslöst, överväga om de rättsliga skillnaderna är sakligt motiverade mellan heterosexuella och homosexuella par när det gäller adoption och vårdnad.</p>
<p>En särskild fråga som bör tas upp i det sammanhanget - för det fallet att en möjlighet till adoption föreslås öppnad - är möjligheten för kvinnor som lever i lesbiska parförhållanden att få tillgång till assisterad befruktning.</p>
<h2>Uppdraget</h2>
<p>En parlamentariskt sammansatt kommitté tillkallas och får följande uppdrag.</p>
<p>Förhållandena för barn i homosexuella familjer</p>
<p>Kommitténs ena huvuduppgift är att utreda förhållandena för barn i homosexuella familjer. Förhållandena skall ges en så noggrann genomlysning att utredningen kan läggas till grund för en bedömning av om de rättsliga skillnaderna är sakligt motiverade mellan heterosexuella och homosexuella par när det gäller adoption och vårdnad.</p>
<p>Kommittén skall sammanställa, analysera och redovisa den erfarenhet och forskning som finns på området. Kommittén skall därvid bedöma om den kunskap som finns om förhållandena i andra länder, bl.a. Danmark, Storbritannien och USA, har relevans också för Sverige. Om det behövs skall kommittén göra kompletterande studier.</p>
<p>I denna del av uppdraget ligger att kommittén skall undersöka hur vanligt det är att barn i Sverige växer upp i homosexuella familjer och beskriva den faktiska och rättsliga situationen för dessa barn. Hur vanligt är det att personer i homosexuella förhållanden skaffar barn som i praktiken växer upp som parets gemensamma barn? Hur många av de barn som växer upp i homosexuella familjer har tillkommit i ett heterosexuellt förhållande innan föräldern blev medveten om eller valde att leva i enlighet med sin homosexualitet? Hur ser barnens faktiska bindningar ut? Hur vanligt är det att den förälder som inte bor tillsammans med barnet tar aktiv del i barnets liv tillsammans med det homosexuella paret? Hur upplever barn i homosexuella familjer sin situation? Vilka för- och nackdelar har barn som växer upp i homosexuella familjer? Vilket stöd kan barnen och deras föräldrar behöva från samhället för att komma över eventuella svårigheter? Hur ser den rättsliga situationen för barnen ut? Kommittén skall besvara dessa och andra frågor som kommittén anser vara av betydelse för att förhållandena för barn i homosexuella familjer skall kunna beskrivas.</p>
<p>Adoption och vårdnad</p>
<p>Kommitténs andra huvuduppgift är att ta ställning till de rättsliga skillnader som i dag finns mellan homosexuella och heterosexuella par i fråga om möjligheten att adoptera och att utses till särskilt förordnade vårdnadshavare gemensamt. Kommittén skall bedöma om skillnaderna är sakligt motiverade. Bedömningen skall göras på grundval av vad som utretts om förhållandena för barn i homosexuella familjer och vad som är känt om adoptivbarns särskilda behov. Bedömningen skall utgå från principen om barnets bästa men i övrigt göras förutsättningslöst. En grundläggande fråga för kommitténs ställningstagande i denna del är om det för barn innebär någon nackdel psykologiskt eller socialt att växa upp i en homosexuell familj och om en lagändring i övrigt får betydelse för barnens bästa.</p>
<p>När det gäller adoption skall kommittén särskilt bedöma om skillnaden mellan registrerade partners och äkta makars möjligheter till styvbarnsadoption har tillräckliga skäl för sig. När ett barn växer upp med två vuxna av samma kön är det, liksom i andra styvbarnssituationer, fullt tänkbart att barnets relation till styvföräldern är väl så god som relationen till de biologiska föräldrarna. Det förekommer också att barnet har endast en förälder, t.ex. därför att den andra föräldern är död eller okänd.</p>
<p>Som reglerna i dag är utformade har en registrerad partner ingen möjlighet att under sin partners livstid adoptera partnerns barn eller adoptivbarn genom en styvbarnsadoption. En möjlighet till styvbarnsadoption skulle kunna medföra att barnet får en tryggare juridisk, ekonomisk, social och känslomässig bas. Samtidigt skulle det kunna innebära psykologiska påfrestningar för ett barn att i rättslig mening ha två föräldrar av samma kön.</p>
<p>Kommittén skall även överväga om det bör införas en allmän möjlighet för barn att bli adopterade av registrerade partner gemensamt. I sådana fall är ingen av parterna barnets biologiska förälder. Vidare kan barnet vara mer sårbart och ha ett svårare utgångsläge än barn som växer upp med någon av sina biologiska föräldrar. Vid gemensam adoption är det som regel fråga om adoption av barn från ett annat land. I rättspraxis har efter sakkunnigutlåtanden ansetts att utländska adoptivbarn har en i psykologiskt hänseende svårare situation än andra barn och att risken för psykiska störningar hos barnet blir oacceptabelt stora om man till detta lägger den psykiska påfrestning det innebär att växa upp med homosexuella adoptivföräldrar (RÅ 1993 ref. 102). Kommittén skall pröva om denna bedömning alltjämt har skäl för sig.</p>
<p>När det gäller internationella adoptioner, men även när det gäller styvbarnsadoptioner, är givarländernas inställning av betydelse. Tidigare utredningar har funnit att en möjlighet för registrerade partner att adoptera sannolikt skulle väcka negativa reaktioner från dessa länder. Kommittén skall undersöka och redovisa hur de länder som Sverige i dag samarbetar med om internationella adoptioner skulle ställa sig om en möjlighet för registrerade partner att adoptera gemensamt infördes och vad detta skulle innebära för andra personer som vill adoptera utländska barn. Om kommittén föreslår en möjlighet för registrerade partner att adoptera, skall den också lämna förslag om hur man från svensk sida kan motverka eller lösa eventuella svårigheter i det internationella samarbetet.</p>
<p>I kommitténs uppdrag ingår inte att överväga att införa en möjlighet för sambor – heterosexuella eller homosexuella – att adoptera gemensamt.</p>
<p>I vissa fall kan vårdnaden om ett barn anförtros åt en eller två särskilt förordnade vårdnadshavare. Så är fallet t.ex. om barnets föräldrar dött eller om de är olämpliga att ha vårdnaden om barnet. Kommittén skall överväga om registrerade partner och homosexuella sambor bör kunna utses att såsom särskilt förordnade vårdnadshavare gemensamt utöva vårdnaden om ett barn.</p>
<p>Ändrade regler om adoption och vårdnad kan ge upphov till problem av internationellt privat- och processrättslig natur. Till exempel torde många länder inte erkänna en adoption där adoptanterna är registrerade partner. Kommittén skall - oavsett om kommittén föreslår ändrade regler eller inte - belysa de följder av internationellt privat- och processrättslig natur som en ändrad rättslig reglering kan ge upphov till.</p>
<p>Kommittén skall överväga hur en ändrad reglering förhåller sig till internationella överenskommelser på området, främst 1967 års europeiska konvention om adoption av barn och 1993 års Haagkonvention om skydd av barn och samarbete vid internationella adoptioner.</p>
<p>Om kommittén kommer fram till att de rättsliga skillnader som i dag finns mellan homosexuella par och heterosexuella par inte är sakligt motiverade, skall kommittén ta ställning till hur skillnaderna lämpligen kan undanröjas och föreslå de lagändringar som behövs.</p>
<p>Assisterad befruktning</p>
<p>Om kommittén finner att de rättsliga skillnaderna bör tas bort när det gäller adoption, skall kommittén pröva om de kvinnor som lever tillsammans i ett homosexuellt parförhållande bör ges möjlighet till assisterad befruktning i form av insemination. Utgångspunkten för kommitténs överväganden skall även här vara barnets bästa.</p>
<p>Om kommittén kommer fram till att kvinnor som lever i homosexuella parförhållanden bör ges tillgång till insemination, skall kommittén föreslå behövliga lagändringar. Kommittén skall därvid sträva efter att reglerna om behörighet, villkor för befruktningen och barnets rätt att få vetskap om sitt ursprung m.m. så långt det är möjligt och lämpligt blir desamma som för heterosexuella par och deras barn. Kommittén skall även behandla frågan om hur det rättsliga föräldraskapet till barnet bör regleras.</p>
<p>Befruktning utanför kroppen får i dag inte äga rum med sperma som har donerats. Inte heller tillåts äggdonation. Det saknas mot den bakgrunden för närvarande tillräckliga skäl för kommittén att överväga möjligheten för lesbiska kvinnor att få tillgång till dessa former av assisterad befruktning. Vissa frågor i samband med befruktning utanför kroppen har övervägts av Statens medicinsketiska råd. Rådet anser bl.a. att provrörsbefruktning med egna ägg och donators sperma bör tillåtas under vissa förutsättningar. Rådets rapport har remissbehandlats och bereds för närvarande inom Regeringskansliet. Kommittén skall hålla sig informerad om detta arbete och - om reglerna i dessa delar ändras för heterosexuella par – överväga om eventuella ändringar i regelsystemet bör omfatta även lesbiska par.</p>
<h2>Övrigt</h2>
<p>Kommittén skall belysa nuvarande värderingar i samhället när det gäller möjligheten till ett gemensamt rättsligt föräldraskap för homosexuella par.</p>
<p>Vidare skall kommittén redovisa och beakta gällande rätt och pågående lagstiftningsarbete i Norden. Kommittén skall redogöra för effekterna för den nordiska rättslikheten av de förslag som läggs fram.</p>
<p>Kommittén skall slutligen redovisa och beakta gällande rätt och pågående lagstiftningsarbete i de utomnordiska länder som kommittén bedömer vara av intresse samt det internationella arbete som bedrivs inom bl.a. Europarådet.</p>
<p>Kommittén skall inhämta synpunkter från Statens medicinsketiska råd, barnrättsorganisationer och homosexuellas organisationer.</p>
<p>Uppdraget skall redovisas senast den 1 januari 2001.</p>
<h2>Översikt av bestämmelserna rörande föräldraskap av Anita Wickström</h2>
<h2>1. Vad gäller i dag för gifta och heterosexuella sambor?</h2>
<h2>2. Vad gäller i dag för lesbiska registrerade partner och lesbiska sambor?</h2>
<h2>3. Vad kommer att gälla för lesbiska registrerade partner och lesbiska sambor om man tar bort de olikheter som finns mellan homosexuella och heterosexuella? Utländska förhållanden Europa 1</h2>
<h2>Belgien</h2>
<p>Sedan 1996 har det varit möjligt att registrera partnerskap på flera belgiska orter. Men registreringen var enbart av symboliskt värde och medförde inga rättsverkningar.</p>
<p>En lag om registrerat partnerskap antogs i Belgien i oktober 1998. Lagen trädde i kraft den 1 januari 2000. Endast två personer kan registrera partnerskap tillsammans men i övrigt finns det inte några restriktioner i fråga om kön eller släktskap. Tanken bakom lagstiftningen är inte att skapa ett nytt civilt institut, utan snarare att möjliggöra en lösning på vissa praktiska problem rörande egendom och ekonomi. De juridiska effekterna av ett registrerat partnerskap är således inte särskilt långtgående. Ett registrerat partnerskap innebär inga rättigheter eller skyldigheter gentemot den andre partnerns barn.</p>
<p>Under de sex första månaderna som lagen varit i kraft ingick 850 par registrerat partnerskap, varav 95 par var homosexuella.</p>
<p>Endast gifta par och ensamstående får adoptera i dag. Men den belgiska regeringen har uttalat att de under år 2001 har för avsikt att, liksom Nederländerna, föreslå en lagstiftning som ger homosexuella par möjlighet att adoptera belgiska barn, såväl i form av styvbarnsadoption som gemensam adoption</p>
<p>Homosexuella kvinnor har tillgång till artificiell befruktning. Inseminationsklinikerna kan själva bestämma om de vill ta emot homosexuella och det finns flera kliniker som gör detta.</p>
<h2>Danmark</h2>
<h2>Registrerat partnerskap</h2>
<p>Den 1 oktober 1989 trädde Lov nr. 372 af 7. juni 1989 om registreret partnerskab i kraft i Danmark. Ett registrerat partnerskap i Danmark har i princip samma rättsverkningar som ett registrerat partnerskap i Sverige. Men en skillnad består i att en registrerad partner numera har möjlighet att styvbarnsadoptera partnerns barn.</p>
<h2>Adoption</h2>
<p>I samband med att ett lagförslag, om att ändra anknytningskraven för att få ingå registrerat partnerskap i Danmark, behandlades i Folketinget framställdes en motion om att tillåta registrerade partner styvbarnsadoptera partnerns barn. Förslaget föregicks inte av någon utredning och det enda offentliga bakgrundsmaterial som finns är frågans behandling i Folketinget.</p>
<p>Förslaget antogs och sedan den 1 juli 1999 är det därmed möjligt att genomföra en styvbarnsadoption inom ett registrerat partnerskap (Lov nr 360 af 2. juni 1999). Såväl biologiska som adopterade barn kan komma i fråga för en styvbarnsadoption. Men möjligheten att styvbarnsadoptera ett tidigare adopterat barn är begränsad till att gälla endast inhemska barn. Adoptivbarn från andra länder än Danmark får alltså inte styvbarnsadopteras av en registrerad partner.</p>
<p>Bakgrunden till att man endast införde en rätt att styvbarnsadoptera inhemska adoptivbarn var att man bedömde att ursprungsländerna skulle ställa sig negativa till att homosexuella tilläts adoptera. Därmed skulle det kunna finnas en risk för att heterosexuellas möjligheter att adoptera påverkades negativt.</p>
<h2>Insemination</h2>
<p>Före den 1 oktober 1997 fanns det ingen lagstiftning rörande insemination i Danmark. Klinikerna kunde då själva bestämma vilka som skulle få tillgång till insemination. Detta ändrades i och med att inseminationslagstiftningen infördes. Numera får endast heterosexuella par som ingått äktenskap eller som lever i ett äktenskapsliknande förhållande tillgång till insemination.</p>
<h2>Estland</h2>
<p>Homosexuella parförhållanden erkänns inte i lagstiftningen.</p>
<p>Gifta par och ensamstående får adoptera barn. Det är tveksamt om en öppet homosexuell person skulle få medgivande att adoptera.</p>
<p>Även ensamstående kvinnor har möjlighet att erhålla assisterad befruktning.</p>
<h2>Finland</h2>
<p>Det finns ännu ingen möjlighet för homosexuella par att registrera partnerskap i Finland. Men regeringen lämnade i slutet av november 2000 ett lagförslag till riksdagen om att en sådan möjlighet skall införas. Partnerskapets rättsverkningar väntas bli i stort sett desamma som vid ingående av äktenskap. Ett krav är dock att registreringsförfarandet klart skiljer sig från de former som tillämpas vid ingående av äktenskap.</p>
<p>Förslaget innehåller inga bestämmelser om möjlighet till gemensamt föräldraskap för homosexuella par, t.ex. i form av styvbarnsadoption eller gemensam adoption.</p>
<p>Det finns ingen inseminationslagstiftning i Finland. Varje läkare eller klinik har själv möjlighet att bestämma vem som skall få tillgång till insemination. Det finska läkarförbundet har utfärdat rekommendationer om att endast kvinnor som är gifta eller som lever tillsammans med en man under äktenskapsliknande förhållanden bör ges tillgång till insemination. Men det finns kliniker som tar emot lesbiska sökande.</p>
<h2>Frankrike</h2>
<p>Frankrikes parlament antog i oktober 1999 en partnerskapslag som ger ogifta hetero- och homosexuella par en del av de rättigheter som dittills varit förbehållna gifta par. Lagen trädde i kraft den 15 november 1999. Par som registrerat sitt partnerskap får bl.a. möjlighet till sambeskattning efter tre års samlevnad, vissa arbetsrättsliga och sociala förmåner samt ansvar för varandras skulder. Lagen ger inga rättigheter i fråga om föräldraskap, adoption eller artificiell insemination.</p>
<p>Under de två första månaderna som lagen var i kraft ingick mer än 6 000 hetero- och homosexuella par partnerskap.</p>
<p>Gifta par och ensamstående får adoptera. Öppet homosexuella personer har nekats medgivande att adoptera. I Frankrike har man en form av svag adoption som inte klipper av de familjerättsliga banden till ursprungsfamiljen. Denna form kan möjligen komma ifråga när det gäller styvbarnsadoption i ett homosexuellt parförhållande.</p>
<p>Enligt lagen om assisterad befruktning från 1994 har ensamstående och homosexuella par inte tillgång till assisterad befruktning.</p>
<h2>Grekland</h2>
<p>Homosexuella parförhållanden erkänns inte rättsligt.</p>
<p>Gifta par och ensamstående får adoptera. Det är inte troligt att en öppet homosexuell person skulle få medgivande att adoptera.</p>
<p>Enligt en obekräftad uppgift finns det ingen lagstiftning som begränsar vem som kan få tillgång till assisterad befruktning.</p>
<h2>Irland</h2>
<p>Homosexuella parbildningar erkänns inte rättsligt.</p>
<p>Cork County överväger att införa en bestämmelse som ger såväl heterosom homosexuella partners rätt att registrera sig (mars 2000). Om bestämmelsen införs blir Cork den första regionen i Irland som tillåter detta. Ett registrerat partnerskap skulle komma att innebära att partnerna bl.a. skulle komma lättare fram i bostadsköer, få köpa gravplats tillsammans och betraktas som närstående av sjukvårdsinrättningar.</p>
<p>Endast gifta par får adoptera. I undantagsfall kan även änkor eller under liknande omständigheter ensamstående personer få adoptera.</p>
<p>Det finns ingen lagstiftning som begränsar vem som kan få tillgång till assisterad befruktning. Åtminstone en känd klinik accepterar homosexuella kvinnor.</p>
<h2>Island</h2>
<h2>Registrerat partnerskap</h2>
<p>Sedan den 26 juni 1996 är det möjligt för två personer av samma kön att registrera sitt partnerskap (Lög um stadfesta samvist [Law on confirmed cohabitation] no. 87 12. juni 1996). På Island används dock inte termen ”registrerat partnerskap” för homosexuella par, eftersom det redan fanns ett sådant institut för heterosexuella par som registrerar sitt samboförhållande hos ”the National Registry”. Vidare ansåg man att ordet ”registrerat” snarare förde tankarna till det formella förfarandet än till det permanenta äktenskapsliknande parförhållande parterna avsåg att befästa. I stället används termen ”stadfesta samvist” som motsvarar engelskans ”confirmed cohabitation”. Men för enkelhetens skull används i detta sammanhang termen registrerat partnerskap även för homosexuella par.</p>
<p>Registrerat partnerskap på Island har i princip samma rättsverkningar som ett registrerat partnerskap i Sverige. Men en skillnad består i att en registerad partner numera har möjlighet att styvbarnsadoptera partnerns barn.</p>
<h2>Adoption</h2>
<p>Liksom i Danmark framställdes en motion om att tillåta registrerade partner styvbarnsadoptera partnerns barn, i samband med att ett lagförslag om att ändra anknytningskraven för att få ingå registrerat partnerskap i Island behandlades i Alltinget. Förslaget antogs och sedan den 26 maj 2000 är det därmed möjligt att genomföra en styvbarnsadoption inom ett registrerat partnerskap (Lög um breytingu á lögum um stadfesta samvist 8. mai 2000). Såväl biologiska som adopterade barn kan komma i fråga för en styvbarnsadoption. Men möjligheten att styvbarnsadoptera ett tidigare adopterat barn är begränsad till att gälla endast inhemska barn. Adoptivbarn från andra länder än Island får alltså inte styvbarnsadopteras av en registrerad partner.</p>
<p>Homosexuella par får inte adoptera barn gemensamt. Adoptionslagstiftningen sågs nyligen över med anledning av att Island avsåg att ratificera 1993 års Haagkonvention om skydd för barn och samarbete vid internationella adoptioner (konventionen ratificerades i december 1999). I samband härmed föreslog den utredande kommittén att homosexuella par inte skulle ges möjlighet att adoptera gemensamt. Men den isländska regeringen har sagt sig vara beredda att ändå ta upp frågan. Det senaste beslutet i denna del är att avvakta resultatet av den svenska utredningen (dvs. denna kommittés arbete).</p>
<h2>Gemensam vårdnad för fler än två personer</h2>
<p>Om en person, som har vårdnaden om ett barn, gifter sig eller registrerar partnerskap får styvföräldern delad vårdnad om barnet, under förutsättning att barnet är bosatt i den nya familjen. Detta hindrar inte att båda de biologiska föräldrarna (eller adoptivföräldrarna) fortfarande har vårdnaden om barnet. Tre personer kan alltså ha delad vårdnad om ett barn i Island.</p>
<h2>Insemination</h2>
<p>Endast heterosexuella par som ingått äktenskap eller som lever i ett äktenskapsliknande förhållande har tillgång till insemination i Island.</p>
<h2>Italien</h2>
<p>Homosexuella parbildningar erkänns inte rättsligt. Flera motioner i ämnet har väckts men de har aldrig tagits upp till debatt i Parlamentet. I några italienska städer kan homosexuella registrera sitt partnerskap, men det medför inga rättsverkningar.</p>
<p>Endast gifta par får adoptera.</p>
<p>Det finns ingen lagstiftning rörande assisterad befruktning. Fram till 1995 var varje klinik fri att bestämma vem de tog emot för behandling. Efter en het debatt i ämnet har emellertid det italienska läkarförbundet antagit regler som gör det möjligt att utesluta en medlem som inseminerar andra än gifta par.</p>
<h2>Lettland</h2>
<p>I början av oktober 1999 diskuterade det lettiska parlamentets kommission för mänskliga rättigheter för första gången ett lagförslag om registrerat partnerskap. Den förslagna lagen var tänkt att ha samma juridiska verkan som de nu gällande lagarna för äktenskap – med undantag för de regler som gäller för bröllop inom de religiösa institutionerna samt adoption och assisterad befruktning. Förebilder var de skandinaviska och nederländska lagarna. Förslag om registrerat partnerskap hade tidigare väckts vid två tillfällen, men då inte ens tagits upp till diskussion. I december 1999 förkastade dock den parlamentariska kommittén lagförslaget.</p>
<p>Endast gifta par får adoptera.</p>
<p>Homosexuella har inte tillgång till assisterad befruktning.</p>
<h2>Litauen</h2>
<p>Homosexuella parbildningar erkänns inte rättsligt.</p>
<p>Gifta par och ensamstående får adoptera. Det finns inget förbud mot att homosexuella adopterar som ensamstående, men det är inte troligt att en öppet homosexuell person skulle få något medgivande till adoption.</p>
<p>Endast gifta par har tillgång till assisterad befruktning.</p>
<h2>Norge</h2>
<p>I Norge infördes möjligheten för två personer av samma kön att registrera partnerskap den 1 augusti 1993 (Lov om registrert partnerskap 30 april 1993 nr. 40). Ett registrerat partnerskap i Norge har i princip samma rättsverkningar som ett registrerat partnerskap i Sverige.</p>
<p>I Norge finns det ingen möjlighet för registrerade partner att vare sig adoptera partnerns barn eller att adoptera gemensamt. Men diskussioner om att ta upp frågan har förts.</p>
<p>Endast heterosexuella par som ingått äktenskap eller som lever i ett äktenskapsliknande förhållande har tillgång till insemination i Norge.</p>
<h2>Nederländerna</h2>
<h2>Registrerat partnerskap</h2>
<p>I Nederländerna kan homosexuella par, liksom heterosexuella par, registrera partnerskap sedan den 1 januari 1998. Ett registrerat partnerskap i Nederländerna har i princip samma rättsverkningar som ett registrerat partnerskap i Sverige. En skillnad består i att registrerade partner – där den ena föräldern är rättslig förälder som ensam haft vårdnaden om barnet i minst tre år – kan ansöka hos domstol om att få gemensam vårdnad om barnet. Paret måste dock ha levt tillsammans och gemensamt försörjt och uppfostrat barnet under minst ett års tid.</p>
<h2>Äktenskap och adoption</h2>
<p>I juni 1996 tillsattes en kommission, den s.k. Kortmann-kommissionen, för att utreda frågor rörande homosexuellas rätt att ingå äktenskap samt att adoptera barn. Kommissionen företog en juridisk översyn av regelsystemet, men genomförde inga faktiska undersökningar om situationen för barn i homosexuella familjer. I denna del hänvisades till den forskning som finns på området.</p>
<p>Under 1997 genomfördes också en undersökning av lagstiftningen rörande mellanstatlig adoption samt dess praktiska tillämpning i sex ursprungsländer (Brasilien, Colombia, Kina, Ecuador, Filippinerna samt Rumänien) och sex mottagarländer (Belgien, Tyskland, Frankrike, Storbritannien, Norge och USA). Undersökningen gav vid handen att såväl ursprungsländer som mottagarländer starkt prioriterade gifta heterosexuella par. Denna undersökning var inte fokuserad på frågan om homosexuella adoptanter.</p>
<p>Kortmann-kommissionen föreslog bl.a.: att homosexuella skulle få rätt att ingå äktenskap, att möjligheten till registrerat partnerskap skulle upphöra, att homosexuella par skulle få rätt att styvbarnsadoptera samt adoptera barn gemensamt, samt att det till möjligheten att adoptera i samtliga fall skulle kopplas ett nytt kriterium, nämligen att det skulle vara klarlagt att barnet inte hade något mer att hoppas på från den eller de biologiska föräldrarna i fråga om föräldraskap.</p>
<p>Kortmann-kommissionens betänkande remitterades till Raad van Staate (ett konsultativt råd till regeringen). Raad van Staate ställde sig negativt till kommissionens förslag. Det menade att de regler som fanns var tillfyllest. Särskilt negativt såg rådet på förslagen ur internationellt privaträttslig synvinkel. Förslagen innebar att Nederländerna i dessa delar skulle skilja sig från lagstiftningen i andra länder. Vidare kunde man knappast räkna med att andra länder skulle erkänna nederländska beslut i dessa frågor, vilket skulle kunna medföra problem för de inblandade.</p>
<p>Trots Raad van Staates negativa inställning antog regeringen Kortmann-kommissionens förslag, utom förslaget att upphäva möjligheten att ingå partnerskap, och lade fram dem i parlamentet i juli 1999 i form av en proposition rörande rätten att ingå äktenskap och en proposition rörande rätten att adoptera.</p>
<p>Parlamentet antog lagförslagen efter vissa justeringar, den 12 september år 2000. Senaten godkände dem den 19 december 2000 och de signerades den 21 december 2000. Lagarna förväntas träda i kraft den 1 april 2001.</p>
<p>Enligt de nya lagarna har därmed homosexuella par getts rätt att ingå äktenskap samt att såväl styvbarnsadoptera partnerns barn som att adoptera nederländska barn gemensamt.</p>
<p>För att få adoptera måste inte paret vara gifta eller ha registrerat partnerskap. Däremot skall de ha levt tillsammans under minst tre år omedelbart före adoptionsansökan. För att adoptionen skall beviljas krävs vidare att adoptanten under minst tre år i följd har försörjt och uppfostrat barnet eller – om det är frågan om adoption av två personer gemensamt – att de under minst ett års tid tillsammans har försörjt och uppfostrat barnet. Är det fråga om styvbarnsadoption skall partnern och föräldern under minst ett års tid tillsammans ha försörjt och uppfostrat barnet. Gäller styvbarnsadoptionen ett barn som tillkommit i den (kvinnliga) homosexuella relationen måste dock inte kravet på att parterna tillsammans skall ha försörjt och uppfostrat barnet under minst ett års tid vara uppfyllt. Adoptionen får beviljas endast om det är uppenbart bäst för barnet och om barnet inte har något vidare att hämta från sina föräldrar. I bilaga 4 redovisas lagförslaget och förarbetena närmare.</p>
<h2>Insemination</h2>
<p>Det finns ingen lagstiftning som utestänger lesbiska kvinnor från möjligheten att erhålla insemination. Det är upp till klinikerna själva att bestämma vilka de tar emot för behandling. I dag finns det tretton medicinska centra som tar emot kvinnor för inseminations-behandling. Av dessa accepterar fyra centra inte lesbiska kvinnor. Andra tar endast emot lesbiska kvinnor som lever i fasta parförhållanden.</p>
<p>En utredning har nyligen slagit fast att det strider mot lagen om likabehandling att förvägra lesbiska inseminations-behandling. Justitie- och Hälsoministeriet ser för närvarande över frågan om vem som skall ges tillgång till insemination och utredningen förväntas utmynna i att det i lag blir uttryckligen tillåtet att assistera lesbiska kvinnor med befruktning. Innan denna lagändring träder i kraft är det möjligt att man, genom en översyn av tillstånden för de medicinska centren, undanröjer möjligheten att diskriminera lesbiska kvinnor.</p>
<p>Spermagivarna är anonyma i Nederländerna. Men man har nyligen sett över frågan och föreslagit att det skall införas en möjlighet för barnet att få reda på givarens identitet.</p>
<h2>Polen</h2>
<p>Homosexuella parförhållanden erkänns inte rättsligt.</p>
<p>Gifta par och ensamstående får adoptera. Det är sällan som ensamstående kommer i fråga för adoption och en öppet homosexuell person skulle sannolikt inte få något medgivande för adoption.</p>
<p>Endast gifta par har tillgång till assisterad befruktning.</p>
<h2>Portugal</h2>
<p>År 1997 föreslogs en lag om registrerat partnerskap som inkluderade även homosexuella par. Men lagförslaget reviderades och omfattade härefter endast heterosexuella par. Lagen antogs i juli 1999. Det finns dock en sambolag som är tillämplig på såväl heterosom homosexuella parförhållanden.</p>
<h2>Ryssland</h2>
<p>Homosexuella parförhållanden erkänns inte rättsligt i Ryssland. Gifta par och ensamstående får adoptera.</p>
<p>Det finns ingen lagstiftning som reglerar assisterad befruktning. Under diskussionerna kring den nya Familjebalken år 1995 diskuterades ett förslag om att införa ett förbud mot att homosexuella erhöll assisterad befruktning. Förslaget avslogs dock.</p>
<h2>Schweiz</h2>
<p>En stor majoritet av Schweiz lagstiftande församling har ställt sig bakom en enskild motion om registrerat partnerskap för par av samma kön. Med röstsiffrorna 105 mot 46 uppmanades regeringen att utforma ett lagförslag som upphäver den diskriminering som nu gäller i fråga om bl.a. inkomstskatt och arv. Förebild för lagen skall vara de nordiska ländernas partnerskapslagstiftning. Registrerade partner kommer inte att få tillgång till assisterad befruktning eller möjlighet att adoptera.</p>
<h2>Spanien</h2>
<p>Samboförhållanden är inte reglerade nationellt. I vissa provinser/regioner finns en möjlighet för ogifta par att registrera sitt partnerskap. På vissa orter omfattas även homosexuella par av denna möjlighet. Men på de flesta håll är effekten av registreringen huvudsakligen symbolisk och inga direkta lagliga konsekvenser är knutna till registreringen.</p>
<p>I Katalonien infördes en lag om registrerat partnerskap den 15 juli 1998 som ger partnerna utökade lagliga rättigheter och skyldigheter. Lagen trädde i kraft den 23 oktober samma år. Lagen, som gäller såväl heterosom homosexuella, omfattar bl.a. en skyldighet att försörja varandra, gemensamt ansvar för skulder, rätt till gemensamt bohag och bostad, viss rätt till arv samt vissa sociala rättigheter om någon av parterna är anställd hos den regionala regeringen. Heterosexuella registrerade partner får adoptera gemensamt och styvbarnsadoptera den andre partnerns barn. Denna rätt har inte homosexuella par.</p>
<p>I mars 1999 infördes en liknade lagstiftning i Aragon.</p>
<p>Också i Navarra infördes i juni 2000 en möjlighet för homosexuella par att registrera partnerskap. Samtidigt beslutades att homosexuella par som registrerat partnerskap skall ges möjlighet att adoptera på samma villkor som heterosexuella par.</p>
<p>I övrigt får endast gifta par och ensamstående adoptera i Spanien. Frågor rörande den sexuella läggningen får inte ställas och ensamstående homosexuella kan därför komma i fråga för adoption. Emellertid är väntelistan för adoption så lång att det är sällan som en ensamstående får adoptera.</p>
<p>Lagen om assisterad befruktning från 1988 tillåter även ensamstående kvinnor att få tillgång till insemination. Lagen förbjuder ingen att få tillgång till detta och frågor rörande den sexuella läggningen får inte ställas, varför även homosexuella kan erhålla sådan assistans.</p>
<h2>Storbritannien</h2>
<p>Det finns ingen generell lagstiftning som erkänner homosexuella samboförhållanden. Domstolarna har emellertid den senaste tiden visat sig alltmer villiga att erkänna homosexuella parförhållanden och har i flera fall tillerkänt homosexuella sambor vissa rättigheter. Det brittiska överhusets laglorder slog vidare under år 1999 fast att homosexuella par borde betraktas som en familj.</p>
<p>Endast gifta par får adoptera gemensamt. Ogifta – såväl heterosom homosexuella – personer får adoptera som ensamstående.</p>
<p>Det förekommer flera fall där öppet homosexuella personer tillåtits adoptera, såväl ensamstående som personer som lever i ett parförhållande med någon av samma kön. Praxis varierar dock mellan olika lokala myndigheter och adoptionsorganisationer. Vissa välkomnar homosexuella sökande medan andra är mer motvilliga att assistera en homosexuell sökande.</p>
<p>Högsta domstolen bortsåg i ett fall från 1997 från en mors invändning mot att låta den lesbiska kvinna som i två år vårdat en elvaårig flicka adoptera henne. Kvinnan bodde med en lesbisk partner. Domaren menade att the Adoption Act inte innehåller något som förhindrar adoption p.g.a. av homosexualitet eller ett homosexuellt parförhållande.</p>
<p>För den partner som inte är juridisk förälder till barnet (antingen biologiskt eller genom adoption) finns det andra möjligheter att erhålla rättsliga band till barnet. T.ex. kan partnern ansöka om ”parental responsibility” – ett begrepp som ersatt den tidigare termen ”custody” (vårdnad) men som i stort sett har samma innebörd. Flera personer kan ha parental responsibility för ett barn.</p>
<p>Homosexuella har tillgång till assisterad befruktning – men det krävs att de har möjlighet att sörja för barnet, såväl ekonomiskt som på annat sätt, vilket även innefattar att barnet får tillgång till personer av båda könen.</p>
<h2>Tjeckien</h2>
<p>Efter en flera år lång debatt förkastade i december 1999 underhuset i det tjeckiska parlamentet med 91 röster mot 69 regeringens förslag om att införa en partnerskapslag i landet.</p>
<p>Endast gifta par och ensamstående får adoptera barn. Endast gifta par har tillgång till assisterad befruktning.</p>
<h2>Tyskland</h2>
<p>I november 2000 beslutade förbundsdagen att införa en lag om registrerat partnerskap. De delar som omfattas av lagförslaget är bl.a. namnrätt, finansiellt stöd till partnern, hyreslagen, arvsrätt, sjuk- och vårdförsäkringar samt rätten till uppehållstillstånd för utländsk partner.</p>
<p>Beslut i frågor rörande arvsskatt, socialhjälp, bostadsbidrag och anställning i offentlig tjänst kan inte fattas självständigt av förbundsdagen, utan måste också godkännas av förbundsrådet. Dessa frågor har därför i ett särskilt lagförslag gått vidare till förbundsrådet. Men det är, på grund av den politiska sammansättningen i förbundsrådet, osäkert om lagförslaget kommer att antas där.</p>
<p>Endast gifta par och ensamstående får adoptera. Endast gifta par har tillgång till assisterad befruktning.</p>
<h2>Ungern</h2>
<p>Homosexuella sambohållanden är erkända i lag sedan 1996. Samboförhållandet behöver inte registreras utan dess existens får fastställas i det enskilda fallet. Vad som krävs är att parterna lever tillsammans i ett känslomässigt och ekonomiskt förhållande och har gemensamt hushåll.</p>
<p>Det finns inget uttryckligt förbud mot att ensamstående homosexuella adopterar barn, men i praktiken är det mycket svårt för en ensamstående kvinna att få adoptera och sannolikt omöjligt för en ensamstående man. Den senaste policyn från regeringen när det gäller familjeangelägenheter är att de traditionella familjevärderingarna bör återupprättas, vilket kan tolkas som att homosexuella parbildningar inte förespråkas.</p>
<h2>Österrike</h2>
<p>Den österrikiska lagstiftningen erkänner inte homosexuella parförhållande. Österrike är ett djupt katolskt rotat land och alla familjekonstellationer som inte följer den traditionella normen möts av svårigheter och diskriminering. Det socialdemokratiska partiet har dock uppgett att man avser att verka för att homosexuella par behandlas på samma sätt som ogifta heterosexuella par.</p>
<p>Gifta par och ensamstående får adoptera. En öppet homosexuella person kan knappast komma i fråga för adoption.</p>
<p>Lagen om assisterad befruktning från 1992 tillåter endast gifta kvinnor eller kvinnor i långvariga heterosexuella förhållanden att erhålla assisterad befruktning.</p>
<h2>Kanada 6</h2>
<h2>Allmänt</h2>
<p>I ett mål rörande underhållsbidrag efter det att ett lesbiskt parförhållande upphört fastslog Högsta domstolen i Kanada i maj 1999 att Ontarios lagstiftning stred mot konstitutionen. Enligt lagstiftningen i Ontario hade endast ”spouse” rätt till sådant underhållsbidrag och ”spouse” definierades som ena parten i ett parförhållande bestående av personer av olika kön. Högsta domstolen fastslog att homosexuella par skulle likställas med heterosexuella ogifta par i samtliga fall. Ontarios regering fick ett halvår på sig att ändra sin familjelagstiftning i detta hänseende.</p>
<p>I april 2000 antog underhuset lagförslag som ändrar närmare 70 bestämmelser i den federala lagstiftningen och likställer homosexuella par med ogifta heterosexuella par. Förslagen skall nu gå vidare till Senaten (maj 2000).</p>
<p>Förslagen ändrar inte på definitionen av ”spouse” som förbehålls personer av olika kön. Äktenskap definieras vidare som en förening mellan man och kvinna.</p>
<h2>Provinserna</h2>
<h2>Ontario</h2>
<p>I oktober 1999 antogs lagändringar som i stort likställer homosexuella par med heterosexuella par.</p>
<p>Homosexuella par får adoptera gemensamt och har rätt till assisterad befruktning.</p>
<h2>Québec</h2>
<p>I juni 1999 ändrade Québec delar av sin lagstiftning för att jämställa homo- och heterosexuella par.</p>
<p>Homosexuella par får inte adoptera gemensamt. Homosexuella par har rätt till assisterad befruktning.</p>
<h2>British Columbia</h2>
<p>Delstaten var den första staten i världen som införde en lagstiftning som uttryckligen ger homosexuella par rätt att adoptera, antingen genom styvbarnsadoption av den andre partnerns biologiska barn eller gemensamt. Lagen trädde i kraft den 4 november 1996.</p>
<p>Något år senare infördes rätt till gemensam vårdnad samt underhåll och umgängesrätt inom homosexuella parförhållanden.</p>
<p>I juli 1999 lades lagförslag fram som ytterligare förstärker homosexuella pars rättigheter när det gäller arv och egendom.</p>
<p>I ett rättsfall från 1996 (B.C Supreme Court) slogs det fast att homosexuella par har samma rättigheter som heterosexuella par i fråga om assisterad befruktning.</p>
<h2>Alberta</h2>
<p>I maj 1999 infördes en bestämmelse som ger homosexuella par rätt att styvbarnsadoptera.</p>
<p>I november 1999 tillät en domstol i Calgary två lesbiska kvinnor att styvbarnsadoptera deras partners barn.</p>
<h2>Övriga provinser</h2>
<p>I november 1999 bekräftade attorneys-generals från Nova Scotia, New Brunswick, Newfoundland, Manitoba, Saskatchewan och Nunavu att de fortfarande håller på att se över sina lagstiftningar med inriktning på att förändra dem.</p>
<h2>USA</h2>
<h2>Allmänt</h2>
<h2>Registrerat partnerskap</h2>
<p>I flera delstater och på flera orter kan homosexuella par registrera partnerskap. Men det är sällan knutet några rättsverkningar till en sådan registrering. Registreringen får alltså snarast ses som symbolisk.</p>
<p>I Vermont finns dock, sedan den 1 juli 2000, en möjlighet för homosexuella par att ingå en form av registrerat partnerskap (civil union) som ger paret samma rättigheter som gifta heterosexuella par i fråga om t.ex. arv, hälso- och sjukförsäkringar samt pensioner.</p>
<h2>Adoption</h2>
<p>Adoption eller fosterföräldraskap är för en ensamstående homosexuell person tillåtet i de delstater där det inte är direkt förbjudet.</p>
<p>I några stater beviljas gemensam adoption av ett barn som inte är någon av parternas biologiska eller adopterade barn. Styvbarnsadoption har beviljats i ett tjugotal stater. I flera stater har adoptionen beviljats av lägre rätt utan att högre rätt fattat något prejudicerande beslut.</p>
<p>The North American Council on Adoptable Children, en av de största adoptionsorgansiationsgrupperna, uppskattar att omkring 36 000 fosterbarn adopterades under 1998, av en pool på 100 000 barn som var i behov av adoption.</p>
<p>The Child Welfare Leauge of America, nationens största organisation rörande barns rättigheter och välfärd, rekommenderar att: ”homosexuella adoptivsökande bör behandlas som andra sökande. Sexuell läggning och möjligheten att vårda ett barn är två skilda saker.”</p>
<p>The National Association of Social Workers har antagit en policy som motsätter sig diskriminering av homosexuella.</p>
<p>The American Psychological Association, som tog bort homosexualitet från listan över mentalsjukdomar år 1973, har policyn att ”kön, könsidentitet eller sexuell läggning hos biologiska föräldrar, adoptivföräldrar eller fosterföräldrar bör inte vara den enda eller ledande variabeln när det gäller vårdnad eller placering”.</p>
<h2>Assisterad befruktning</h2>
<p>Möjligheten att få tillgång till assisterad befruktning är inte lagligt reglerad. Vem som får assistans bestäms av klinikerna själv.</p>
<p>Surrogatmoderskap förekommer i vissa stater, men är kriminaliserat i andra stater.</p>
<p>En insemination med känd spermagivare kan innebära att juridiska rättigheter och skyldigheter uppstår mellan den biologiske fadern och barnet oavsett vad parterna kommit överens om sinsemellan.</p>
<h2>Delstaterna 7</h2>
<h2>Alabama</h2>
<p>År 1998 antogs en lagändring som förbjuder äktenskap mellan homosexuella. ”Otraditionella” sexuella handlingar är förbjudna mellan såväl heterosom homosexuella par.</p>
<p>Styvbarnsadoptioner i homosexuella familjer har tillåtits i lägre rätt.</p>
<h2>Alaska</h2>
<p>År 1996 antogs en lagändring som förbjuder äktenskap mellan homosexuella. Lagändringen inkorporerades i konstitutionen år 1998.</p>
<p>Styvbarnsadoptioner i homosexuella familjer har tillåtits i lägre rätt.</p>
<h2>Arizona</h2>
<p>Homosexuella sambor, anställda vid myndigheter, åtnjuter vissa rättigheter på några orter.</p>
<p>År 1996 antogs en lagändring som förbjuder äktenskap mellan homosexuella personer. ”Otraditionella” sexuella handlingar är förbjudna mellan såväl heterosom homosexuella par.</p>
<p>Privata adoptioner och adoptioner av fosterbarn är inte förbjudna för enskilda homosexuella personer, men de kommer främst i fråga då det gäller adoption inom familjen/släkten.</p>
<h2>Arkansas</h2>
<p>År 1997 antogs en lagändring som förbjuder äktenskap mellan homosexuella. ”Otraditionella” sexuella handlingar är förbjudna endast mellan homosexuella par.</p>
<p>En Arkansas Board (för adoptiv- och fosterbarn) förbjöd våren 1999 att homosexuella förordnas som adoptiv- och fosterföräldrar, liksom heterosexuella personer om någon homosexuell person levde tillsammans med dem. Flera personer har stämt the Arkansas Board för förbudet.</p>
<h2>Colorado</h2>
<p>Homosexuella sambor, anställda vid myndigheter, åtnjuter vissa rättigheter på någon ort.</p>
<p>Boulder District Court beslutade i september 1999 att ett kvinnligt par båda hade rätt att tas upp i ett ofött barns födelseattest. Beslutet innebär att barnets icke-biologiska mamma kan kräva ”parental rights” vilket betyder allt från att skriva på papper från skolan till att få vårdnaden om barnet om den biologiska mamma går bort.</p>
<p>I juni 1996 beslutade en domstol att ogifta par inte får styvbarnsadoptera partnerns barn. Högre rätt tog inte upp ärendet.</p>
<h2>Connecticut</h2>
<p>Homosexuella sambor, anställda vid myndigheter, åtnjuter vissa rättigheter på någon ort.</p>
<p>The State Supreme Court (delstatens högsta domstol) slog under 1999 fast att delstatens adoptionslagen inte tillät att en pojke styvbarnsadopterades av moderns lesbiska partner. Detsamma gäller för ogifta par som vill styvbarnsadoptera. Domstolen hänvisade till att det inte var domstolens sak att etablera ny adoptions- och familjepolicy.</p>
<p>Ett lagförslag som tillåter homosexuella och ogifta par att styvbarnsadoptera har antagits av the General Assembly (maj 2000). Lagförslaget måste godkännas av guvernören för att bli gällande.</p>
<p>Privata adoptioner och adoptioner av fosterbarn är tillåtna för enskilda homosexuella personer under vissa förutsättningar.</p>
<h2>Delaware</h2>
<p>År 1996 antogs en lagändring som förbjuder äktenskap mellan homosexuella.</p>
<h2>District of Columbia</h2>
<p>Homosexuella sambor, anställda vid myndigheter, åtnjuter vissa rättigheter.</p>
<p>Delstatens högsta domstol har godtagit styvbarnsadoption i homosexuella familjer.</p>
<p>Privata adoptioner och adoptioner av fosterbarn av enskilda homosexuella personer är tillåtna.</p>
<h2>Florida</h2>
<p>Homosexuella sambor, anställda vid myndigheter, åtnjuter vissa rättigheter på några orter. ”Otraditionella” sexuella handlingar mellan såväl heterosom homosexuella par är förbjudna.</p>
<p>Florida har en adoptionslagstiftning som uttryckligen förbjuder homosexuella par att adoptera. Delstaten har vid flera tillfällen stämts för sin adoptionslagstiftning, under åberopande av att den strider mot konstitutionen. Men ännu har inte någon sådan talan vunnit bifall.</p>
<p>Det finns lägre domstolar i Florida som godtagit styvbarnsadoption i homosexuella familjer, men det är oklart hur dessa beslut skulle stå sig rättsligt om någon begärde en omprövning. Även privata adoptioner av en enskild homosexuell person har i enstaka fall godtagits av lägre rätt.</p>
<h2>Georgia</h2>
<p>Homosexuella sambor, anställda vid myndigheter, åtnjuter vissa rättigheter på någon ort.</p>
<p>År 1996 antogs en lagändring som förbjuder äktenskap mellan homosexuella.</p>
<p>I mars 1998 styvbarnsadopterade en lesbisk kvinna sin partners barn, tillkommen i ett heterosexuellt förhållande (Fulton County). I Delkalb County styvbarnsadopterade en lesbisk kvinna sin partners två barn som hennes partner adopterat från Ryssland.</p>
<h2>Hawaii</h2>
<p>Homosexuella sambor, anställda vid myndigheter, åtnjuter vissa rättigheter på alla orter i Hawaii.</p>
<p>Högsta domstolen i Hawaii bestämde enhälligt i december 1999 att äktenskap är förbehållet par av olika kön. Däremot tog den inte ställning till om homosexuella par kan ha samma rättsliga ställning i olika hänseenden som heterosexuella par. Beslutet kom efter en flera år lång process som drivits av några homosexuella par. Den åberopade grunden var att det var ett brott mot jämställdhetslagen att neka homosexuella par det skydd och rättigheter som gifta par har.</p>
<p>I december 2000 tilläts en lesbisk kvinna styvbarnsadoptera partnerns barn.</p>
<h2>Idaho</h2>
<p>År 1996 antogs en lagändring som förbjuder äktenskap mellan homosexuella. ”Otraditionella” sexuella handlingar är förbjudna mellan såväl heterosom homosexuella par.</p>
<p>The Idaho Supreme Court (delstatens högsta domstol) kommer inom kort att ta upp sitt första fall av styvbarnsadoption i ett homosexuellt förhållande. Fallet har dragit till sig nationellt intresse som det första fall vilket förenar lagar mot homosexuella äktenskap och lagar rörande adoption (1999).</p>
<h2>Illinois</h2>
<p>Homosexuella sambor, anställda vid myndigheter, åtnjuter vissa rättigheter på några orter.</p>
<p>År 1996 antogs en lagändring som förbjuder äktenskap mellan homosexuella.</p>
<p>I ett mål rörande adoption i juni 1999 bad the Illinois Appeals Court (andra instans) två lesbiska familjer om ursäkt för att deras försök att styvbarnsadoptera tre små barn stoppats genom extraordinära åtgärder av en domare i en County Court. Domstolen beviljade styvbarnsadoptionen och anklagade domaren för att ha gjort sig skyldig till en oursäktlig orättvisa och att i onödan ha dragit ut på processen.</p>
<p>Styvbarnsadoption har varit en möjlighet för homosexuella par i Illinois sedan organisationen Lambda Legal fick igenom ett ”state appellate”-beslut som möjliggjorde sådan adoption år 1995.</p>
<p>Privata adoptioner och adoptioner av fosterbarn av enskilda homosexuella personer är tillåtna.</p>
<h2>Indiana</h2>
<p>Homosexuella sambor, anställda vid myndigheter, åtnjuter vissa rättigheter på någon ort.</p>
<p>År 1997 antogs en lagändring som förbjuder äktenskap mellan homosexuella.</p>
<p>I februari 1999 röstade the Senate Judiciary Committee för ett förslag om att inskränka möjligheten att adoptera. Endast par som lever i intakta äktenskap skulle ha sådan rätt. Detta skulle drabba såväl heterosom homosexuella ogifta par. Vissa städer i Indiana har emellertid tagit ställning mot förslaget att förbjuda homosexuella och andra ogifta par att komma i fråga som adoptiv- eller fosterföräldrar.</p>
<p>Styvbarnsadoptioner i homosexuella familjer har godtagits i lägre rätt.</p>
<h2>Iowa</h2>
<p>Homosexuella sambor, anställda vid myndigheter, åtnjuter vissa rättigheter på någon ort.</p>
<p>År 1998 antogs en lagändring som förbjuder äktenskap mellan homosexuella.</p>
<p>Styvbarnsadoptioner i homosexuella familjer har godtagits i lägre rätt.</p>
<h2>Kalifornien</h2>
<p>Homosexuella sambor, anställda vid myndigheter, åtnjuter vissa rättigheter på flera orter. 1987 kom en rekommendation från regeringen att hemutredare inte borde föreslå homosexuella par för adoption. Trots detta har hemutredare och domare på vissa orter – främst i storstadsområdena – tillåtit homosexuella par att adoptera med hänvisning till barnets bästa. I november 1999 sände regeringen ut en ny rekommendation till alla adoptionsorganisationer och hemutredare där den gamla rekommendationen upphävdes. Den nya rekommendationen innebar inget ställningstagande för homosexuella pars rättigheter att adoptera utan innebar endast att frågan bör överlåtas till professionella på området.</p>
<p>Den 13 december 1999 beslutade en domstol i Madera County (ett glesbefolkat område) om styvbarnsadoption inom en lesbisk familj. Beslutet var ett direkt resultat av delstatsregeringens ändrade inställning.</p>
<p>Två män som fått barn genom en surrogatmamma tilläts år 1998 att få båda sina namn på födelseattesten i stället för mammans namn. Beslutet fattades innan barnet var fött. Beträffande surrogatfödslar erkänns numera ofta föräldraskapet för de ”nya” föräldrarna genom en s.k. ”pre-birth Judgement of Maternity and/or Paternety”. Härigenom klipps de rättsliga banden av till surrogatmamman och hennes eventuella partner. De ”nya” föräldrarna kan på detta vis få sina namn på födelseattesten. The California Department of Health Services utfärdar ett original-födelsebevis med den biologiska mammans namn och vissa andra uppgifter om henne, vilka är konfidentiella. Originalbeviset försluts och ett nytt bevis med de ”nya” föräldrarnas namn utfärdas, vilket lämnas ut.</p>
<p>Den 7 mars 2000 hölls en folkomröstning i Kalifornien rörande ett tillägg i äktenskapslagstiftningen. Delstaten tillåter inte homosexuella att gifta sig och den s.k. proposition 22 – som man röstade om – var ett förtydligande i detta hänseende: ”Endast äktenskap mellan man och kvinna är gällande eller erkänt i Kalifornien”. De röstande godtog lagförslaget.</p>
<h2>Kansas</h2>
<p>År 1996 antogs en lagändring som förbjuder äktenskap mellan homosexuella. ”Otraditionella” sexuella handlingar mellan homosexuella är förbjudna.</p>
<h2>Kentucky</h2>
<p>År 1998 antogs en lagändring som förbjuder äktenskap mellan homosexuella.</p>
<h2>Louisiana</h2>
<p>Homosexuella sambor, anställda vid myndigheter, åtnjuter vissa rättigheter på någon ort. De kan också registrera partnerskap.</p>
<p>År 1999 antogs en lagändring som förbjuder äktenskap mellan homosexuella. ”Otraditionella” sexuella handlingar mellan såväl heterosom homosexuella par är förbjudna. Bestämmelsen är under rättslig prövning såsom stridande mot konstitutionen.</p>
<h2>Maine</h2>
<p>Homosexuella sambor, anställda vid myndigheter, åtnjuter vissa rättigheter på någon ort.</p>
<p>År 1997 antogs en lagändring som förbjuder äktenskap mellan homosexuella.</p>
<h2>Maryland</h2>
<p>Homosexuella sambor, anställda vid myndigheter, åtnjuter vissa rättigheter på några orter.</p>
<p>Styvbarnsadoption i homosexuella familjer har godtagits i lägre rätt.</p>
<h2>Massachusetts</h2>
<p>Homosexuella sambor, anställda vid myndigheter, åtnjuter vissa rättigheter på alla orter.</p>
<p>Högsta domstolen i Massachusetts har godtagit styvbarnsadoption i homosexuella familjer.</p>
<p>Privata adoptioner och adoptioner av fosterbarn av enskilda homosexuella personer är tillåtna. ”Otraditionella” sexuella handlingar mellan såväl heterosom homosexuella par är förbjudna.</p>
<h2>Michigan</h2>
<p>Homosexuella sambor, anställda vid myndigheter, åtnjuter vissa rättigheter på några orter.</p>
<p>År 1996 antogs en lagändring som förbjuder äktenskap mellan homosexuella.</p>
<p>Styvbarnsadoption i homosexuella familjer har godtagits i lägre rätt.</p>
<h2>Minnesota</h2>
<p>Homosexuella sambor, anställda vid myndigheter, åtnjuter vissa rättigheter på några orter.</p>
<p>År 1997 antogs en lagändring som förbjuder äktenskap mellan homosexuella. ”Otraditionella” sexuella handlingar mellan såväl heterosom homosexuella är förbjudna.</p>
<p>Styvbarnsadoption inom homosexuella familjer har godtagits i lägre rätt.</p>
<h2>Mississippi</h2>
<p>År 1997 antogs en lagändring som förbjuder homosexuella att ingå äktenskap. Ett försök att få den inskriven i konstitutionen år 1999 gick dock inte igenom.</p>
<p>Ett lagförslag som förbjuder homosexuella par att adoptera barn signerades av guvernören i maj 2000 och trädde i kraft den 1 juli 2000. ”Otraditionella” sexuella handlingar mellan såväl heterosom homosexuella är förbjudna.</p>
<h2>Missouri</h2>
<p>En lagändring som förbjuder homosexuella att ingå äktenskap antogs år 1996. Högsta domstolen förklarade emellertid år 1998 att lagen stred mot konstitutionen. En ny lagändring med liknande innehåll har föreslagits.</p>
<h2>Montana</h2>
<p>År 1997 antogs en lagändring som förbjuder äktenskap mellan homosexuella.</p>
<h2>Nebraska</h2>
<p>–</p>
<h2>Nevada</h2>
<p>Styvbarnsadoption i homosexuella familjer har godtagits i lägre rätt.</p>
<h2>New Hampshire</h2>
<p>The House of Representatives röstade med en överväldigande majoritet (226–13) för att tillåta homosexuella adoptera och (233– 123) för att låta dem bli fosterföräldrar. I New Hampshire fanns ett 11 år gammalt förbud mot att låta homosexuella adoptera eller bli fosterföräldrar. Även heterosexuella par, som hade en homosexuell släkting i samma hushåll, var förbjudna att ta emot adoptiv- eller fosterbarn. Även the State Senate röstade (18–6) för att upphäva förbudet för homosexuella att adoptera och bli fosterföräldrar. Förbudet upphörde den 2 juli 1999.</p>
<h2>New Jersey</h2>
<p>Homosexuella sambor, anställda vid myndigheter, åtnjuter vissa rättigheter på någon ort.</p>
<p>Den 17 december 1997 enades the State of New Jersey om en ny policy som innebär att ogifta par, både hetero- och homosexuella, gemensamt får adoptera barn under samma förutsättningar som gifta par. Policyn gäller endast beträffande barn som är i delstatens vård. Även om enskilda domstolar i t.ex. New York och DC tidigare tillåt homosexuella par att adoptera gemensamt är det första gången en delstat har antagit en sådan policy och det är första gången det direkt uttalats att samma förutsättningar skall gälla för ogifta par, inklusive homosexuella sådana, som för gifta par.</p>
<p>Policyn kom efter det att organisationen ALCU stämt New Jersey State för diskriminering genom att inte låta homosexuella par adoptera gemensamt, vidare att det stred mot delstatens adoptionslagstiftning och – framför allt – att det inte var förenligt med barnets bästa. Målet baserades på två män som ansökte om adoption av sitt arton månader gamla fosterbarn, som de haft vårdnaden om sedan pojken var tre månader gammal. Paret hade först blivit lovade att de skulle få adoptera barnet, men nekades ändå. Delstaten hänvisade till att den ena fosterfadern först kunde adoptera barnet och att den andre fadern sedan kunde styvbarnsadoptera honom. I ett par rättsfall hade nämligen homosexuellas rätt att styvbarnsadoptera partnerns barn slagits fast.</p>
<p>Den 22 oktober 1997 tillät The Bergen Couty Superior Court paret adoptera sitt då två år gamla fosterbarn. Domstolen uttalade i det fallet att det var ett individuellt beslut.</p>
<p>I maj 1999 tilläts de båda männen adoptera även en tvåårig flicka, som de varit fosterföräldrar för sedan hon var mindre än tre månader gammal.</p>
<h2>New Mexico</h2>
<p>Styvbarnsadoption i homosexuella familjer har godtagits i lägre rätt.</p>
<h2>New York</h2>
<p>Homosexuella sambor, anställda vid de flesta myndigheter, åtnjuter vissa rättigheter.</p>
<p>Delstatens högsta domstol har slagit fast att par inte måste vara gifta för att få adoptera gemensamt. Domstolens beslut medger såväl heterosexuella som homosexuella par (och ensamstående) alla de rättigheter och skyldigheter i fråga om adoption som gifta par i dag har. Domaren uttalade att som grund för beslutet låg de fundamentala ändringar som det amerikanska familjelivet genomgått och att det stämde överens med delstatens lagstiftning, som syftade till så många barn som möjligt skulle adopteras utan hänsyn tagen till den sexuella orientering eller det civilstånd personerna som ansöker om adoption har.</p>
<h2>North Carolina</h2>
<p>Homosexuella sambor, anställda vid myndigheter, åtnjuter vissa rättigheter på någon ort.</p>
<p>År 1996 antogs en lagändring som förbjuder äktenskap mellan homosexuella. ”Otraditionella” sexuella handlingar mellan såväl heterosom homosexuella är förbjudna.</p>
<h2>North Dakota</h2>
<p>År 1997 antogs en lagändring som förbjuder äktenskap mellan homosexuella.</p>
<h2>Ohio</h2>
<p>En ”Appellate Court” (andra instans) avslog i december 1998 en kvinnas begäran om att få styvbarnsadoptera sin partners biologiska barn, som tillkommit genom en gemensamt planerad insemination. Barnet var 9 år gammalt. I en särskild mening från en av domarna sades att det berodde på att delstaten inte erkände samkönade äktenskap och att adoptionslagen endast tillät styvbarnsadoption inom äktenskap. Domstolen ansåg sig därför förhindrad att fatta ett annat beslut och menade att det var upp till delstatsregeringen att ändra lagstiftningen i detta hänseende.</p>
<p>Styvbarnsadoption i homosexuella familjer har dock tidigare tillåtits i flera fall av lägre domstolar.</p>
<p>Privata adoptioner och adoption av fosterbarn av enskilda homosexuella personer är tillåtet.</p>
<h2>Oklahoma</h2>
<p>År 1996 antogs en lagändring som förbjuder äktenskap mellan homosexuella. ”Otraditionella” sexuella handlingar mellan homosexuella är förbjudna.</p>
<h2>Oregon</h2>
<p>Homosexuella sambor, anställda vid myndigheter, åtnjuter vissa rättigheter.</p>
<p>Styvbarnsadoption i homosexuella familjer har godtagits av lägre domstol.</p>
<p>Privata adoptioner och adoption av fosterbarn av en enskild homosexuell person har tillåtits i några fall.</p>
<h2>Pennsylvania</h2>
<p>Homosexuella sambor, anställda vid myndigheter, åtnjuter vissa rättigheter på några orter.</p>
<p>År 1996 antogs en lagändring som förbjuder äktenskap mellan homosexuella.</p>
<p>Sommaren 1999 avslog en domare en homosexuell mans ansökan om styvbarnsadoption (vars partner i sin tur var adoptivförälder till barnen). Domaren hänvisade bl.a. till att lagen inte uttryckligen tillät styvbarnsadoption om inte parterna var gifta, och att delstaten inte godkände homosexuella äktenskap. Domstolens mening var att lagen uttryckligen måste erkänna dylika adoptioner för att de skulle kunna komma till stånd. I ett liknande fall från 1996 (1998 i Appelate Court), där en lesbisk kvinna nekades rätten till styvbarnsadoption, uttalade domaren att frågor som rörde barns bästa var ett fall för lagstiftaren. Innan en lagstiftning förelåg som tillerkände homosexuella rätt att styvbarnsadoptera kunde domstolen inte fatta dylika beslut.</p>
<p>Alla nio domarna i State Superior Court kommer att behandla frågorna från de lägre domstolarna rörande homosexuella som adoptanter. Ett sådant sätt att hantera frågor på brukar ske när det gäller frågor av intresse för hela delstaten. Frågan var tidigare uppe i en tredomaresits, men drogs tillbaka sedan beslutet gick i tre riktningar.</p>
<p>Privata adoptioner och adoption av fosterbarn av en enskild homosexuell person har tillåtits i några fall.</p>
<h2>Rhode Island</h2>
<p>Förbudet mot ”otraditionella” sexuella handlingar togs bort år 1998.</p>
<p>Styvbarnsadoption i homosexuella familjer har godtagits av lägre domstol.</p>
<p>Privata adoptioner och adoption av fosterbarn av en enskild homosexuell person är tillåtet.</p>
<h2>South Carolina</h2>
<p>År 1996 antogs en lagändring som förbjuder äktenskap mellan homosexuella. ”Otraditionella” sexuella handlingar mellan såväl heterosom homosexuella par är förbjudna.</p>
<h2>South Dakota</h2>
<p>År 1996 antog en lagändring som förbjuder äktenskap mellan homosexuella.</p>
<h2>Tennessee</h2>
<p>År 1996 antogs en lagändring som förbjuder äktenskap mellan homosexuella.</p>
<h2>Texas</h2>
<p>Homosexuella sambor, anställda vid myndigheter, åtnjuter vissa rättigheter på några orter.</p>
<p>I december 1998 lades ett lagförslag fram som förbjuder homosexuella att bli fosterföräldrar eller adoptivföräldrar för barn som finns i delstatens vård.</p>
<p>Styvbarnsadoption i homosexuella familjer har godtagits av lägre domstol.</p>
<p>Privata adoptioner och adoption av fosterbarn av en enskild homosexuell person har tillåtits i några fall. ”Otraditionella” sexuella handlingar mellan homosexuella par är förbjudna.</p>
<h2>Utah</h2>
<p>År 1995 antogs en lagändring som förbjuder äktenskap mellan homosexuella.</p>
<p>The Board of trustees of the State Division of Child and Family Services (DCFS) röstade år 1998 för att förbjuda ogifta heterosexuella par samt homosexuella par att adoptera barn som fanns i delstatens vård. Beslutet berörde inte ensamma adoptanter eller privata adoptioner. Någon tid härefter infördes en ny lag som förbjuder samboende par att adoptera eller att bli fosterföräldrar för barn i Utah. Den nya lagen avspeglar den regel som DCFS antog och trädde i kraft den 1 maj 2000. Delstatslagen är något annorlunda än DCFS:s regel, eftersom den mera klart tar sikte på homosexuella parförhållanden samt kräver av DCFS:s handläggare att slå fast om de sökande har en utomäktenskaplig förbindelse. DCFS antog i april 2000 en modifierad reglering som ansluter till delstatens nya lagstiftning. Den nya policyn innebär ett förbud mot att samboende par adopterar eller blir fosterföräldrar. Den sökande måste också försäkra att han/hon inte har någon utomäktenskaplig förbindelse (för att förhindra polygami-familjebildningar, dvs. att familjen består av fler än de två gifta personerna). ”Otraditionella” sexuella handlingar mellan såväl heterosom homosexuella par är förbjudna.</p>
<h2>Vermont</h2>
<p>Homosexuella sambor, anställda vid myndigheter, åtnjuter vissa rättigheter.</p>
<p>Högsta domstolen i Vermont fattade i december 1999 ett beslut om att homosexuella par skall garanteras samma rättsliga skydd och samma rättigheter som heterosexuella par.</p>
<p>I april 2000 gick ett lagförslag om ”civil union” (registrerat partnerskap) igenom i representanthuset. Lagen ger homosexuella par samma rättigheter som gifta heterosexuella par vad gäller t.ex. arv, sjukförsäkring och pensioner. Lagen trädde i kraft den 1 juli 2000.</p>
<p>Högsta domstolen i Vermont har godtagit styvbarnsadoption i homosexuella familjer.</p>
<p>Privata adoptioner och adoption av fosterbarn av en enskild homosexuell person är tillåtet.</p>
<h2>Virginia</h2>
<p>Homosexuella sambor, anställda vid myndigheter, åtnjuter vissa rättigheter på någon ort.</p>
<p>År 1997 antogs en lagändring som förbjuder äktenskap mellan homosexuella. ”Otraditionella” sexuella handlingar mellan såväl heterosom homosexuella är förbjudna.</p>
<h2>Washington</h2>
<p>Homosexuella sambor, anställda vid myndigheter, åtnjuter vissa rättigheter på några orter.</p>
<p>År 1998 antogs en lagändring som förbjuder äktenskap mellan homosexuella.</p>
<p>Styvbarnsadoption i homosexuella familjer har godtagits av lägre domstol.</p>
<p>Privata adoptioner och adoption av fosterbarn av en enskild homosexuell person är tillåtet.</p>
<h2>West Virginia</h2>
<p>–</p>
<h2>Wisconsin</h2>
<p>Homosexuella sambor, anställda vid myndigheter, åtnjuter vissa rättigheter på några orter.</p>
<p>Högsta domstolen har sagt nej till styvbarnsadoptioner i homosexuella familjer på den grunden att parterna inte var gifta med varandra och att lagstiftningen krävde detta.</p>
<h2>Wyoming</h2>
<p>–</p>
<h2>Australien 8</h2>
<p>Det finns i dag ingen möjlighet att registrera partnerskap i Australien. I vissa regioner finns dock lagstiftning som ger sambor – såväl heterosexuella som homosexuella – rättigheter liknade dem som gäller för gifta par, t.ex. i fråga om ekonomiska förhållanden och arv.</p>
<p>När det gäller barns underhåll m.m. har de australiensiska domstolarna jämställt homosexuella parförhållanden med heterosexuella parförhållanden. I målet W v G ([1996] 20 Fam LR 49), the New Wales Supreme Court, fastslogs att en lesbisk kvinna, som medverkade vid sin partners artificiella inseminationer och som fungerade som de två barnens förälder under en viss tid, var underhållsskyldig för barnen.</p>
<p>New South Wales Government avslog år 1997 ett förslag om att låta homosexuella par adoptera. Inte heller i övriga delstater får homosexuella par adoptera barn.</p>
<p>En federal domstol i Australien har nyligen beslutat att lesbiska kvinnor skall få tillgång till insemination.</p>
<h2>Nya Zeeland 9</h2>
<p>Det finns i dag ingen möjlighet för homosexuella att registrera partnerskap i Nya Zeeland eller att adoptera barn gemensamt. Men under 1999 tog regeringen fram ett ”discussion paper” (en form av remiss) som tar upp olika frågor rörande homosexuellas rätt att ingå partnerskap, adoptera barn, erhålla vårdnad om barn m.m. Svarstiden på remissen gick ut den 31 mars 2000.</p>
<p>Landets premiärminister, Helen Clarke, har ställt sig bakom sina rådgivare vilka, tillsammans med lagkommissionen, föreslagit en partnerskapslagstiftning. Lagrekommendationen har överlämnats till Justitieministeriet. Lagkommissionen föreslog att lagen skulle vara identisk med äktenskapslagstiftningen och att partnerskapet inte på något sätt skulle vara underordnat äktenskapet. Angående adoptionsfrågan ville lagkommissionen inte uttala sig förrän hela frågan är färdigutredd (dec. 1999). Något beslut i partnerskapsfrågan har ännu inte fattats.</p>
<p>The Guardianship Act 1968 ger domstolen möjlighet att förordna en person till ”guardian” (ung. förmyndare) för ett barn, antingen ensam eller tillsammans med någon annan. Homosexuella par kan formalisera sitt förhållande till ett barn på detta sätt.</p>
<p>Endast om en partner är ett barns biologiska förälder eller om han/hon är förordnad som ”guardian” enligt Guardianship Act 1968, får han/hon ansöka om vårdnaden om barn efter det att ett parförhållande upphört. I annat fall krävs domstolens tillstånd att få göra en sådan ansökan. När det gäller umgängesrätt får endast barnets biologiska föräldrar ansöka om sådan.</p>
<p>När det gäller underhållsskyldighet för barn har Högsta Domstolen beslutat att en före detta partner till en lesbisk mamma var att betrakta som styvförälder i förhållande till the Child Support Act. Kvinnan hade försörjt tre barn i familjen (tillkomna genom artificiell insemination) under nio års tid. Domstolen beslöt att hon skulle betraktas som styvförälder enligt the Child Support Act 1991 och därför betala underhållsbidrag till barnen. Anledningen härtill angavs vara att the Child Support Act stadgar ett starkt skydd för barnens rätt och att denna rätt skulle undermineras om man inte inkluderade homosexuella parförhållanden (A v R High Court, Hamilton AP93/96, 10 February 1999).</p>
<p>I ett adoptionsärende, rörande ett lesbiskt par med tre barn tillkoma efter artificiell insemination där den icke-biologiska partnern var förordnad som ”guardian” för de två äldsta barnen och där hon nu ansökte om adoption av det yngsta barnet, avslog Högsta Domstolen ansökan. Domstolen motiverade sitt beslut med att adoptionen inte var i barnets bästa intresse men uttalade inte att det berodde på sökandens sexuella läggning (Re an Application by T [1998] NZFLR 769).</p>
<p>Enligt bestämmelserna i the Human Rights Act är det diskriminerade och alltså olagligt att vägra någon assistans med artificiell insemination på grund av dennes sexuella läggning. Emellertid har the Ministerial Committee om Assisted Reproductive Technologies uttalat att en diskriminering genom att vägra att tillhanda hålla sådan service är försvarbart om det grundar sig i medicinska skäl eller om det skulle vara i avkommans bästa intresse (ett typfall av sådan försvarbar vägran skulle kunna vara att någon av parterna tidigare gjort sig skyldig till brott riktat mot barn). Enligt bestämmelserna i the Status of Children Amendment Act 1987 är de sociala föräldrarna att betrakta som barnets lagliga föräldrar. Detta gäller dock inte för homosexuella par, även om de gemensamt beslutat sig för att genomgå artificiell insemination.</p>
<p>Ett förslag om en utvidgning av en lag om egendom i äktenskap kommer sannolikt att läggas fram inom kort. Utvidgningen skulle ge homosexuella par som separerar efter en lång tids förhållande samma egendomsskydd som gifta par (april 2000).</p>
<h2>Lagförslag m.m. angående homosexuella pars möjlighet att adoptera i Nederländerna</h2>
<h2>Lagförslag</h2>
<h2>Riksdagens Andra Kammare</h2>
<p>Riksdagsår 1998–1999 26 673 Ändring i Bok 1 i Civillagen (adoption för personer som är av samma kön)</p>
<p>Till Riksdagens Andra Kammaren !</p>
<p>Nedan finns till begrundande ett lagförslag som innebär att ändringar kommer att införas i Bok 1 i Civillagen (adoption för personer som är av samma kön).</p>
<p>Den promemoria till lagförslag som medföljer lagförslaget uppger grunderna på vilka förslaget är baserat.</p>
<p>Må Gud välsigna Eder.</p>
<h2>Nr. 2 LAGFÖRSLAG 1</h2>
<p>Vi, Beatrix, med Guds nåde, Nederländernas Drottning, Prinsessa av Oranien-Nassau, osv., osv.</p>
<p>Hälsar alla de som kommer att se eller läsa följande meddelande.</p>
<p>Enär Vi har ansett det vore önskvärt att ändra bestämmelserna om adoption och de därmed förknippade bestämmelserna i Bok 1 i Civillagen i anledning av att det kommer att finnas adoptionsmöjligheter för personer av samma kön;</p>
<p>Har Vi godkänt följande, efter att ha tagit del av Lagrådets uppfattning och efter samråd med Riksdagen:</p>
<h2>ARTIKEL I</h2>
<p>Bok 1 i Civillagen ändras enligt följande: A</p>
<p>Artikel 5 ändras på följande sätt: a. Lydelsen i tredje stycket kommer att bli enligt följande: 3. Om ett barn genom adoption får en familjerättslig relation till två adopterande personer som är gifta med varandra, har barnet faderns släktnamn, utom då de adopterande personerna vid adoptionen tillkännager att barnet kommer att bära moderns släktnamn. Om de adopterande personerna inte är gifta med varandra behåller barnet det släktnamn som det har, utom då de adopterande personerna vid adoptionen gemensamt tillkännager att barnet kommer att ha släktnamnet av en av de båda adopterande personerna. Om ett barn genom adoption kommer att stå i en familjerättslig relation till en förälders äkta hälft eller livspartner, behåller barnet sitt släktnamn, utom då föräldern och dennas äkta hälft eller livspartner gemensamt tillkännager att barnet skall ha den äkta hälftens eller livspartnerns släktnamn, eller eljest denna förälders släktnamn. I rättens beslut med avseende på adoptionen uppges vad de adopterande personerna har förklarat i detta avseende. 1. I sjätte stycket ersätts orden ”fadern eller modern” med: endera av föräldrarna.</p>
<p>B</p>
<p>Artikel 204 ändras på följande sätt: a) Punkten efter avsnitt e i första stycket ersätts med ett semikolon. b) Första stycket kompletteras med ett avsnitt som lyder enligt följande: f) under det att det finns två personer till vilka barnet har en familjerättslig relation.</p>
<p>C</p>
<p>Artikel 207, andra stycket, avsnitt a, kommer att lyda enligt följande: a. barnet [ som ] har en familjerättslig relation till två personer;</p>
<p>D</p>
<p>Artikel 227 ändras enligt följande: a) Första stycket kommer att lyda enligt följande: 1. Adoption äger rum medelst av rätten avkunnat beslut, på begäran av två personer gemensamt eller på begäran av en person ensam. b) Till andra stycket skall följande mening läggas: Ansökan från den adopterande person som är förälderns äkta hälft eller livspartner kan endast göras om han har levt ihop med denna förälder i minst tre på varandra följande år före ansökans inlämnande. c) Tredje stycket kommer att lyda enligt följande: 3. Ansökan kan endast bifallas om adoptionen klart och tydligt är i barnets intresse, om det står klart att barnet ingenting mer har att hoppas på från sin förälder eller från sina föräldrar samt om de i artikel 228 uppräknade villkoren är uppfyllda.</p>
<p>E</p>
<p>Artikel 228, första stycket, ändras enligt följande: a) Avsnitt f kommer att lyda enligt följande: f) att den adopterande personen har försörjt och uppfostrat barnet i minst tre på varandra följande år eller – då det gäller en adoption som görs av två personer tillsammans – att de har försörjt och uppfostrat barnet i minst ett år; om förälderns äkta hälft eller livspartner adopterar barnet gäller att den adopterande personen och denna förälder måste ha försörjt och uppfostrat barnet i minst ett år ; b) I avsnitt g ersätts orden ”äkta hälft eller livspartner av det andra könet” överallt med: äkta hälft eller livspartner.</p>
<p>F</p>
<p>I artikel 229, tredje stycket, ändras orden ”denna förälders äkta hälft eller [ denna förälders ] livspartner av det andra könet” med: denna förälders äkta hälft eller livspartner.</p>
<p>G</p>
<p>Artikel 253 b ändras enligt följande: a. I första stycket ersätts orden ”fadern och modern” med: föräldrarna. b. I fjärde stycket ändras orden ”modern som har fått vårdnaden” med: den förälder som har fått vårdnaden; dessutom ersätts ”henne” med: honom. c. I femte stycket ersätts ordet ”fadern” med: den andra föräldern.</p>
<p>H</p>
<p>I artikel 327, första stycket, avsnitt e, ersätts orden ”fader, moder” med: förälder,.</p>
<h2>ÖVERGÅNGSBESTÄMMELSER</h2>
<h2>ARTIKEL II</h2>
<p>De bestämmelser som har tillämpats innan föreliggande lag träder i kraft fortsätter att äga tillämpning på procedurer rörande adoption eller återkallelse av adoption, i vilka den inledande ansökan har ingivits innan det datum då föreliggande lag skall träda i kraft.</p>
<h2>ARTIKEL III</h2>
<p>Föreliggande lag träder i kraft på dag som kommer att tillkännages i en kunglig förordning.</p>
<p>Vi beordrar att denna lag skall publiceras i ”Staatsblad” samt att alla departement, myndigheter, nämnder och ämbetsmän som berörs av denna lag skall se till att den noga efterlevs.</p>
<h2>Riksdagens Andra Kammare</h2>
<h2>Riksdagsår 1998-1999</h2>
<h2>26 673 Ändring i Bok 1 i Civillagen (adoption för personer som är av samma kön) Allmänt</h2>
<h2>1. Inledning</h2>
<p>Syftet med lagförslaget är att anpassa den i Bok 1 i Civillagen reglerade adoptionen, senast ändrad medelst lagen den 24 december 1997 (”Staatsblad” 772), så att personer av samma kön får möjlighet att adoptera barn. Villkoret för adoption i den nu gällande artikeln 227 i Bok 1 i Civillagen – nämligen att adoptionen klart och tydligt skall vara i barnets intresse – kompletteras med villkoret att det måste vara belagt att barnet ingenting mer har att hoppas på eller kommer att få från sina ursprungliga föräldrar. Förslaget har aviserats i 1998 års regeringsöverenskommelse (Andra Kammarens handlingar, II, 1997-1998, 26 024, nr. 9, sid. 68). I regeringsöverenskommelsen står att man senast den 1 januari 1999 kommer att lämna in ett lagförslag till Andra Kammaren i avsikt att göra det möjligt för personer av samma kön att adoptera nederländska barn. Förslaget har även aviserats i den förra regeringens ståndpunkt angående huvudlinjerna i rekommendationerna från ”Kommissionen för möjliggörandet av civila giftermål för personer av samma kön” (”Kortmann kommissionen”), Andra Kammarens handlingar, II, 1997-1998, 22 700, nr. 23. I denna ståndpunkt förklaras att barn, födda inom en stabil relation mellan två personer av samma kön och / eller försörjda och uppfostrade inom en sådan relation, även juridiskt sett behöver få det skydd de behöver. För att åstadkomma detta borde inte själva lagstiftningen om härstamning anpassas, utan adoptionsrätten. Regeringen håller med om denna ståndpunkt vad beträffar adoption. Efter plenardebatten av den 2 april 1998 om ”Kortmann kommissionens” rapport antog Andra Kammaren med majoritetsbeslut en motion i vilken man uttryckte att det ligger i barnens intresse – barn som nu växer upp inom ramen för homosexuella relationer – att deras föräldrar eller de personer som tar hand om deras försörjning kan få det juridiska föräldraskapet medelst adoption; i motionen uppmanade man också regeringen att skyndsamt förbereda ändringar i Civillagen och att ha som målsättning att kunna presentera detta lagförslag till Andra Kammaren innan den 1 januari 1999 (Andra Kammarens handlingar, II, 1997– 1998, 22 700, nr. 27).</p>
<p>Adoption är ett speciellt, år 1956 i Nederländerna introducerat juridiskt begrepp, som är omgärdat med många garantier. Det handlar ju om ett barns flyttning från en familj till en annan. Alla juridiska band med den ursprungliga familjen bryts. Adoption sker medelst ett beslut från rätten, i vilket domaren i första hand avgör om adoptionen klart och tydligt ligger i barnets intresse. Adoptionen ger upphov till juridiskt föräldraskap. Från och med adoptionen är adoptivföräldrarna barnets föräldrar. I princip kan de inte avstå från sitt adoptiva föräldraskap. Endast barnet, när det har blivit myndigt, har möjlighet att återkalla adoptionen. Adoptivföräldrarna har alla rättigheter och skyldigheter som är förknippade med föräldraskapet. I och med adoptionen upptas barnet också i adoptivföräldrarnas familj.</p>
<p>Ett barn som försörjs och uppfostras inom en stadig relation mellan två kvinnor eller två män har rätt till skydd, även i juridiskt hänseende, i denna relation. De båda kvinnorna eller båda männen har tagit på sig ansvaret att försörja och uppfostra barnet och vill också gärna åtaga sig detta ansvar. I barnets intresse förtjänar denna relation till dessa vuxna att få skydd.</p>
<p>I enlighet med ” Kortmann Kommissionens” yttrande skall detta skydd inte ske medelst en ändring i bestämmelserna om härstamning, utan medelst de i detta lagförslag upptagna adoptionsmöjligheterna, samt även medelst den lagstiftning som den 1 januari 1998 har introducerats avseende gemensam vårdnad för en förälder och dennas partner samt avseende gemensamt förmyndarskap (”Staatsblad” 1997, 506). En väsentlig skillnad mellan härstamning och adoption är, att adoptionen alltid är en abstraktion av härstamningen. Inom adoptionsrätten handlar det om juridiskt föräldraskap, under det att det inom härstamningsrätten finns ett tydligt band mellan biologiskt och juridiskt föräldraskap. Eftersom det med avseende på föräldraskap av två personer av samma kön alltid handlar om icke-biologiskt föräldraskap för minst en av de båda vuxna, har man valt att anpassa adoptionsrätten i stället för bestämmelserna om härstamningen.</p>
<p>I det följande behandlar man först tillämpningsområdet för de föreslagna bestämmelserna. Därefter följer en kommentar till det nya villkoret för adoptionen, nämligen att barnet ingenting mer har att hoppas på från sina ursprungliga föräldrar. I anslutning till detta resonerar man om relationen mellan detta nya villkor och de befintliga villkoren för adoption. Såvitt det gäller personer av samma kön beskriver man även möjligheterna att åberopa sig på den lagstiftning som trädde i kraft den 1 januari 1998 avseende gemensam vårdnad och gemensamt förmyndarskap. Delvis i anledning av herr Dittrichs anmärkningar gjorda under ovannämnda plenardebatt behandlar man sedan den möjlighet som den så kallade svaga adoptionen, vilken finns i ett antal utländska rättssystem, erbjuder. Till slut följer en beskrivning av lagförslagets konsekvenser för den internationella privaträtten.</p>
<h2>2. Lagförslagets tillämpningsområde</h2>
<p>Lagförslaget handlar om adoption av barn i Nederländerna. De senaste åren har man, med stöd av den nu i Nederländerna gällande adoptionsrätten, adopterat inte mindre än 60 till 100 nederländska barn per år. I Nederländerna finns det ju inte många fall där en moder inte tänker försörja och uppfostra det barn hon har fått.</p>
<p>Syftet med lagförslaget är i första hand att se till att personer som är av samma kön skall ha möjlighet att adoptera. Den typ av adoption det rör sig om då det gäller personer av samma kön, är förmodligen en adoption gjord av den kvinnliga partnern till barnets mor, eller en adoption gjord av den manliga partnern till barnets far. Denna adoptionsform kan jämföras med de redan existerande styvförälderadoptionerna.</p>
<p>Anledningen till varför man inte har förslagit att utöka möjligheterna för mellanstatliga adoptioner är att man vid en mellanstatlig adoption måste ta hänsyn till andra fakta och omständigheter. År 1997 gjorde Justitiedepartementet en undersökning av lagstiftningen avseende mellanstatlig adoption samt dess praktiska tillämpning i sex länder från vilka barn har kommit till Nederländerna (ursprungsländer) och i sex länder där dessa barn har tagits emot (mottagarländer). Av undersökningen framgår att man i praktiken starkt föredrar att äkta par adopterar, när det gäller mellanstatliga adoptioner. Mellanstatliga adoptioner där endast en person figurerar förekommer sällan. I 1993 års Haagkonvention om mellanstatlig adoption, vilken den 1 oktober 1998 trädde i kraft i Nederländerna, har man efter omfattande diskussioner under förhandlingarna stannat för att begränsa Konventionens tillämpningsområde till ”äkta makar” eller till ”endast en person”. Detta val innehåller ett viktigt argument för svaret på frågan vilka adoptionsformer som allmänt accepteras internationellt sett. Med hänsyn till de nuvarande internationella relationerna, såsom ovan har angivits, är det inte tillrådligt att främja mellanstatliga adoptioner gjorda av två personer av samma kön. Denna ståndpunkt har tidigare, tillsammans med rapporten om undersökningen, skickats till Riksdagens Andra Kammare (Kammarens handlingar, II 1996/97, 22 700, nr. 22). Även regeringsöverenskommelsen siktar endast på adoption av nederländska barn. Att introducera möjligheten till adoption för personer av samma kön medför – vad beträffar arbetsbördan för domarkåren – att ansökningar om sådana adoptioner kommer att tas upp till behandling (artikel 1:227) samt att sådana [ ansökningar ] återkallas (artikel 1:232). I praktiken händer det för övrigt ytterst sällan att man ansöker om återkallelse av en adoption. Å andra sidan kan man förvänta sig att det nya, strängare villkoret för adoption – nämligen att barnet ingenting mer har att hoppas på från sina ursprungliga föräldrar – samt det till förfogande stående alternativet med gemensam vårdnad kommer att innebära att antalet adoptionsansökningar – även från personer av olika kön – kommer att bli begränsat. Med hänsyn till detta förväntar man att domarkårens arbetsbörda knappast kommer att påverkas. Däremot kommer det att handla om kostnader i samband med anpassningen till de datoriserade systemen i folkbokföringen och i den kommunala grundläggande förvaltningen av personuppgifter (”GBA”). Anpassningen av ”GBA” systemet kommer att kosta 4,425 miljoner gulden. Dessa kostnader blir så stora eftersom det krävs en ändring av databasens struktur. Preliminärt uppskattar man att anpassningen av folkbokföringens datasystem kostar ungefär 2 miljoner gulden. Det rör sig om de totala kostnaderna i samband med såväl den erbjudna möjligheten för två personer av samma kön att adoptera, som möjligheten för två personer av samma kön att ingå äktenskap.</p>
<h2>3. Nytt villkor för adoption</h2>
<p>Enligt förslaget kommer adoption endast i anmärkning – utöver de redan gällande villkoren – om barnet ingenting mer har att hoppas på från sin ursprungliga förälder eller från sina ursprungliga föräldrar. Man föreslår detta kriterium oavsett om det handlar om en adoption gjord av personer av samma kön eller om en adoption gjord av personer av olika kön. I samtliga fall måste adoptionens konsekvenser endast få träda i kraft om barnet ingenting mer har att hoppas på från sina ursprungliga föräldrar.</p>
<p>Utgångspunkten är således att familjebandet till de ursprungliga föräldrarna fortsätter att existera i så många fall som möjligt. Detta är ett lämpligt kriterium med tanke på den försiktighet med vilken adoption bör handskas. ”Kortmann Kommissionen”, som har föreslagit detta nya kriterium, hade lagt till ytterligare någonting efter ”ingenting mer att hoppas på”: eller kommer att få. Eftersom dessa sista tre ord [ fyra ord på svenska ] i sak inte tillför något mervärde har man utelämnat dem. Vad det handlar om är att barnet nu och i framtiden, såvitt man kan förutse, ingenting mer har att hoppas på från sin förälder eller sina föräldrar. Med orden ”förälder” eller ”föräldrar” menas såväl de juridiska som de biologiska föräldrarna. Att detta begrepp inte bara rymmer de juridiska utan även – beroende på omständligheterna – de biologiska föräldrarna, framgår av Europadomstolens rättsskipning beträffande de mänskliga rättigheterna. I betraktande av Keegan affären (”NJ” 1995, 247) kan under vissa omständigheter även ett barns biologiska fader – som inte har erkänt barnet men som på grund av sin relation till modern måste anses ha ”family life” med barnet sedan barnets födelse, eller som på grund av andra omständigheter har ”family life” med barnet – anses vara intressent inom ramen för adoptionsproceduren (artikel 798 ”Rv.”). I ett sådant fall skall han höras i samband med adoptionen. Han har rätt att inkomma med ett svaromål och han har även rätt att överklaga. Det nya kriteriet för adoption berör således även hans relation till barnet. Detta implicerar att man inte enbart måste konstatera om ett barn ingenting mer har att hoppas på från den man som genom giftermål, erkännande, fastställande av faderskap medelst domslut eller en tidigare adoption är hans fader, juridiskt sett. I förekommande fall måste ett liknande konstaterande äga rum med avseende på den man som, i anledning av sexuellt umgänge med modern eller genom ”KID” (konstgjord insemination med sperma från en donator), biologisk sett är far till barnet. Detta innebär till exempel att denne (tidigare) partner till modern samt den kände donatorn, under vissa omständigheter, skall kallas in till domaren för att höras i samband med den planerade adoptionen.</p>
<p>Kriteriet att barnet ingenting mer har att hoppas på från sin ursprungliga förälder eller sina ursprungliga föräldrar tar hänsyn till relationen mellan föräldern och barnet. Det handlar således inte om frågan om barnet inte har kvar, eller framdeles inte kommer att få, några faktiska kontakter med sina ursprungliga föräldrar. Det som är av vikt är om barnet kan hoppas på att föräldrarna fortfarande kan ge innehåll åt föräldraskapet eller inte. Endast om det står fast att barnet ingenting har att hoppas på från sina ursprungliga föräldrar i deras egenskap av föräldrar, har det nya villkoret för adoptionen uppfyllts. Begreppet föräldraskap står centralt. Föräldraskap implicerar att man har ansvar gentemot barnet, bland annat med avseende på försörjning, uppfostran eller vård. Samtidigt är föräldraskapet till sitt väsen bestående och varaktigt, till exempel med avseende på att ge kärlek, uppmärksamhet och tillgivenhet.</p>
<p>Frågan när det nya villkoret för adoptionen har uppfyllts bör – med tanke på att det finns så många fall – överlåtas till rättens bedömning. Det kommer att finnas fall där denna fråga är lätt att besvara, till exempel när det gäller två mödrar där, hos den ena av dem, ett barn har avlats med hjälp av konstgjord insemination med sperma från en anonym donator. Eftersom adoptionen inte bryter banden till den juridiska modern – som har fött barnet – och eftersom man inte kan peka ut en annan – biologisk – förälder, kommer det nya villkoret att vara uppfyllt.</p>
<p>Avvägningen kan komma i ett annat läge när barnet exempelvis har avlats med sperma från en bekant till modern och / eller från hennes partner. För att få klarhet om den kända donatorns intentioner med avseende på föräldraskap till följd av härstamning, är det lämpligt att domaren inom ramen för ansökan om adoption kallar in denna donator till sig för att höra honom. På basis av hans förklaring och de övriga omständigheterna i ärendet skall sedan fastställas om barnet verkligen ingenting har att hoppas på från denna donator i egenskap av förälder.</p>
<p>Ifall faderns nya partner (kvinna eller man) skulle vilja adoptera ett barn till honom, kommer det nya villkoret inte alltid att vara uppfyllt eftersom man inte med tillräcklig säkerhet skall kunna fastställa att barnet ingenting mer har att hoppas på från modern i dennas egenskap av förälder. I de fall där relationen mellan moder och barn visar allvarliga störningar – till exempel vid vanvård av barnet – är det ju inte helt uteslutet att relationen mellan föräldern och barnet åter kan få ett innehåll på grund av händelser i framtiden. Även här kommer förälderns förklaringar och de framtida händelserna i ärendet att utgöra viktiga faktorer vid bedömningen av frågan om barnet fortfarande har någonting att hoppas på från sin förälder i dennas egenskap av förälder. Detsamma gäller självfallet i det omvända fallet, där relationen mellan fader och barn visar allvarliga störningar och moderns nya partner skulle vilja adoptera barnet. Vid osäkerhet om svaret på frågan om det ställda villkoret har uppfyllts, borde domaren – enligt mitt förmenande – avgöra till den ursprungliga förälderns fördel. Om en adoption på grund av detta inte skulle kunna äga rum, återstår fortfarande den möjlighet som erbjuds av gemensam vårdnad av en förälder och dennas partner, som introducerades den 1 januari 1998 och som nedan kommer att behandlas.</p>
<p>Eftersom saken gäller om barnet ingenting mer har att hoppas på från sin biologiska och / eller juridiska förälder i dennas egenskap av förälder, har möjligheten att domaren fastslår att den befintliga umgängesöverenskommelsen skall bibehållas (artikel 229, fjärde stycket) inte eliminerats. Om föräldern till exempel har en summarisk överenskommelse om rätten till umgänge (exempelvis en gång i månaden), skulle det nya villkoret mycket väl kunna uppfyllas utan att umgänget blockeras. Barnet skulle inte ha någonting att hoppas på från den person som besöker honom bara en gång i månaden, i dennas egenskap av förälder. Förmodligen är läget ett annat om det överenskomna umgänget är betydligt mera omfattande och intensivare. Men då kommer adoptionen inte till stånd, eftersom det nya kriteriet inte har uppfyllts.</p>
<h2>4. Relation till de befintliga villkoren för adoption</h2>
<p>Man kan undra hur det nya villkoret förhåller sig i relation till de befintliga villkoren för adoption.</p>
<p>Adoption äger rum medelst beslut från rätten och den skall klart och tydligt vara i barnets intresse (artikel 227, första stycket). Om det rör sig om adoption gjord av två personer tillsammans, kan ansökan om adoption endast göras om de har bott ihop i minst tre på varandra följande år omedelbart före inlämnandet av ansökan (artikel 227, andra stycket).</p>
<p>Enligt nu gällande lag gäller dessutom ett antal villkor, vilka formuleras närmare i artikel 228, första stycket. Vad som i synnerhet är relevant i detta sammanhang är, att ingen av föräldrarna motsätter sig ansökan (under punkt e), och att den adopterande personen har försörjt och uppfostrat barnet i minst tre på varandra följande år eller – då det handlar om en adoption gjord av två personer tillsammans – att de har försörjt och uppfostrat barnet i minst ett år (under punkt f).</p>
<p>Om den ursprungliga föräldern eller de ursprungliga föräldrarna motsätter sig ansökan, kan man ställa sig frågan om detta faktum betyder att det nya villkoret för adoption – nämligen att barnet ingenting mer har att hoppas på från sina ursprungliga föräldrar – inte är uppfyllt. I allmänhet måste denna fråga besvaras med ett nej. Förälderns eller föräldrarnas invändning samt de i anledning av detta anförda grunderna kan få som konsekvens att denna förälders barn, i familjerättsligt avseende, fortfarande har någonting att hoppas på, men det är inte nödvändigtvis så. Invändningen behöver inte riktas mot själva adoptionen, utan den kan riktas mot den adopterande personen som sådan eller mot de adopterande personerna som sådana. Den ursprungliga föräldern uppger då inte att han själv önskar bibehålla den familjerättsliga relationen till barnet, utan endast att han ifrågasätter att den adopterande personen skulle vara en lämplig förälder samt att adoptionen klart och tydligt skulle vara i barnets intresse. Om invändningen däremot är grundad på argumentet att den ursprungliga föräldenr önskar bibehålla den familjerättsliga relationen till barnet, skall man ta hänsyn till detta påstående vid bedömningen om barnet – med hänsyn tagen till alla fakta och omständigheter – verkligen inte har någonting mer att hoppas på från denna förälder i dennas egenskap av förälder.</p>
<p>Visserligen är det enkla faktum att den ursprungliga föräldern uppger sig icke vilja bibehålla det familjerättsliga bandet till barnet en viktig antydan om att barnet inte har någonting att hoppasa på från honom i detta avseende, men man behöver inte nödvändigtvis komma till denna slutsats. Av andra fakta och omständigheter kan ju framgå att denna förälder i själva verket är i stånd, eller kommer att vara i stånd, att (återigen) förse den familjerättsliga relationen med en innebörd. Detta kan till exempel inträffa när det finns konkreta antydningar att en (mycket) ung moder, som vid tidpunkten för ansökan om adoption uppger att hon inte vill ha ett band till barnet, senare i livet skulle kunna vara i stånd att ge en innebörd åt relationen mellan moder och barn och kommer att värdesätta denna. En annan möjlighet är att en fader uttalar sig på detta sätt, när han befinner sig i ett läge där han på grund av (allvarliga) psykiska eller andra problem för tillfället inte är i stånd att ge en innebörd åt fader/barn relationen, under det att man rimligtvis kan anta att han senare i livet åter kommer att kunna göra detta.</p>
<p>Det nuvarande villkoret i artikel 228, första stycket, punkt f, medför att två adopterande personer, där ingen av dem är förälder till barnet, måste ha försörjt och uppfostrat barnet tillsammans i ett år. För dem gäller dessutom villkoret i den nuvarande artikeln 227, andra stycket, att de i tre på varandra följande år strax före ingivandet av ansökan om adoption måste ha bott ihop.</p>
<p>Enligt gällande lag talas det om enpersonsadoption när det handlar om en adoption gjord av förälderns partner; partnern måste således – på grund av artikel 228, första stycket, avsnitt f – ha försörjt och uppfostrat barnet i minst tre på varandra följande år innan ansökan om adoption (innan den senaste ändringen i lagen, då man avskaffade kravet att man skulle vara ett äkta par, kallades denna adoptionsform också styvförälderadoption; för enkelhetens skull kommer vi att använda denna term i fortsättningen).</p>
<p>Eftersom styvförälderadoption betraktas som en form av enpersonsadoption gäller således inte kravet på sammanboende i tre år enligt nu gällande lag (artikel 227, andra stycket).</p>
<p>Inom ramen för detta lagförslag har man funderat på nytt över de krav som kan ställas på enpersonsadoptioner och styvförälderadoptioner. I detta sammanhang gick man ut ifrån den nödvändiga varaktigheten av adoptanternas och barnets familjesituation, liksom ifrån strävan efter att – på det praktiska planet – åstadkomma en lika behandling av tvåpersonsrelationer, oavsett partners kön.</p>
<p>Treårsperioden i samband med uppfostran och försörjning används i samband med enpersonsadoptioner där det inte finns en relation till en partner vars stabilitet och varaktighet kan prövas. Vid adoption gjord av personer av samma kön kommer det, juridiskt sett, oftast att handla om en enpersonsadoption, nämligen fall där det finns två mödrar. I sådana fall rör det sig om fall där en av de båda kvinnorna till exempel med hjälp av ”KID” [ konstgjord insemination med sperma från en donator ] får ett barn, som hennes kvinnliga partner sedan vill adoptera. I dessa fall handlar det egentligen om en tvåpersonsrelation vars varaktighet – liksom vid en adoption gjord av två personer tillsammans – kan prövas med hjälp av det ställda villkoret om samboende i minst tre på varandra följande år strax före ansökan om adoption. Det finns således anledning att behandla dessa tvåpersonsrelationer på samma sätt som tvåpersonsadoptioner, när det gäller kravet på sammanboende och det därmed förknippade kravet på ett års försörjning och uppfostran.</p>
<p>Med stöd av detta föreslås en anpassning av nuvarande artikel 228, första stycket, punkt f. I samtliga fall av enpersonsadoption där den äkta hälften eller förälderns livspartner adopterar barnet, kommer man hädanefter att kräva – liksom för tvåpersonsadoptioner – en samboperiod som har varat i minst tre år samt en period på minst ett år vad gäller uppfostran och försörjning. Detta skall således gälla för alla styvförälderadoptioner. En förkortning av kravet på uppfostrans och försörjningens tidslängd från tre till ett år kan anses vara berättigad eftersom man samtidigt inför en samlevnadsperiod på tre år för denna kategori. Dessutom kommer styvförälderadoptioner, under iakttagande av det tidigare diskuterade nya villkoret för adoption, endast att finnas om barnet ingenting har att hoppas på från sin ursprungliga förälder eller sina ursprungliga föräldrar. Om det finns en annan förälder kommer det för den försörjande föräldern och dennas partner, i fall av styvförälderadoptioner – förmodligen att handla om att få gemensam vårdnad i stället för adoption; mer om detta följer i det följande.</p>
<h2>5. Relation till gemensam vårdnad</h2>
<p>Fram till introduktionen den 1 januari 1998 av de nya bestämmelserna avseende gemensam vårdnad kunde, inom familjerätten, två personer gemensamt ha vårdnaden endast om båda dessa personer är förälder till barnet. En styvförälder till exempel är själv inte förälder till barnet. Fram till detta datum kunde styvföräldern inte ha vårdnaden om barnet, tillsammans med föräldern. I praktiken deltar emellertid denna vuxna person i barnets uppfostran och är denna person, tillsammans med föräldern, ansvarig för barnet. Sedan den 1 januari 1998 gör artikel 253 t det möjligt för en förälder och för dennas partner (av samma eller av annat kön) att gemensamt ha vårdnaden om ett barn. Därmed får den faktiska relationen mellan förälderns partner och barnet ett skydd, i barnets intresse. Rätten beslutar över beviljandet av den gemensamma vårdnaden. Att få denna gemensamma vårdnad medför även en skyldighet till underhåll, såväl under den tid som den gemensamma vårdnaden varar som under en viss tid efter det att denna vårdnad har upphört.</p>
<p>Det finns skillnader mellan erkännandet av faktiskt föräldraskap medelst beviljandet av gemensam vårdnad och föräldraskap på grund av härstamning eller adoption. Utövandet av föräldraauktoriteten upphör i varje fall då barnet blir myndigt. Föräldraskap upphör inte. Gemensam vårdnad kan ta slut genom att hos rätten ansöka om upphävande av den gemensamma vårdnaden och be om att vårdnaden skulle ges till en av de båda berörda personerna. I princip kan man inte avstå från föräldraskap. Föräldraskap innebär även upptagande i föräldrarnas familj. Vårdnad har inte denna innebörd. Föräldraskap, och den därmed förknippade föräldraauktoriteten, uppstår automatiskt vid barnets födsel inom ett äktenskap. Gemensam vårdnad som innehas av en förälder samt en person som inte är förälder, eller vårdnad som innehas av två personer som inte är förälder [ till barnet ], uppstår inte automatiskt, utan måste beviljas av rätten. Arvsrättsliga konsekvenser är kopplade till föräldraskap men inte till gemensam vårdnad.</p>
<p>I regeringens omnämnda ställningstagande har man valt – i anledning av rapporten från ”Kommissionen för möjliggörandet av borgerlig vigsel för personer av samma kön” – att ta bort de två sistnämnda skillnaderna genom att förse den gemensamma vårdnaden med arvsrättsliga konsekvenser samt genom att låta den gemensam vårdnaden uppstå automatiskt vid födsel av ett barn inom en äktenskaps- eller partnerskapsrelation av två personer som har samma kön. För detta ändamål förbereds särskilda lagförslag.</p>
<p>Gemensam vårdnad kan, till exempel, vara viktig i samtliga fall där det inte handlar om adoption, på grund av att det fortfarande finns en förälder/barn relation till den ursprungliga föräldern eller till de ursprungliga föräldrarna, eller på grund av att denna relation kan komma att växa ytterligare. Ett sådant fall kan inträffa när en förälder efter en skilsmässa ingår en relation med en partner och tillsammans med denna uppfostrar ett barn från det upplösta äktenskapet. I sådana fall kan den gemensamma vårdnaden medföra att de båda försörjande och uppfostrande personernas faktiska ansvar får ett erkännande, som är i barnets intresse.</p>
<p>Med hänsyn till det faktum att det i Nederländerna alltsedan introduktionen av den gemensamma vårdnaden finns ett adekvat alternativ till adoption i syfte att juridiskt värna om barnets familjeliv med dess faktiska uppfostrare och försörjare, kan man ponera att adoption i många fall inte längre är strikt nödvändig. Endast när barnet ingenting mer har att hoppas på från sina ursprungliga föräldrar i deras egenskap av föräldrar kommer det att finnas utrymme för adoption, på villkor att även de övriga med adoptionen förknippade villkoren är uppfyllda, exempelvis att adoptionen klart och tydligt skall vara i barnets intresse.</p>
<h2>6. Stark och svag adoption</h2>
<p>Såsom ovan har sagts innebär adoption, enligt nederländsk lag, att de familjerättsliga banden till barnets ursprungliga familj upphör och att barnet upptas i de adopterande föräldrarnas familj. Detta betecknas även som stark adoption, i motsats till den så kallade svaga adoptionen, där inte alla familjerättsliga band till den ursprungliga familjen upphör. Den starka adoptionen är inte endast här i Nederländerna, utan även i de flesta övriga västländerna, den viktigaste formen av adoption.</p>
<p>I några av de oss omgivande länderna, till exempel i Tyskland och Frankrike, utgör den starka adoptionen den viktigaste formen och används den svaga adoptionen – där vissa band till den ursprungliga familjen fortsätter att existera – i praktiken endast i speciella situationer (för en utförlig diskussion av dessa rättssystem hänvisas till G.E. Schmidts doktorsavhandling med titeln ”Starka och svaga adoptioner”, Stiftelse T.M.C. Asser Instituut, 1996).</p>
<p>I Frankrike är den starka adoptionen av minderåriga personer den viktigaste formen av adoption. Bakgrunden till detta är önskan om att integrera barnet i den adopterande familjen samt jämställdheten mellan ett adoptivbarn och ett äkta barn. Vad beträffar barn upp till femton år kan man välja mellan den starka och den svaga adoptionen. När barnet är äldre än 15 år kan adoptionen i princip endast vara svag, utom då vissa specifika villkor har uppfyllts. Alltsedan 1996 kan en styvförälderadoption också äga rum som en stark adoption när det juridiska föräldraskapet av den ickeförsörjande föräldern inte står fast, när den icke-försörjande föräldern har fråntagits vårdnaden, eller när den icke-försörjande föräldern har avlidit och när det på hans sida inte finns några farföräldrar i livet eller om dessa tydligen visar att de inte är intresserade i barnet. Rättsverkan av den starka adoptionen kan jämföras med rättsverkan av adoption enligt nederländsk lag. Vid en svag adoption enligt fransk rätt får den adopterade ett band till de adopterande personerna samt till deras familjemedlemmar och bibehåller han ett band till sina ursprungliga föräldrar och övriga familjemedlemmar. Avgränsningen mellan de olika släktskapsrelationerna är baserad på rättsverkan. I relationen mellan barnet och adoptivföräldrarna uppstår, vid en svag adoption, rättsverkningar med avseende på namn, vårdnad, äktenskapshinder, underhållsskyldighet och på arvsrätten grundade krav.</p>
<p>I Tyskland överlåter man inte, i princip, valet mellan stark och svag adoption till rätten och de adopterande personerna. Då det gäller minderåriga personer handlar det i vanliga fall om en stark adoption. Om ett barn adopteras av släktingar upp till det tredje ledet eller om det rör sig om en styvförälderadoption efter det att äktenskapet av de ursprungliga föräldrarna har upphört på grund av dödsfall, är adoptionen svag. I vanliga fall är en adoption av myndiga personer en svag adoption.</p>
<p>I Tyskland syftar den starka adoptionen framför allt till att förbättra vårdbehövande barns rättsliga ställning. Konsekvenserna av den svaga adoptionen i tysk rätt är olika, beroende på om den adopterade personen är minderårig eller myndig. Vid en svag adoption av en minderårig person förlorar barnet bandet till sina ursprungliga föräldrar, men fortsätter bandet till de övriga familjemedlemmarna att existera. Det uppstår även band till de adopterande personerna och deras familjemedlemmar. Vid adoption av en myndig person får den adopterade personen status som den adopterande personens äkta barn. Följderna av en adoption av en myndig person sträcker sig däremot inte till den adopterande personens släktingar, och släktskapsrelationerna mellan den adopterade personen och dennes ursprungliga familj fortsätter att existera, såvitt lagen inte bestämmer annat.</p>
<p>Eftersom Frankrike och Tyskland är bekanta med adoptioner av myndiga personer verkar skillnaderna med nederländsk rätt vara stora. Om man däremot endast betraktar adoptioner av minderåriga personer, kan konstateras att den svaga adoptionsvarianten i dessa länder förekommer endast i speciella situationer. Rättsverkningarna av den svaga adoptionen skiljer sig dessutom inte så mycket från de rättsverkningar som man i Nederländerna kan förknippa med den – i Tyskland och Frankrike i den här formen inte existerande – gemensamma vårdnaden och det gemensamma förmyndarskapet. Med den gemensamma vårdnaden och det gemensamma förmyndarskapet förknippas ju – utöver vårdnad och förmyndarskap – även en underhållsskyldighet och även konsekvenser med avseende på namnet. Såsom ovan redan sagts håller man också på med att utarbeta ett lagförslag som syftar till att koppla de arvsrättsliga konsekvenserna till den gemensamma vårdnaden och det gemensamma förmyndarskapet.</p>
<p>I betraktande av ovanstående har man avstått från att föreslå ytterligare en (viss form av) svag adoption, utöver de redan befintliga möjligheterna i form av adoption, gemensam vårdnad och gemensamt förmyndarskap. Mervärdet av en svag adoption i det nederländska rättssystemet – som utgår från adoption av minderåriga personer – kan i allmänhet anses vara marginellt, och skapandet av en tredje möjlighet som skulle ha stora likheter med den gemensamma vårdnaden och det gemensamma förmyndarskapet, skulle inte gagna tydligheten.</p>
<h2>7. Inverkan på internationell privaträtt</h2>
<p>Man förutsätter att det lagförslag, som syftar till att göra det möjligt för personer av samma kön att adoptera, gäller för adoptioner av barn med bostadsadress i Nederländerna. På dessa adoptioner, liksom på adoptioner i Nederländerna gjorda av personer som är av olika kön, äger nederländsk rätt tilllämpning. Problem i samband med tillämpning av utländsk materiell rätt där adoption gjord av personer av samma kön inte finns, kommer således i princip inte att uppstå. På beviljande av tillstånd till adoption av den ursprungliga föräldern eller de ursprungliga föräldrarna – liksom för adoptioner vilka kommer till stånd under den nu gällande lagstiftningen – tillämpas den materiella rätt som gäller i det land vars nationalitet den ursprungliga förälderns eller de ursprungliga föräldrarna har.</p>
<p>Frågan om de i Nederländerna beviljade adoptioner gjorda av personer av samma kön kommer att erkännas även i utlandet, är av en annan karaktär. Eftersom rättsutvecklingen i utlandet med avseende på denna form av adoption inte har nått så långt som i Nederländerna, kan man förvänta sig att erkännandet av de medelst denna adoption uppkomna familjerättsliga relationerna tills vidare kommer att utebli. I Haags Adoptionskonvention av år 1993 har man inte tagit upp möjligheten att personer av samma kön kan adoptera.</p>
<p>Man förmodar att ovanstående i praktiken kommer att innebära att de familjerättsliga relationer som enligt nederländsk lag kommer att finnas mellan ett adopterat barn och dess mödrar, respektive fäder, i regel inte kommer att äga giltighet i utlandet. Men det är inte otänkbart att vissa länder skulle kunna godta den med dessa adoptioner förknippade konsekvensen med avseende på de adopterande personernas vårdnad om barnet. Inom ramen för de berörda internationella fördragsorganisationerna – nämligen Haagkonventionen om Internationell Privaträtt och Europarådet – och även vid sina bilaterala relationer kommer regeringen att rikta uppmärksamheten på detta spörsmål för att främja de (olika) möjligheterna till erkännande av dessa adoptioner i utlandet.</p>
<h2>Kommentar per artikel</h2>
<p>Artikel I</p>
<p>Avsnitt A</p>
<p>Förutom en ändring i terminologin i artikel 5, sjätte stycket, medför lagförslaget också en innehållsmässig anpassning av den från och med den 1 januari 1998 introducerade rätten på familjenamn (”Staatsblad” 1997, 161).</p>
<p>Denna anpassning gäller artikel 5, tredje stycket, som reglerar rätten till val av namn vid adoption. Om ett barn till följd av adoption kommer att få en familjerättslig relation till de båda adopterande personerna skall dessa, enligt den nu gällande lydelsen, vid adoptionstillfället förklara vilket av de adopterande personernas familjenamn barnet skall ha. Däremot finns ingen bestämmelse om vad som skall gälla om domstolsbeslutet inte innehåller en sådan förklaring. Enligt förslaget skall man i möjligaste mån anknyta till det gällande systemet beträffande rätten på familjenamn, som står i artikel 5. Detta innebär att barnet – om de adopterande personerna är gifta med varandra och i saknad av val – i enlighet med artikel 5, femte stycket, har faderns namn. Om de adopterande personerna inte är gifta med varandra (de kan vara av samma eller av olika kön) bibehåller barnet det namn som det har, utom då de adopterande personerna gemensamt väljer ett av bådas familjenamn. Vidare skulle rätten till val av familjenamn – utan anpassning av artikel 5, tredje stycket – inte äga tillämpning på styvförälderadoptioner. I dessa fall handlar det alltid om en adoption gjord av en enda person. Till skillnad från gifta personer när deras egna barn föds eller [ till skillnad från ] homo- eller heterosexuella par vid adoptioner gjorda av två personer, skulle föräldern och styvföräldern (av samma eller av olika kön) – till exempel de båda mödrarna [ i ett lesbiskt förhållande ] – inte ha möjlighet att välja familjenamn. I enlighet med artikel 5, första stycket, skulle barneti de fall där det finns två mödrar – ha namnet efter den kvinna som har fött barnet.</p>
<p>I de fall där det handlar om styvförälderadoptioner skulle barnet alltid behålla sitt ursprungliga familjenamn (från den försörjande eller från den icke-försörjande föräldern). För att göra det möjligt att man även i dessa fall skulle kunna välja familjenamn, föreslår man en utvidgning av artikel 5, tredje stycket. Om man inte har valt [ familjenamn ], behåller barnet sitt familjenamn.</p>
<p>Avsnitt B</p>
<p>Artikel 204, första stycket, anger de fall där erkännandet av ett barn är ogiltigt. Man föreslår att detta bland annat skulle vara fallet, om ett barn redan har en familjerättslig relation till två personer.</p>
<p>Enligt de nu gällande bestämmelserna är de juridiska föräldrarna en man och/eller en kvinna. Kort sagt är en man fader till ett barn, om han är gift med modern, genom erkännande, genom fastställande av faderskap i rätten eller genom adoption. Kvinnan är moder till ett barn om hon har fött det eller om hon har adopterat det (artikel 199). Om lagförslaget blir lag, kan även två kvinnor eller två män – genom adoption – ha familjerättsliga relationer till ett barn. Därför föreslås att artikeln kompletteras med avsnitt f, som på ett könsneutralt sätt fastslår att ett barn inte kan ha en familjerättslig relation till fler än två personer. Detta har bland annat till följd att ett barn, om det har adopterats av moderns kvinnliga partner, inte kan erkännas av den person som har avlat det.</p>
<p>Avsnitt C</p>
<p>Artikel 207, andra stycket, anger de omständigheter under vilka fastställandet av faderskap inte kan ske. Enligt de nu gällande bestämmelserna är detta bland annat fallet om barnet redan har en fader, till vilken det har en familjerättslig relation (avsnitt a). Om det blir möjligt för två personer av samma kön att adoptera, kan barnet till exempel ha en familjerättslig relation till två kvinnor. Nu när utgångspunkten är den, att barnet inte kan ha en familjerättslig relation till fler än två personer, måste nuvarande avsnitt a i andra stycket i artikel 207 ändras i enlighet med förslaget.</p>
<p>Avsnitt D</p>
<p>Ändringen i avsnitt D implicerar att orden ”av olika kön” stryks. I och med detta möjliggörs blir det möjligt för två personer av samma kön att adoptera. I andra stycket i artikel 227 införs vidare det villkor, som ställs på adoptioner gjorda av den äkta hälften eller förälderns livspartner med avseende på sammanboende i tre på varandra följande år strax före ansökan om adoption. Dessutom upptas det nya kriteriet med avseende på adoption i artikel 227, tredje stycket, nämligen att barnet inte har någonting mer att hoppas på från sin ursprungliga förälder eller från sina ursprungliga föräldrar. Detta nya kriterium, liksom de övriga nyss nämnda ändringarna, behandlas i den allmänna delen i denna kommentar.</p>
<p>Avsnitt E</p>
<p>Till artikel 228, första stycket, avsnitt f, – i samband med adoptioner gjorda av förälderns äkta hälft eller livspartner – läggs en kompletterande del för att fastställa tidslängden med avseende på barnets försörjning och uppfostran till ett år. Såsom framgår av genomgången i denna promemorias allmänna del var denna tidsperiod – liksom för övriga adoptioner gjorda av en enda förälder – tre år.</p>
<p>Avsnitt F</p>
<p>I artikel 229 – liksom i artikel 227, första stycket, och artikel 228, första stycket – tar man bort det befintliga hindret för adoption gjord av personer av samma kön samt för adoption gjord av den partner som har samma kön som föräldern.</p>
<p>Avsnitt G och H</p>
<p>I artikel 253 b, första, fjärde och femte stycket, samt i artikel 327, första stycket, avsnitt e, införs några terminologiska ändringar. Dessa ändringar i terminologin föranleds av det faktum att ett barn, genom adoption, skall kunna ha två fäder respektive två mödrar.</p>
<p>Artiklarna II och III</p>
<p>I enlighet med den i artikel III upptagna övergångsbestämmelsen har lagen omedelbar verkan, med undantag av adoptionsprocedurer som är anhängiga vid rätten vid tidpunkten då lagen träder i kraft. I enlighet med artikel IV skall lagen träda i kraft medelst kunglig förordning. Detta gör det möjligt att låta lagen träda i kraft vid samma tidpunkt som den särskilda lagen i vilken den övriga nederländska lagstiftningen – där så erfordras – anpassas till möjligheten att adoptera för personer av samma kön. Bland annat med hänsyn till de anpassningar som är nödvändiga i folkbokföringens datasystem och i den kommunala grundläggande förvaltningen av personuppgifter, är det vår målsättning att låta lagen träda i kraft från och med den 1 januari 2001.</p>
<p>Statssekreteraren i Justitiedepartementet</p>
<p>M.J. Cohen</p>
<h2>Förslagets internationellt privat- och processrättsliga konsekvenser för adoption av Professor Maarit Jänterä-Jareborg</h2>
<h2>Vilka typer av utlandsanknutna fall omfattas?</h2>
<p>Kommitténs förslag om adoption är inte begränsade till rent interna situationer utan innefattar även fall med utlandsanknytning. Sådan anknytning finns t.ex. när styvbarnsadoptionen handlar om ett till Sverige från utlandet tidigare adopterat barn. Sådan anknytning finns också när styvbarnet eller det barn som registrerade partner gemensamt vill adoptera har hemvist i utlandet, medan de(n) sökande har hemvist i Sverige. Barnet och de(n) sökande kan också ha hemvist i Sverige men vara utländska medborgare. Det kan även uppstå fall där den enda anknytningen till Sverige är de(n) sökandes svenska medborgarskap. I sådana här situationer aktualiseras frågor om svensk domstols behörighet att ta upp ansökan om adoption, om valet av tillämplig rättsordning på ansökans prövning samt verkan av en svensk adoption i utlandet. Svaret på dessa frågor är av stor betydelse därför att i dagsläget tillåter endast ett fåtal stater personer av samma kön att adoptera barn.</p>
<p>Denna redogörelse utgår från den gällande internationellt privat- och processrättsliga regleringen i Sverige. Jag kommer dock att bortse från adoptionsregleringen i förordningen (1931:429) om vissa internationella rättsförhållanden rörande äktenskap, adoption och förmynderskap. Den där aktuella regleringen, som grundar sig på en internordisk konvention från samma år, kom till vid en tidpunkt då det inte fanns anledning att ta ställning till om även personer av samma kön skulle få adoptera. Samtliga nordiska stater, som har infört lagstiftning om registrerat partnerskap, har undantagit det från den aktuella konventionens tillämpningsområde. Man synes inte kunna göra en annan bedömning i det nu aktuella sammanhanget utan en överenskommelse mellan samtliga nordiska stater. Om 1931 års konvention inte kan anses omfatta registrerade partner som adoptanter, bedöms de aktuella internationellt privat- och processrättsliga frågorna i varje nordiska stat enligt där gällande allmänna regler.</p>
<h2>När finns svensk domsrätt och när bör utländsk rätt beaktas?</h2>
<p>Domsrätt</p>
<p>Huvudregeln när det gäller svensk domsrätt är att ansökan om adoption tas upp här om den eller de sökande är svenska medborgare eller har hemvist här, 1 § lagen (1971:796) om internationella rättsförhållanden rörande adoption (LIA). Om registrerade partner vill adoptera gemensamt innebär detta att de båda måste ha medborgarskaps- eller hemvistanknytning till Sverige. Det är då tillräckligt, liksom beträffande makar, att den ena partnern är svensk medborgare och den andra har hemvist i Sverige. Enligt lagrummet finns det möjlighet för Regeringen att även i andra fall medge att ansökan prövas i Sverige. Tillstånd har i praxis krävt att medborgarskaps- eller hemvistanknytning till Sverige varit uppfylld för den ena sökandes del.</p>
<p>Den svenska domsrätten enligt LIA är omfattande. Den grundar sig på de sökandes – i stället för barnets – anknytning till Sverige. Vad som kan innebära problem, om förslaget genomförs, är att svensk domsrätt finns så fort som de sökande är svenska medborgare. Svenska medborgare bosatta utomlands kan dra nytta av detta såväl i situationer där registrerade partner över huvud taget inte kommer i fråga som adoptanter enligt lagen i hemviststaten, men också för att undvika en begränsning som i detta hänseende gäller i hemviststaten. Det är också möjligt att fler ansökningar om dispens för ansökningens prövning i Sverige kommer att göras till Regeringen.</p>
<p>Beaktande av utländsk rätt</p>
<p>När svensk domsrätt finns, skall ansökan prövas enligt svensk lag, 2 § LIA. Om ansökan avser ett barn under 18 år skall domstolen dock beakta om de(n) sökande eller barnet genom medborgarskap eller hemvist eller på annat sätt har anknytning till främmande stat och det skulle medföra en avsevärd olägenhet för barnet om adoptionen inte blir gällande där. I rättspraxis har en noggrann prövning ansetts påkallad i sådana fall där det på både sökandes och barnets sida funnits en stark utlandsanknytning. Tillstånd till adoption har beviljats när adoptionens fördelar befunnits väga tyngre än olägenheten av att den inte gäller i det andra landet, se t.ex. NJA 1985 s. 651.Vid denna prövning har särskilt beaktats om de sökande avser att stanna och uppfostra barnet i Sverige. I NJA 1991 s. 21 gav domstolen tillstånd till adoption fastän det inte kunde uteslutas att adoptivfamiljen senare skulle återvända till barnets ursprungsland. Av betydelse var att de biologiska föräldrarna enligt i ursprungslandet gällande rätt hade överlåtit vårdnaden om barnet till den ena sökanden och att barnet därmed redan ingick i hans familjegemenskap.</p>
<p>När villkoren för adoption enligt svensk lag är uppfyllda, de sökande har hemvist in Sverige och avser att uppfostra barnet här, synes förslaget – om det genomförs – inte ge anledning att skärpa den praxis som tidigare följts. Att barnet tidigare adopterats från utlandet torde normalt inte ge anledning till annan bedömning.</p>
<p>Domsrätt enligt 1 § LIA finns dock även när den eller de sökande är svenska medborgare, men bosatta utomlands, eller när Regeringen har beviljat att ansökan får prövas här. Om meningen är att barnet kommer att växa upp i ett land som inte erkänner adoptionen, kan det finnas skäl att avslå ansökan. Det kan normalt inte anses vara förenligt med ett barns bästa att adoptionen inte gäller i det land som utgör barnets levnadsmiljö. Av relevans är om ett svenskt adoptionsbeslut skulle vara helt verkningslöst i hemviststaten eller om det tillerkänns vissa för barnets rättsskydd viktiga verkningar där, jfr NJA 1991 s. 21.</p>
<h2>Kommer de föreslagna adoptionsbesluten att erkännas i utlandet? När det finns konventionsreglering</h2>
<p>Den enda konventionsregleringen av relevans i sammanhanget är 1993 års Haagkonvention om barns rättsskydd och samarbete vid internationella adoptioner. Denna konvention har inkorporerats med svensk rätt genom lagen (1997:191) med anledning av Sveriges tillträde till Haagkonventionen.</p>
<p>Enligt konventionens art. 2 omfattar Haagkonventionen endast adoptioner ”av makar eller av en person med hemvist i den mottagande staten”. Det är därför klart att adoptioner genomförda av registrerade partner gemensamt faller utanför konventionen, inklusive dess regler om erkännande av utländska adoptionsbeslut. Konventionens ordalydelse synes däremot inte utesluta situationer där en registrerad partner ansöker om adoption av den andre partnerns barn och barnet har hemvist i en annan konventionsstat. Om en sådan adoption har genomförts konventionsenligt mellan ursprungsstaten och Sverige som mottagande stat, måste utgångspunkten vara att den erkänns i de övriga konventionsstaterna i enlighet med erforderligt intyg om saken, se art. 23. Endast om en annan konventionsstat finner adoptionen vara ”uppenbart oförenlig med grunderna för den egna rättsordningen, med hänsyn tagen till barnets bästa”, kan den vägra att erkänna adoptionen, art. 24. Om adoptionen erkänns, har den också de rättsverkningar som garanteras av konventionens art. 26.</p>
<h2>När det inte finns konventionsreglering</h2>
<p>När en stat inte (genom en multilateral eller bilateral överenskommelse) åtagit sig att erkänna i en annan stat meddelade beslut om adoption, finns det alltid en risk för s.k. haltande adoption . Med detta avses att adoptionsbeslutet gäller i det land där det meddelats medan det inte erkänns i ett annat land/andra länder. Beroende på om adoptionen erkänns eller inte betraktas barnet antingen som barn till adoptanterna eller som barn till sina biologiska eller andra rättsliga föräldrar.</p>
<p>Sverige tillhör de stater som erkänner i andra stater beviljade beslut om adoption även utan en konventionsförpliktelse om saken. Erkännandet sker automatiskt eller efter prövning av Statens nämnd för internationella adoptionsfrågor (NIA). Som allmän regel gäller att ett utländskt beslut om adoption inte får tilläggas giltighet i Sverige, om detta skulle vara uppenbart oförenligt med grunderna för rättsordningen här i landet (det s.k. ordre  public-förbehållet, se 6 § LIA). Regler liknande de svenska reglerna om erkännande finns även i många andra länder. Det är dock fortfarande mycket ovanligt att personer av samma kön skulle få adoptera gemensamt. Därför är frågan om verkan utomlands av de av utredningen föreslagna adoptionerna mycket relevant.</p>
<h2>Länder som tillåter registrerade partner att adoptera gemensamt</h2>
<p>En genomgång av utländsk rätt visar att vissa amerikanska delstater (USA), liksom även Nederländerna enligt den lagstiftning som träder i kraft år 2001, tillåter registrerade partner att adoptera gemensamt. Förutsättningar borde därför finnas i dessa stater för erkännande av motsvarande svenska adoptionsbeslut. Att sådant erkännande också kommer till stånd kan dock kräva en överenskommelse mellan Sverige och den andra staten om villkoren för ömsesidigt erkännande.</p>
<p>Det kan framstå som en komplikation i sammanhanget att det svenska förslaget går längre (i vart fall i förhållande till nederländsk rätt) genom att även omfatta barn med hemvist i utlandet. En begränsning har i Nederländerna befunnits påkallad av hänsyn till landets internationella relationer, i första hand de stater som överlämnar barn för internationell adoption (= ursprungsstater). Det kan inte uteslutas att begränsningen blir ett hinder för erkännande av svenska adoptionsbeslut, när barnet vid tiden för adoptionen hade hemvist i utlandet.</p>
<h2>Länder som tillåter registrerade partner att adoptera styvbarn</h2>
<p>En annan grupp stater tillåter visserligen registrerade partner att adoptera, men bara när det gäller styvbarn. En ytterligare förutsättning som ställs i t.ex. Danmark och Island är att styvbarnet inte tidigare adopterats från utlandet. Det kan inte uteslutas att dessa stater inte är villiga att godta andra adoptionsbeslut än sådana som hade kunnat meddelas i det egna landet. Med hänsyn till ovissheten om vad som kan komma att erkännas, vore en överenskommelse om saken mellan Sverige och dessa stater att rekommendera.</p>
<h2>Andra fall</h2>
<p>Det finns en uppenbar risk för att sådana stater som är mycket negativa till homosexuellas möjlighet att få adoptera, skulle vägra att erkänna de föreslagna adoptionerna. Ju starkare anknytning som finns till den egna staten, desto starkare torde även invändningarna vara. En del av staterna kan ändå komma att tillmäta adoptionen vissa rättsverkningar, även om de inte erkänner själva adoptionen. Om exempelvis adoptanterna på ett mer varaktigt sätt haft barnet i sin vård och barnet synes må bra, kan det bedömas vara förenligt med barnets bästa att det rådande vårdnadsförhållandet får fortsätta. För att det även skall gälla rättsligt i den staten, kan det dock krävas ett särskilt beslut som ger adoptanterna vårdnadsrätten. Vissa stater kan också vara villiga att erkänna en adoption av hänsyn till barnets bästa, fastän förutsättningarna för den inte varit uppfyllda i den egna staten. Adoptionens rättsverkningar kan dock komma att skilja sig från de svenska rättsverkningarna.</p>
<p>Adoptionens giltighet kan aktualiseras även som en prejudiciell fråga , t.ex. vid prövningen av barnets rätt till arv efter adoptanten. Det finns anledning att utgå från att det finns större utsikter att en adoption godtas i en sådan kontext än när dess giltighet uppkommer som en självständig fråga.</p>
<h2>Avslutande kommentar: är kontrollen tillräcklig?</h2>
<p>När registrerade partner med hemvist i Sverige – liksom andra i Sverige bosatta sökande – vill adoptera ett barn med hemvist i ett annat land, är förfarandet noga reglerat i svensk rätt. I vart fall när 1993 års Haagkonvention gäller avgör vidare myndigheterna i ursprungsstaten om en adoption över huvud taget skall kunna komma till stånd. I dessa fall borde förslaget inte ge upphov till några nämnvärda juridiska problem.</p>
<p>Den offentliga tillsynen i Sverige är mycket mer begränsad när barnet och de(n) sökande har hemvist i utlandet. Sådana situationer omfattas inte av lagen (1997:192) om internationell adoptionsförmedling eller av adoptionsbestämmelserna i socialtjänstlagen (1980:620). Att ansökan görs i Sverige torde i regel bero på att en adoption inte vore möjlig i hemviststaten. Det är svårt att se hur tillstånd till adoption kan ges utan tillgång till upplysningar från hemvistlandet om barnet och de sökande.</p>
<h2>Remissvar</h2>
<h2>Samboendekommitténs förslag Nya samboregler (SOU 1999:104)</h2>
<p>Från de synpunkter som kommittén har att bevaka tillstyrks Samboendekommitténs förslag.</p>
<p>Kommittén har alltså inget att invända mot att det införs en rättslig reglering för att undanröja omotiverade skillnader mellan sambor av samma och av motsatt kön. Den ordning som kommittén föreslagit, dvs. att i en och samma lag reglera alla samboförhållanden förefaller enligt vår uppfattning ändamålsenlig.</p>
<p>Som kommittén föreslagit bör – till dess vi lämnat våra förslag – ställning inte tas till frågan om de rättsliga skillnaderna för sambor av samma och motsatt kön i fråga om assisterad befruktning och gemensam vårdnad. Nuvarande ordning bör alltså gälla i dessa hänseenden.</p>
<p>På kommitténs vägnar</p>
<p>Göran Ewerlöf ordförande</p>
