<h1>Sammanfattning av uppdraget</h1>
<h2></h2>
<p>För genomförandet av Europaparlamentets och rådets direktiv 2000/60/EG om upprättande av en ram för gemenskapens åtgärder på vattenpolitikens område (EGT L 327, 22.12.2000, s.1, Celex 32000L0060) behövs ett administrativt system för förvaltning av avrinningsdistrikt. En särskild utredare tillkallas därför för att lämna ett förslag till en sådan myndighetsorganisation.</p>
<h2>Utredaren skall</h2>
<p>– utarbeta förslag till avgränsning av avrinningsdistrikt enligt vad som föreskrivs i EG:s ramdirektiv för vatten,</p>
<p>– utarbeta förslag till myndighetsorganisation, finansiering av denna, samt former för beslutsfattande för myndighetsuppgifter enligt ramdirektivet,</p>
<p>– utreda vilka andra myndighetsuppgifter som kan bedrivas inom avrinningsmyndigheterna,</p>
<p>– lämna förslag till hur det övergripande tillsynsansvaret för beredskapsåtgärder för vattenförsörjning skall regleras,</p>
<p>– utarbeta förslag till miljösamverkan i avrinningsområden,</p>
<p>– utarbeta förslag till verksamhetssamordning, dels mellan avrinningsmyndigheterna, dels mellan dessa och berörda centrala och regionala myndigheter,</p>
<p>– utreda förutsättningarna för att införa avgifter som ett incitament för minskade utsläpp och, om det bedöms lämpligt, lämna förslag till avgiftssystem,</p>
<p>– analysera de ekonomiska konsekvenserna av förslagen, och</p>
<p>– under uppdragets genomförande samråda med berörda myndigheter och ge berörda organisationer tillfälle att lämna synpunkter.</p>
