<h1>Sammanfattning av Statskontorets rapport</h1>
<h2>Statsbidragen till kommuner och landsting En kartläggning och analys (2003:5)</h2>
<p>I sammanfattningen återges huvuddelen av rapportens kapitel 1 och hela kapitel 6.</p>
<h2>1 Inledning</h2>
<h2>1.1 Uppdraget till statskontoret</h2>
<p>Utjämningskommittén gav i augusti 2002 Statskontoret i uppdrag att kartlägga och analysera statsbidragsgivningen till kommuner och landsting samt vilka eventuella förändringar av det generella och de specialdestinerade statsbidragen som skett sedan år 1993.</p>
<p>Syftet med Statskontorets uppdrag är att beskriva och analysera</p>
<p>• vilka statsbidrag som utgår till kommuner och landsting,</p>
<p>• de olika bidragens syfte, omfattning, konstruktion och finansiering,</p>
<p>• bidragens fördelning på olika kommuner och landsting,</p>
<p>• om några av bidragen (inklusive den åldersrelaterade delen av det generella statsbidraget) har en konstruktion som påverkar utjämningen mellan kommuner och landsting samt omfattningen av denna eventuella påverkan.</p>
<p>I uppdraget ingår även att bedöma möjligheterna att inordna ytterligare specialdestinerade statsbidrag i det generella bidraget. Specialdestinerade statsbidrag som tillkommit sedan år 1993 skall särskilt uppmärksammas. Statskontorets kartläggning, analys och slutsatser skall dokumenteras i en rapport som skall överlämnas till kommittén senast den 31 januari 2003.</p>
<h2>1.2 Genomförande av uppdraget Uppläggning av arbetet</h2>
<p>Studien har genomförts av en projektgrupp bestående av Leif Lundberg, projektledare, och Rickard Broddvall vid Statskontoret, enheten för styrningsfrågor. Under perioden september t.o.m. december har Ewa Hedberg, från Regeringskansliets internrevision, deltagit i projektarbetet.</p>
<p>Projektgruppen har under utredningsarbetets gång haft fortlöpande kontakter med Utjämningskommitténs sekretariat.</p>
<p>Utredningsarbetet har skett dels genom studier av litteratur, utredningsbetänkanden, propositioner, utskottsbetänkanden och liknande dokument, dels genom intervjuer av företrädare för ett antal centrala myndigheter och departement samt Svenska Kommunförbundet.</p>
<h2>Inriktning och avgränsning Kartläggning av transfereringar till kommuner och landsting</h2>
<p>Utgångspunkt för vårt arbete har varit en kartläggning av från vilka anslag det har skett transfereringar till kommuner och landsting sedan år 1993. Vi har av praktiska skäl koncentrerat kartläggningen till tre budgetår; 1993/94, 1997 och 2001. Det första året valdes därför att det generella statsbidraget infördes den första januari 1993. Mellanåret 1997 valdes dels därför att det var det första året då budgetåret följde kalenderåret, dels därför att den åldersrelaterade delen av det generella statsbidraget infördes under andra halvåret 1997. Slutåret 2001 har valts därför att det är det senaste året med tillgängliga siffror över utfallet.</p>
<p>Kartläggningens första del bestod av en genomgång av budgetpropositioner och statsliggare för de tre budgetåren. Genomgången resulterade i ett antal anslag där det av budgetpropositioner och statsliggare framgick att kommuner och landsting var eller kunde vara bidragsmottagare. För att i möjligaste mån täcka in samtliga anslag som på något sätt berör kommuner och landsting var det nödvändigt att ta fram siffror över alla transfereringar från stat till kommuner och landsting. Ett sådant underlag fanns tillgängligt eftersom alla myndigheter sedan år 2000 är skyldiga att särskilt redovisa till Ekonomistyrningsverket vilka medel som betalats ut via transfereringar till den kommunala sektorn. Genom kontakter med Ekonomistyrningsverket fick vi tillgång till dessa uppgifter för år 2001. Genomgången av underlaget resulterade i ytterligare ett antal anslag där kommuner och landsting var bidragsmottagare.</p>
<p>Kartläggningens andra del bestod av intervjuer med företrädare för de myndigheter som disponerar dessa anslag för att inhämta kompletterande information om anslagens syfte, konstruktion och mottagare. Vi har intervjuat ett drygt 100-tal personer vid ett 50-tal myndigheter. Intervjuerna har i de flesta fall gjorts via telefon.</p>
<p>Kartläggningen resulterade i 127 anslag som enligt vår bedömning är relevanta i sammanhanget. Ekonomistyrningsverket lämnar underlaget till årsredovisningen för staten till regeringen. Årsredovisningen för staten baseras på den information som myndigheterna inklusive affärsverken lämnar till statsredovisningen och den information som presenteras i deras respektive årsredovisningar.</p>
<p>Ekonomistyrningsverket lämnar också underlag till nationalräkenskaperna, som sammanställs av Statistiska centralbyrån. I detta underlag presenteras en realekonomisk fördelning av statens inkomster och utgifter, uppdelade på exempelvis konsumtion, transfereringar och investeringar. Statistiken är konsoliderad och transaktioner inom och mellan myndigheter har tagits bort.</p>
<p>Det har i vår kartläggning framkommit att olika myndigheter registrerar och använder siffror över budgeterade medel och utfall på olika sätt, vilket försvårar jämförelser av siffror. För att så långt möjligt utgå från en källa med enhetligt redovisade uppgifter har vi valt att hämta alla data om transfereringar, budgeterade medel och utfallssiffror i vår rapport från Ekonomistyrningsverket. Vi har utgått från utfallssiffror eftersom det är mest relevant att undersöka vilka medel som faktiskt har utbetalats snarare än vad som har föreslagits och budgeterats i budgetpropositioner och statsliggare.</p>
<h2>Kategorisering av relevanta anslag</h2>
<p>De 127 anslagen har delats in i tre kategorier utifrån hur stark kopplingen är mellan statsbidrag från ett visst anslag och kommuner och landsting som bidragsmottagare. Kategori 1 innehåller anslag som i sin helhet är avsedda för kommuner och landsting, kategori 2 utgörs av anslag där delar av anslaget är avsedda för kommuner och landsting och kategori 3 omfattar anslag där inte finns särskilt avsatta medel för kommuner eller landsting, men där det finns registrerade utbetalningar till kommuner eller landsting.</p>
<p>Det är vanligt i dessa sammanhang att använda begreppen generella och specialdestinerade statsbidrag. Dessa begrepp är dock inte helt okomplicerade. Är t.ex. ett generellt bidrag generellt för att det är avsett för alla kommuner eller landsting, för att det inte är knutet till en specifik verksamhet eller bådadera? Är ett specialdestinerat bidrag riktat mot en specifik verksamhet, mot vissa kommuner eller landsting eller bådadera?</p>
<p>Vi har i stället valt att utgå från två analysgrunder. Den ena syftar till att undersöka om ett anslag är avsett för alla kommuner eller landsting, vissa kommuner eller landsting eller blandat, dvs. delvis avsett för alla, delvis för vissa kommuner eller landsting. Den andra analysgrunden avser om ett anslag är verksamhetsanknutet, dvs. avsett för en specifik verksamhet men inte för andra, eller icke verksamhetsanknutet. Analysgrunderna tillämpas på anslag i kategorierna 1 och 2.</p>
<h2>Några metodologiska frågor</h2>
<p>Vårt uppdrag att kartlägga och analysera statsbidragsgivningen till kommuner och landsting avser tiden från år 1993. Som framgått ovan har vi av praktiska skäl valt ut tre budgetår under perioden. Det finns naturligtvis en risk för att vi med denna metod inte fångar upp alla relevanta anslag under perioden. Vår bedömning är dock att de anslag som eventuellt kan ha missats är sådana som varit tillfälliga och därför även av mindre omfattning under perioden som helhet.</p>
<p>Vår avsikt var inledningsvis att, med hjälp av Ekonomistyrningsverkets underlag, belysa utfall till enskilda kommuner och landsting. I detta underlag redovisas dock endast utfall till kommun- och landstingskollektivet, inte till enskilda kommuner och landsting.</p>
<p>Sådana utfallssiffror finns, i vissa fall, hos respektive utbetalande myndighet. Det har av tids- och resursskäl inte varit möjligt för oss att samla in och bearbeta dessa uppgifter.</p>
<p>Eftersom underlaget från Ekonomistyrningsverket baseras på anslag har det inte heller varit möjligt att få tillgång till utfall till kommuner och landsting från anslagsposter. I vissa fall, exempelvis vid blandade anslag, har vi dock hämtat sådana uppgifter från respektive myndighet.</p>
<p>Det bör påtalas att vårt uppdrag avser en studie av transfereringar i form av statsbidrag från stat till kommuner och landsting. Dessa transfereringar omfattar dock endast en mindre del av den kommunala sektorns inkomster, där bl.a. skatter och avgifter utgör huvuddelen.</p>
<p>Indelningen av anslagen i kategorier och underkategorier bygger på våra bedömningar av underlaget som framkommit genom kartläggningen. Vi gör indelningen av analytiska skäl för att åskådliggöra anslagens olika karaktär. Eftersom underlaget är omfattande och komplext är det inte möjligt att entydigt avgränsa kategorierna och underkategorierna från varandra. Dessa bör därför snarare ses som ett sätt att beskriva grupper av anslag med gemensamma särdrag. Varje grupp har en fast kärna med ett antal anslag samtidigt som gruppens gränser mot andra grupper är vaga. Det är därför möjligt att kategorisera vissa anslag på andra sätt än de som vi har valt.</p>
<p>I vissa fall har det framkommit skillnader mellan enskilda myndigheters och Ekonomistyrningsverkets bedömningar avseende om kommuner och landsting är bidragsmottagare från ett visst anslag. Detta har gällt ett fåtal anslag i kategori 3. Efter diskussioner med Ekonomistyrningsverket har vi dock bedömt dessa anslag som relevanta för kommuner och landsting. Vi har även uteslutit ett anslag som Ekonomistyrningsverket registrerat som en transferering till den kommunala sektorn.</p>
<p>I Ekonomistyrningsverkets underlag till nationalräkenskaperna för 2001 redovisas transfereringar från anslag till kommuner och landsting. Myndigheter som disponerar anslag och anslagsposter använder dock vanligen begreppet statsbidrag i stället för anslag. Ett anslag eller en anslagspost i statsbudgeten kan emellertid innehålla flera statsbidrag. I vissa avsnitt har det bedömts vara lämpligt att beskriva både anslag och statsbidrag. Vårt val av underlag medför dock att huvuddelen av studien behandlar anslag som på olika sätt berör kommuner och landsting.</p>
<h2>6 Sammanfattande bedömningar</h2>
<p>I detta kapitel sammanfattar vi det som framkommit i den kartläggning och analys som redovisats i rapporten. I en del fall gör vi också en kompletterande bedömning av det som tidigare framkommit. Kapitlet avslutas med ett avsnitt där vi diskuterar möjligheterna att inordna en del av de befintliga verksamhetsanknutna statsbidragen i det generella bidraget till kommuner och landsting.</p>
<h2>Statsbidragets storlek</h2>
<p>Vår kartläggning har visat att statsbidraget till kommuner och landsting under år 2001 uppgick till nästan 138,6 miljarder kronor som utgick från 127 anslag. Det finns dock anledning att se lite bakom dessa siffror.</p>
<p>En del av de bidrag som ingår i summan ovan representerar inte ett verkligt tillskott av resurser från staten till den kommunala sektorn. Som ett exempel på detta kan nämnas det statliga utjämningsbidraget till kommuner och landsting. Detta bidrag uppgick år 2001 till nästan 20,9 miljarder kronor. Som framgått av beskrivningen i bl.a. bilaga 2 motsvaras dock bidraget av en avgift på ungefär motsvarande belopp som betalas av kommuner och landsting. Nettoresultatet för den kommunala sektorn av detta bidrag och avgiften blir således noll.</p>
<p>Tidigare i denna rapport har framgått att det också finns ett antal bidrag som utgör ersättning från staten till kommuner och landsting för tjänster som dessa utfört för statens räkning. De exempel på detta som vi funnit är ersättningen för klinisk utbildning och forskning (anslag 162572), ersättningen till vissa regionala självstyrelseorgan för att de tagit över en del av länsstyrelsernas administration och uppgifter (anslag 183202), ersättningen för kommunala högskoleutbildningar (anslag 162569) samt ersättningen för åtgärder att bevara den biologiska mångfalden (203403).</p>
<p>Med reservationen att det är svårt att entydigt fastställa vad som kan anses vara tjänsteköp har vi bedömt att ovan nämnda anslag, omfattande cirka 6,1 miljarder kronor av det totala statsbidraget under år 2001, utgör ersättning för köp av tjänster. Inte heller denna ersättning utgör ett resurstillskott till den kommunala sektorn eftersom man måste förutsätta att de kommunala huvudmännens kostnader för att bedriva verksamheten ligger på i stort sett samma nivå.</p>
<p>Av kartläggningen framgår också att över hälften av de anslag som kommunerna erhållit bidrag från under 2001 inte innehåller några medel särskilt avsedda för kommuner eller landsting (kategori 3). Nästan undantagsvis gäller även att bidragen i denna kategori går ut till kommuner och landsting på samma villkor som till andra mottagare. Mot denna bakgrund anser vi att de medel som kommuner och landsting erhåller från dessa anslag inte kan ses som statsbidrag avsedda som stöd till den kommunala sektorn. Det rör sig här om drygt 5,3 miljarder kronor. Tilläggas kan att cirka en halv miljard kronor av detta belopp utgörs av EG-medel.</p>
<p>Ett mer rättvisande belopp av hur mycket statsbidrag som under år 2001 utgick till kommuner och landsting blir då cirka 111,6 miljarder kronor.</p>
<h2>Bidragens antal och konstruktion</h2>
<p>Som framgått av redovisningen i kapitel 3 har vi kunnat identifiera 127 anslag som kommuner och landsting fått bidrag från under 2001. Nitton av dessa anslag utgår som helhet till kommuner och landsting (kategori 1). Ytterligare 36 anslag är delvis avsedda för dessa huvudmän (kategori 2). Till detta kommer 72 anslag där inte finns särskilt avsatta medel för kommuner eller landsting, men där det finns registrerade utbetalningar till dessa (kategori 3). Kartläggningen visar att cirka 123,6 miljarder kronor utgår i statsbidrag till kommuner och landsting genom anslagen i kategori 1, cirka 9,6 miljarder kronor genom anslagen i kategori 2 och cirka 5,3 miljarder kronor genom anslagen i kategori 3. Av skäl som redovisats ovan kommer vi i fortsättningen i detta kapitel endast att behandla statsbidragen som utgår från anslagen i kategorierna 1 och 2.</p>
<p>För att beskriva och analysera bidragens (i praktiken anslagens) konstruktion har vi delat in dessa utifrån två dimensioner:</p>
<p>• om bidraget är verksamhetsanknutet eller inte, samt</p>
<p>• om bidraget är avsett för alla eller endast för vissa kommuner eller landsting.</p>
<p>Vi har valt denna uppdelning för att vi tycker att den är mer ändamålsenlig än den indelning i generella respektive specialdestinerade bidrag som ofta brukar användas i dessa sammanhang. Med ett generellt statsbidrag torde i regel avses ett icke verksamhetsanknutet bidrag som utgår till alla kommuner eller landsting. Att ett specialdestinerat bidrag är verksamhetsanknutet är självklart. Men begreppet säger inte något om huruvida bidraget är avsett för vissa eller alla kommuner/landsting. Detta är en dimension som vi anser är av stor betydelse för den analys som vi har till uppgift att göra i denna studie.</p>
<p>Vår kartläggning visar att det endast är två anslag som inte är verksamhetsanknutna: det generella statsbidraget (anslag 259101) och det statliga utjämningsbidraget till kommuner och landsting (anslag 259103).</p>
<p>I det första fallet är bidraget avsett för alla kommuner/landsting och i det andra fallet endast för vissa. Tillsammans svarar dessa två anslag för mer än 99,1 miljarder kronor i bidrag till kommuner och landsting. Som nämnts ovan utgör det sistnämnda anslaget endast en omfördelning av medel inom kommun- och landstingskollektiven. Räknar man bort detta anslag är det cirka 78,3 miljarder som går ut som icke verksamhetsanknutna statsbidrag. Hela denna summa går ut till alla kommuner och landsting.</p>
<p>Som framgått av vad som sagts ovan är de övriga 53 anslagen i kategorierna 1 och 2 alla verksamhetsanknutna. När vi skall dela in anslagen efter målgrupp (alla eller vissa) finns ett problem: en del av anslagen omfattar flera statsbidrag och ibland kan något eller några av dessa bidrag avse alla kommuner/landsting och andra bidrag vissa kommuner eller landsting. Vi har därför blivit tvungna använda oss av en ytterligare kategori: blandad. Med denna beteckning avses att ett anslag både innehåller statsbidrag som går till alla och bidrag som går till vissa.</p>
<p>Av de kvarvarande 53 verksamhetsanknutna anslagen är 17 avsedda för alla kommuner/landsting, 24 är avsedda för vissa och tolv är blandade. Ser vi på den summa bidrag som utgår i de olika kategorierna finner vi att cirka 21,2 miljarder kronor utgår via bidrag avsedda för alla kommuner/landsting, cirka 4,9 miljarder kronor genom bidrag avsedda för vissa och 8,1 miljarder kronor genom anslag som här betecknas som blandade.</p>
<h2>Förändringen av bidragsgivningen under perioden 1993/94–2001</h2>
<p>I kapitel 4 har vi kartlagt och analyserat de förändringar som skett i bidragsgivningen till kommuner och landsting mellan budgetåren 1993/94 och 2001. Förutom de ovan nämnda åren har vi också tagit fram uppgifter om statsbidragen under år 1997.</p>
<p>Analysen i kapitel 4 visar att det totala antalet anslag ökar under hela den undersökta perioden; från 62 anslag år 1993/94, till 92 anslag år 1997 och 127 anslag år 2001. Detta innebär att antalet anslag mer än fördubblats mellan åren 1993/94 till 2001. Eftersom anslagen nästan undantagslöst är verksamhetsanknutna är det i praktiken denna kategori av anslag som ökat.</p>
<p>Om vi inskränker oss till att betrakta vad som hänt med anslagen som helt eller delvis är avsedda för kommuner och landsting (kategorierna 1 och 2) har antalet ökat från 27 anslag år 1993/94 till 55 anslag år 2001. Det vill säga, även här har en fördubbling skett.</p>
<p>Ser man på hur denna utveckling fördelar sig på de olika mottagarkategorierna (dvs. alla/vissa/blandade) finner man att det totala antalet anslag till alla kommuner eller landsting ökar från 10 anslag år 1993/94 till 18 anslag år 2001. Under samma period ökar antalet anslag som går till vissa kommuner/landsting från 8 till 25, medan de blandade anslagen endast ökar från nio till tolv. Den största ökningen återfinns således bland de verksamhetsanknutna anslagen som går till vissa kommuner/landsting.</p>
<h2>Risken att bidragen snedvrider utjämningen</h2>
<p>Vi har i kapitel 5 analyserat om och i sådana fall i vilken utsträckning olika typer av statsbidrag till kommuner och landsting kan påverka den resursfördelning som är resultatet av det nuvarande statsbidrags- och utjämningssystemet.</p>
<p>Av vår analys framgår att det finns ett antal typer av statsbidrag som inte behöver ha en snedvridande effekt på utjämningen. Det rör sig om statsbidrag av följande typer:</p>
<p>• Icke verksamhetsanknutna bidrag som ges till alla kommuner/landsting och som fördelas med ett fast belopp per invånare,</p>
<p>• Verksamhetsanknutna bidrag som utgår till alla kommuner/landsting och som fördelas i enlighet med mottagarnas förväntade kostnader för avsedd verksamhet. (Utgår bidraget till verksamhet inom ett område som omfattas av kostnadsutjämningen är dock en ytterligare förutsättning att bidraget används för insatser utöver den verksamhetsnivå som utjämningen avser),</p>
<p>• Verksamhetsanknutna bidrag som ges till vissa eller alla kommuner/landsting och som utgör ersättning för av dessa utförda tjänster (tjänsteköp),</p>
<p>• Verksamhetsanknutna eller icke verksamhetsanknutna bidrag som ges till vissa kommuner/landsting och som avser bidrag med anledning av extraordinära omständigheter, samt</p>
<p>• Verksamhetsanknutna bidrag som utgår till vissa kommuner/landsting för utvecklingsinsatser som är mer kostsamma än normal verksamhet.</p>
<p>Vi har bedömt att utjämningen motverkas av alla statsbidrag som inte tillhör någon av kategorierna ovan. Det handlar här om bidrag som kan användas för att bekosta insatser som andra huvudmän får betala själva eller tvingas avstå från. De negativa effekterna av dessa bidrag ökar med bidragets storlek och varaktighet.</p>
<p>I kapitlet lämnar vi också exempel på ett antal bidrag som vi är tveksamma till utifrån här aktuell frågeställning. Nästan undantagsvis rör det sig om verksamhetsanknutna statsbidrag som utgår till vissa kommuner eller landsting och som avser verksamhetsområden som omfattas av kostnadsutjämningen.</p>
<h2>Möjligheten att generalisera vissa statsbidrag</h2>
<p>Vi anser att den typ av statsbidrag som kan inordnas i det generella statsbidraget i första hand är de som är verksamhetsanknutna och avsedda för alla kommuner eller landsting. I vår kartläggning har vi funnit ett fem-tontal anslag som är av den typen.</p>
<p>Innan vi mer konkret går in på frågan om möjligheterna att generalisera vissa statsbidrag finns behov av att försöka urskilja statsmakternas motiv för att inte inordna vissa bidrag i det generella statsbidraget. I stort kan vi urskilja två olika motiv för detta.</p>
<p>Det ena motivet har sin grund i att bidraget avser insatser för en verksamhet som inte omfattas av kostnadsutjämningen, men där de strukturella kostnadsskillnaderna eller skillnaderna i service- och ambitionsnivå kommunerna eller landstingen emellan kan bedömas vara betydande. Om sådana medel gavs genom det generella statsbidraget (som i princip utgår med ett enhetligt belopp per invånare) skulle det leda till att vissa kommuner eller landsting gynnades på de andras bekostnad. Att dessa medel ges som ett verksamhetsanknutet bidrag är då ett sätt för staten att så långt möjligt garantera kommunerna rättvisa ekonomiska förutsättningar.</p>
<p>Ett annat motiv för att ge medel i form av verksamhetsanknutna statsbidrag är att statsmakterna vill försäkra sig om att bidragsmedlen används inom en särskild sektor eller till en särskild verksamhet. Ytterst kan detta sägas handla om att staten vill garantera medborgarna en likvärdig service inom vissa sektorer eller verksamheter.</p>
<p>Det finns ett antal bidrag som enligt vår bedömning i första hand utgår från rättvisemotivet. Det gäller exempelvis kommunersättningar vid flyktingmottagande (anslag 081003), bidraget för mottagande av asylsökande (anslag 081202), bidraget för läkemedelsförmånen (anslag 091302), bidraget till hälso- och sjukvården (anslag 091303), vissa statsbidrag inom handikappområdet (anslag 091602) och bidraget till landsting för alternativ telefoni (anslag 091606).</p>
<p>Flertalet av de övriga här aktuella statsbidragen bedömer vi främst utgår som verksamhetsanknutna bidrag för att statsmakterna vill garantera medborgarna en likvärdig service inom vissa sektorer eller verksamheter. Det gäller bl.a. bidrag för att utveckla IT i skolan (anslag 162504), det alkoholförebyggande arbetet i kommuner och landsting (anslag 091408), utbildnings- och utvecklingsinsatser inom socialtjänsten och äldreomsorgen (anslagen 091701 och 091801), särskilda insatser på skolområdet (anslag 162508) och kommunernas arbete med att öka den ekologiska hållbarheten i samhället (anslag 183401). Vi bedömer att det även gäller flera statsbidrag inom kulturområdet; exempelvis bidrag till regional teater- och musikverksamhet (anslag 172806), bidrag till regional biblioteksverksamhet (anslag 172808), stöd till kulturtidskrifter (anslag 172810), bidrag till regionala museer (anslag 172830), litteraturstöd (anslag 172809) samt den åldersrelaterade delen av det generella statsbidraget (anslag 259101).</p>
<p>Förutom ovan nämnda bidrag finns ett antal statsbidrag som vi inte har anledning att behandla närmare här. Det gäller dels statsbidrag som utgår under en begränsad tidsperiod, dels statsbidrag som utgår för tjänsteköp. Exempel på tillfälliga satsningar är bidragen för särskilda utbildningsinsatser för vuxna (anslag 162516) och personalförstärkningar inom skolan och barnomsorgen (anslag 162511). Ett exempel på tjänsteköp är bidraget till kommunala högskoleutbildningar (anslag 162569).</p>
<p>Vår slutsats är att flertalet av de verksamhetsanknutna bidragen som utgår till alla kommuner eller landsting kan inordnas i det generella statsbidraget.</p>
<p>Undantagen utgörs av tillfälliga bidrag och ersättning för tjänsteköp.</p>
<p>Om statsmakterna väljer att inordna de statsbidrag som främst utgår av det som här kallas för rättvisemotivet i det generella statsbidraget kan det dock finnas behov av förändringar i kostnadsutjämningen. Det kan t.ex. röra sig om att man inför ytterligare modeller, alternativt modifierar befintliga, för att på detta sätt minska risken för överrespektive underkompensation av vissa kommuner eller landsting.</p>
<p>När det gäller de statsbidrag som i huvudsak ges för att staten vill garantera medborgarna likvärdig service är vår bedömning att det inte finns några liknande praktiska hinder för att inordna dessa i det generella bidraget. Här handlar det i stället om mer klart politiska bedömningar och avvägningar, nämligen om det är staten eller de kommunala huvudmännen som i de olika enskilda fallen skall ansvara för prioriteringen mellan olika sektorer och verksamheter.</p>
<p>Det ligger utanför ramen för vårt uppdrag att göra denna typ av politiska avvägningar. Vi kan dock konstatera att Kommunalekonomiska kommittén ansåg att kommuner och landsting måste få större frihet att själva utforma, organisera och prioritera sin verksamhet. Detta skulle bl.a. uppnås genom att alla specialdestinerade statsbidrag till verksamheter som kommuner och landsting var ansvariga för skulle inordnas i ett generellt bidrag.</p>
<p>Det kan i detta sammanhang finnas anledning att erinra om att vår kartläggning visar att sedan kommitténs förslag antogs av riksdagen har antalet verksamhetsanknutna bidrag till alla kommuner och landsting nästan fördubblats.</p>
<h2>Ekonomiska konsekvenser av befolkningsförändringar i kommuner och landsting</h2>
<p>Niclas Johansson</p>
<h2>Kapitel 1 Inledning</h2>
<h2>Kraftiga befolkningsförändringar</h2>
<p>Efter flera år med stora födelseöverskott och betydande nettoinvandring dämpades befolkningstillväxten väsentligt vid mitten av nittiotalet. Sammantaget över landet har befolkningstillväxten sedan dess i ett historiskt perspektiv varit mycket svag. Antalet födda var färre än antalet döda under åren 1997 2001. Det hade inte tidigare inträffat sedan år 1809.</p>
<p>Svag befolkningstillväxt och ökad nettoutflyttning av yngre vuxna från övriga landet till storstadsområden och universitetsorter fick stora konsekvenser för den regionala befolkningsutvecklingen. Mellan år 1995 och 2001 minskade antalet invånare i 202 av 289 kommuner och i 16 av 21 län. Samtidigt fortsatte befolkningstillväxten i nästan oförminskad takt i de av storstadsregionernas förortskommuner där befolkningen växer allra snabbast.</p>
<p>I mer än 100 kommuner minskade antalet invånare med över 5 procent. Den största befolkningsminskningen hade Ljusnarsbergs kommun med 11,6 procent. Drygt 20 kommuner ökade befolkningen med mer än 5 procent. Den klart största befolkningsförändringen av alla kommuner hade Värmdö kommun med en befolkningsökning på knappt 21 procent.</p>
<p>Regionala omflyttningar och svängningar i födelsetalen är inga nya fenomen. Men problematiken är av flera skäl allvarligare nu än tidigare. Befolkningen har under senare år minskat i snabbare takt och i större delar av landet än kanske någonsin tidigare under 1900talet. Sjunkande födelsetal och en åldrande befolkning har medfört att flertalet kommuner numera har födelseunderskott.</p>
<h2>Mer fasta resurser</h2>
<p>Kommuner och landsting äger stora fasta resurser i form av bostäder, lokaler och anläggningar som inte låter sig flyttas från regioner med krympande befolkningsunderlag till regioner där invånarna blir fler. Traditionellt har kommunerna, liksom kommuner i de flesta andra länder, ansvarat för infrastrukturen kring bostäder och arbetsplatser. Åtskilliga miljarder har under åren investerats i bland annat gator och VA-anläggningar. De enskilt största investeringarna har dock gjorts i bostäder. Kommunerna äger via de kommunala bostadsföretagen cirka 20 procents av landets bostäder. När antalet hushåll minskar i en kommun leder det därför oftast till såväl överkapacitet i infrastrukturen som vakanta kommunägda bostäder.</p>
<p>Befolkningsminskning innebar tidigare inte med automatik färre hushåll. Den s.k. hushållssplittringen minskade kontinuerligt det genomsnittliga antalet personer per hushåll. Mellan år 1960 och 1990 ökade därför antalet hushåll i landet med nästan 50 procent samtidigt som antalet invånare endast ökade med 15 procent. Det innebar också att trots att befolkningen minskade i 105 kommuner (med nuvarande kommunindelning) mellan 1975 och 1990, minskade antalet hushåll endast i 5 kommuner. Få kommuner hade därför dagens problem med kontinuerligt stigande vakanser i bostadsföretagen. Under nittiotalet har hushållssplittringen avtagit och i många kommuner har därför också antalet hushåll minskat kraftigt.</p>
<p>En växande andel av kommunernas fasta resurser utgörs av verksamhetslokaler. De senaste decennierna har den kommunala sektorn framförallt expanderat inom de personalintensiva välfärdstjänsterna barnomsorg, äldreomsorg och hälso- och sjukvård. Med expansionen har följt ett ökat behov av verksamhetslokaler och därmed också ökade risker för tomma eller dåligt utnyttjade lokaler i kommuner med minskande befolkning. I kommuner med snabbt växande befolkning krävs istället investeringar i verksamhetslokaler, oftast i barnomsorg och skola.</p>
<p>Efterfrågan på verksamhetslokaler bestäms inte i första hand av hur det totala invånarantalet förändras. Den beror framför allt av utvecklingen för de specifika åldersgrupper som verksamheterna vänder sig till och av statliga reformer eller samhällsförändringar som påverkar målgruppernas efterfrågan.</p>
<p>Kommunsektorn har således med tiden fått allt större fasta resurser. Samtidigt har de regionala skillnaderna i befolkningsutveckling varit stora. Mot denna bakgrund är det naturligt att befolkningsförändringarnas ekonomiska konsekvenser ägnas särskild uppmärksamhet. Inte minst viktigt är hur denna problematik hanteras i det kommunala utjämningssystemet.</p>
<h2>Utjämning ska ge likvärdiga förutsättningar</h2>
<p>Kommunernas och landstingens utjämningssystem syftar till att ge alla kommuner respektive landsting likvärdiga ekonomiska förutsättningar. För att uppnå målet om likvärdiga förutsättningar måste utjämningssystemet hantera de ekonomiska konsekvenserna av befolkningsförändringar. Det görs också idag på ett flertal sätt.</p>
<p>I inkomstutjämningen  utjämnas för skillnader i beskattningsbar inkomst, räknat per invånare. Även vid stora skillnader i beskattningsbar inkomst är summan av skatteintäkter och inkomstutjämning ungefär densamma (räknat per invånare) vid samma utdebitering. In- eller utflyttningens påverkan på medelinkomsten hanteras därför i inkomstutjämningen.</p>
<p>Kostnadsutjämningen  jämnar ut för skillnader i behov av kommunal verksamhet och för att det finns strukturella kostnadsskillnader i att producera kommunala tjänster. I kommuner med nettoutflyttning blir åldersstrukturen oftast ”tyngre”. Andelen av befolkningen som behöver kommunala tjänster ökar (framför allt andelen äldre) eftersom personer i åldrarna 20 30 år är starkt överrepresenterade bland utflyttarna. Den tyngre åldersstrukturen kompenseras genom kostnadsutjämningen.</p>
<p>Utjämningssystemet ska inte tolkas som ett specialdestinerat statsbidrag vilket med automatik ger kommunen eller landstinget mer resurser när skolbarnen eller de allra äldsta blir fler. För att få ett bättre utfall i kostnadsutjämningen krävs att andelen  skolbarn eller äldre ökar mer (eller minskar mindre) än i andra kommuner. Utjämningen innebär t.ex. att alla kommuner får dela på kostnaderna för en åldrande befolkning, oavsett utvecklingen i den egna kommunen.</p>
<p>I kommunernas kostnadsutjämning finns också en särskild ersättning för befolkningsminskning. År 2002 omfördelades drygt 750 miljoner kronor i denna del av kostnadsutjämningen. Eftersom inkomstutjämning och övriga delar av kostnadsutjämningen anpassar intäkterna till befolkningsantal och behov har denna ersättning ett annat syfte. Denna ersättning syftar till att ersätta kommunerna för de särskilda kostnader som beror på att antalet invånare tidigare var fler. Det innebär i praktiken att kommunerna ersätts för att det finns kvardröjande fasta kostnader som inte kan minska i samma takt som befolkningen.</p>
<p>Kompensationen för befolkningsminskning har två delar. Om kommunens befolkning har minskat med mer än två procent över en tioårsperiod får kommunen 100 kronor per invånare och procent för den befolkningsminskning som överstiger två procent. Om befolkningen över en treårsperiod har minskat med mer än två procent kan kommunen också få ersättning för färre skolelever. Denna ersättning uppgår till 55 kronor per invånare för varje procentenhet som antalet personer 7 18 år har minskat de senaste tre åren.</p>
<p>År 2003 och 2004 finns dessutom ett särskilt bidrag på 150 miljoner kronor per år till kommuner med kraftig befolkningsminskning. Detta bidrag ges utöver kompensationen i den kommunala kostnadsutjämningen.</p>
<p>Vid sidan av utjämningssystemet har landstingen sedan år 2001 ett särskilt bidrag för kraftig befolkningsminskning. Bidraget uppgår till cirka 160 miljoner kronor per år. Bidraget tillfaller landsting som har haft en befolkningsminskning som överstiger två procent under en femårsperiod. Ersättningen är 60 kronor per invånare för varje procentenhets minskning utöver två procent.</p>
<p>Någon särskild kompensation för växande kommuner har aldrig funnits, även om de tidigare mer vanliga investeringsbidragen i större utsträckning kom tillväxtkommuner till del.</p>
<p>Eftersläpningen i utjämningssystemet har också viss betydelse för de ekonomiska konsekvenserna av befolkningsförändringar. Inkomstutjämning och generellt statsbidrag beräknas på befolkningen den 1 november året före inkomståret. Det innebär att kommuner med befolkningstillväxt får intäkter för en mindre befolkning än den faktiska och att kommuner med befolkningsminskning får intäkter för en befolkning som är större än den faktiska.</p>
<h2>Uppdraget</h2>
<p>I kommitténs uppdragsbeskrivning framhålls att kraftiga befolkningsförändringar medför ett omvandlingstryck på den kommunala verksamheten. Kommuner med en ökande befolkning behöver göra investeringar och bygga ut sina verksamheter, medan de med vikande befolkningsunderlag kan behöva minska sin kapacitet.</p>
<p>Det konstateras också att nuvarande ersättning för befolkningsminskning inte fastställts med hjälp av empiriskt underlag utan i huvudsak byggt på politiska bedömningar och att de ekonomiska problem som eventuellt uppstår vid kraftig befolkningsökning inte heller blivit föremål för några empiriska studier.</p>
<p>Uppdraget är därför att belysa den problematik och de ekonomiska konsekvenser som följer av kraftiga befolkningsförändringar i:</p>
<p>Landsting med befolkningsökning ingår således inte i studien. Det gör inte heller befolkningsminskningens ekonomiska konsekvenser för de kommunala bostadsföretagen.</p>
<p>Tonvikten i studien skall ligga på analys av de ekonomiska konsekvenserna och försöka ge underlag för svar på frågor som:</p>
<p>• Var ligger svårigheterna i att anpassa kostnaderna i takt med att befolkningen minskar eller ökar?</p>
<p>• Vilka verksamheter och vilken typ av kostnader omfattas av problembilden?</p>
<p>• Varför lyckas vissa kommuner och landsting bättre än andra i denna anpassningsprocess?</p>
<p>• Skiljer sig förutsättningarna över landet och för den enskilda kommunen respektive det enskilda landstinget vad avser den tid det tar att anpassa kostnaderna?</p>
<h2>Tolkning och avgränsning</h2>
<p>Uppdraget avser särskilda kostnader i kommuner och landsting till följd av kraftiga befolkningsförändringar. Hur intäkterna påverkas av befolkningsförändringar i nuvarande utjämningssystem ingår egentligen inte i uppdraget. De ekonomiska konsekvenserna av t.ex. en tyngre åldersstruktur till följd av utflyttning har berörts i andra sammanhang. Någon aspekt på intäktsutfallet i nuvarande system kommer dock att diskuteras.</p>
<p>Uppdraget är inte heller att konstruera en ny ersättningsmodell för befolkningsminskning eller befolkningsökning. Däremot ligger det i uppdraget att diskutera merkostnadernas storlek och efter vilka principer eller riktlinjer som dessa bör ersättas.</p>
<p>Med särskilda kostnader till följd av befolkningsförändringar menas t.ex. att kostnaden per elev i grundskolan, allt annat lika, är högre på grund av befolkningsminskning eller befolkningsökning. Den ideala jämförelsen är med andra kommuner och landsting som har liknande befolkningsunderlag, ålders- och bebyggelsestruktur etc., men där befolkningens storlek har varit relativt oförändrad. Jämfört med dessa är frågeställningen för krympande kommuner och landsting därför: Vilka merkostnader har kommunen/landstinget till följd av att man tidigare var fler invånare?  Jämfört med liknande kommuner med stabilt befolkningsunderlag är frågeställningen för växande kommuner: Vilka merkostnader har kommunen till följd av att man tidigare var färre invånare?  I praktiken är det dock svårt att hitta likartade kommuner eller landsting. Kommuner med en liknande bebyggelsestruktur har ofta en likartad befolkningsutveckling. I stort sett alla glesbygdskommuner har t.ex. haft befolkningsminskning under senare år. Det kan ändå underlätta analysen att ha idealjämförelsen i åtanke för att särskilja merkostnader som beror på befolkningsförändringar från andra merkostnader.</p>
<p>Många av kommunerna med kraftig befolkningsminskning har samvarierande problem eller särdrag där det är svårt att särskilja just befolkningsminskningens merkostnader. Dessa kommuner har oftast ett relativt litet befolkningsunderlag som dessutom ofta bor förhållandevis utspritt över stora ytor. Arbetslösheten är oftast högre än i genomsnittskommunen med en begränsad arbetsmarknad för de relativt sett få yngre vuxna. Andra delar av kostnadsutjämningen hanterar andra merkostnader. I denna studie är just de merkostnader som beror på befolkningsminskningen i fokus. Vilka av dagens merkostnader beror på att befolkningen för fem eller tio år sedan var t.ex. tio procent större?</p>
<p>För kommuner och landsting med kraftig befolkningsminskning är hypotesen att det finns kostnader för fasta resurser som lokaler och anläggningar som inte kan minskas i samma takt som befolkningen.</p>
<p>För kommuner med snabbt växande befolkning är hypotesen att stora investeringar och därmed nyare lokaler och anläggningar ger upphov till särskilda merkostnader.</p>
<h2>Metod och genomförande</h2>
<p>Merparten av analyserna i denna studie är baserade på officiell statistisk information. De viktigaste källorna är SCB:s befolkningsstatistik och räkenskapssammandrag för kommuner samt Landstingsförbundets bokslutsstatisk. Ett stort antal analyser av befolkningsförändringar och deras samband med kostnader, investeringar, tillgångar och skulder i kommuner och landsting har genomförts.</p>
<p>I de fall där det är möjligt har utvecklingen analyserats per verksamhet. Merkostnader för t.ex. befolkningsminskning bör sökas i de verksamheter där efterfrågan har minskat. Om inte antalet elever minskar är inte befolkningsutvecklingen orsak till ökade kostnader i grundskolan.</p>
<p>Kostnadsutvecklingen bör helst också analyseras för olika kostnadsslag. Högre kostnader på grund av ökad lärartäthet är t.ex. inte en merkostnad som kan tillskrivas befolkningstillväxten.</p>
<p>Flera av analyserna har dock brister vad gäller jämförbarhet och kostnadsuppgifternas kvalité. Särskilt kommunerna är olika organiserade. I många kommuner bedrivs betydande delar av verksamheten av kommunägda bolag eller av privata företag på kommunens uppdrag. Det skapar särskilt stora problem vid jämförelser av kommunernas investeringar, tillgångar och skulder. Dessutom är inte kvalitén på kommunernas kostnadsdata bättre än att det finns anledning till att tolka jämförelserna med viss försiktighet.</p>
<p>Även med mer jämförbara kostnadsdata bör man inte förvänta sig att dessa analyser ger den absoluta sanningen om befolkningsförändringarnas merkostnader. Allt går inte att beräkna. Kostnadsskillnader har många olika orsaker som är svåra att skilja från varandra. Slutsatser om merkostnader bör därför också kunna underbyggas av erfarenheter och allmän kunskap om problematiken kring befolkningsförändringar.</p>
<p>Av detta skäl omfattar studien också fallstudier i fyra kommuner och ett landsting. För att fördjupa analysen har ledande tjänstemän och politiker intervjuats om befolkningsförändringarnas ekonomiska konsekvenser i samband med besök i kommunerna respektive landstinget. Dessa har också lämnat vissa data om lokaler och anläggningar som inte kan hämtas från SCB:s sammanställningar.</p>
<p>Syftet med intervjuerna har varit att få en bild av vilka problem och ekonomiska konsekvenser som kommuner och landsting upplever till följd av de kraftiga befolkningsförändringarna. Intervjuerna har gett uppslag till vissa av de analyser som beskrivs längre fram. Resultat från några av analyserna har också kunnat stämmas av mot åtminstone några kommuners och landstings verklighet. Intervjuerna har också understrukit vikten av att analysera de ekonomiska konsekvenserna verksamhet för verksamhet.</p>
<p>Ett annat syfte har varit att få mer detaljerad information kring fasta resurser som lokaler och anläggningar. Hur stora investeringar har krävts i kommuner med kraftig befolkningstillväxt? Vilken överkapacitet har uppstått i kommuner och landsting med befolkningsminskning? Hur stora är tillgångarnas värden för olika verksamheter? Etc.</p>
<p>Kommunerna och landstingen som studerats är:</p>
<p>Kommuner med befolkningsökning</p>
<p>• Värmdö och Kungsbacka</p>
<p>Kommuner med befolkningsminskning</p>
<p>• Strömsund och Degerfors</p>
<p>Landsting med befolkningsminskning</p>
<p>• Västernorrland</p>
<p>Urvalet var i viss mån godtyckligt, men har också byggt på några förutsättningar, utöver visat intresse för att medverka i studien:</p>
<p>• Kommunerna bör inte ligga i samma region.</p>
<p>• En av ökningsrespektive minskningskommunerna bör ha klarat av de ekonomiska påfrestningarna bättre än den andra.</p>
<p>• En av minskningskommunerna bör ha en gles befolkningsstruktur, den andra bör vara mer tätbefolkad.</p>
<h2>Rapportens disposition</h2>
<p>Analysen inleds i kapitel 2  med en redogörelse för de senaste årens befolkningsförändringar och deras betydelse för behovet av verksamhetslokaler och anläggningar i kommuner och landsting. Dessutom diskuteras andra förändringar som har haft betydelse för efterfrågan på kommunal verksamhet och därmed också för behovet av verksamhetslokaler. Till sist diskuteras vilka förändringar av befolkningen i olika åldersgrupper och kommuner vi kan förvänta oss under kommande år.</p>
<p>I kapitel 3  behandlas befolkningsförändringarnas merkostnader. I kapitlet diskuteras förekomsten av fasta kostnader i kommunsektorn och sektorns investeringar, tillgångar och skulder. Sambandet mellan kommunernas befolkningsförändringar och lokalkostnader analyseras i ett särskilt avsnitt. Dessutom diskuteras personalkostnader och de senaste årens kostnadsutveckling.</p>
<p>Slutsatser och räkneexempel för kommuner med kraftig befolkningsminskning återfinns i kapitel 4.  Dessutom redogörs kortfattat för de viktigaste slutsatserna av intervjuerna i Strömsund och Degerfors. Efter vilka utgångspunkter kommuner med befolkningsminskning bör ersättas för sina merkostnader diskuteras också.</p>
<p>Motsvarande genomgång för växande kommuner görs i kapitel 5  och för landsting med minskande befolkning i kapitel 6.</p>
<h2>Kapitel 2 Befolknings- och verksamhetsförändringar</h2>
<p>Hypotesen är att kommuner och landsting med krympande befolkning har merkostnader eftersom de dimensionerat verksamheten för fler invånare än vad de har idag, medan kommuner med växande befolkning har merkostnader som beror på att verksamheten har behövt byggas ut i snabb takt. Dvs. merkostnader för överkapacitet och investeringar på grund av att efterfrågan har minskat eller ökat. Frågan är därför om efterfrågan eller behovet av kommunernas och landstingens tjänster har förändrats i samma takt som befolkningen har minskat respektive ökat?</p>
<p>Efterfrågan på kommunsektorns tjänster behöver nödvändigtvis inte öka eller minska i samma takt som antalet invånare förändras. Alla invånare efterfrågar inte alla delar av kommunernas och landstingens tjänsteutbud. Tvärtom är stora delar av kommunernas verksamhet riktad mot specifika grupper som barn och handikappade. Den övervägande delen av kommunernas kostnader bestäms av förekomsten av barn, ungdomar, äldre och handikappade. Andra kommunala uppgifter, som t.ex. underhåll av gator och vägar, kan sägas komma alla medborgare till del. Landstingens verksamhet är mer generellt inriktad än kommunernas eftersom hälso- och sjukvården vänder sig till alla invånare i landstinget. Men även i sjukvården finns stora skillnader i nyttjande mellan olika åldersgrupper. Kostnaderna är i genomsnitt ca 3 ggr större för personer över 65 år än för personer 0 64 år .</p>
<p>Befolkningsförändringarnas betydelse för överkapacitet och investeringsbehov bestäms därför i stor utsträckning av i vilka åldersgrupper som antalet invånare förändras. Det innebär också att överkapacitet och investeringsbehov inte bara behöver uppstå i kommuner eller landsting där befolkningen ökar eller minskar kraftigt. Stora förändringar av t.ex. grundskolans elevunderlag kan drabba även övriga kommuner. Det beror på att i princip alla kommuner har haft stora variationer i födelsetalen.</p>
<p>Förändringar av antalet invånare, totalt och i olika åldrar, är inte det enda som påverkar efterfrågan på kommunala tjänster. Statliga beslut som förändrar kommunernas eller landstingens uppdrag har också haft stor betydelse för kommunsektorns utveckling.</p>
<h2>Perioden 1995 2001</h2>
<p>Som nämnts har landets befolkningsökning sedan mitten av 90talet varit svag. Utvecklingen har dock varit markant olika för olika åldersgrupper. Perioden har för landet som helhet framför allt kännetecknats av följande förändringar:</p>
<p>• Sjunkande födelsetal:  Antalet barn 0 6 år har minskat med 172 000.</p>
<p>• Fler grundskoleelever:  Antalet barn och ungdomar 7 15 år har ökat med 134 000.</p>
<p>• Fler äldre äldre:  Antalet personer 80 år eller äldre har ökat med 49 000.</p>
<p>De regionala skillnaderna i befolkningsutveckling har som också nämnts varit större än kanske någonsin tidigare. Befolkningsförändringarna kan delas upp i födelsenetto och nettoflyttning. Med födelsenetto menas skillnaden mellan antalet födda och antalet döda. Nettoflyttning är antalet inflyttade minus antalet utflyttade. I diagram 2.1 är landets 289 kommuner indelat i 10 grupper, så kallade deciler, efter den procentuella förändringen av antalet invånare mellan år 1995 och 2001. I decil 1 återfinns de 29 kommuner som hade den största minskningen av invånarantalet och i decil 10 de 29 kommuner som hade den största ökningen. Den genomsnittliga befolkningsminskningen var i decil 1 tio procent och befolkningsökningen i decil 10 var i genomsnitt knappt 8 procent.</p>
<p>Diagram 2.1.  Procentuell befolkningsförändring 1995 2001, samt uppdelat på födelsenetto och nettoflyttning. Ovägda genomsnitt per decil</p>
<p>Nettoutflyttning var den främsta orsaken till befolkningsminskningen i decilerna 1 till 5. Särskilt starkt bidrog nettoutflyttningen till befolkningsminskningen i de kommuner där minskningen var som störst (decil 1 och 2). Det framgår också att det framförallt är yngre vuxna (18 29 år) som flyttar från dessa kommuner.</p>
<p>Endast i decil 9 och 10 var födelsenettot positivt. I decil 7 10 var det i genomsnitt fler som flyttade till kommunen än därifrån. Nettoinflyttning hade större betydelse för befolkningsökningen än födelseöverskottet.</p>
<p>Värdena i diagram 2.1 är så kallade ovägda genomsnitt. Det innebär att Stockholms kommun väger lika tungt som Bjurholm. Det förklarar varför nio av tio deciler har nettoutflyttning i åldrarna 18 29 år, samtidigt som nettoinflyttning av denna åldersgrupp ändå inte har så stor betydelse för befolkningsökningen i decil 10. I dessa åldrar går nettoutflyttningen från merparten av landets kommuner till några få kommuner med stor befolkning som Stockholm, Göteborg och Umeå.</p>
<p>Mot bakgrund av de stora regionala skillnaderna i befolkningsförändring är det rimligt att ställa frågan om i vilken utsträckning den allmänna demografiska beskrivningen av perioden färre småbarn, fler grundskolebarn och äldre – är en bild som de flesta kommuner känner igen sig i?</p>
<p>Diagram 2.2.  Procentuell förändring per kommun av antalet barn 0 6 år mellan 1995 och 2001. Kommunerna rangordnade efter total befolkningsförändring under perioden</p>
<p>Av diagram 2.2 framgår att antalet småbarn minskade i nästan alla kommuner. I bara två kommuner, Vaxholm och Danderyd, ökade antalet barn under perioden. Det finns ett tydligt samband mellan den totala befolkningsförändringen och förändringen av antalet barn. I alla  kommuner var utvecklingen av antalet barn sämre än för totalbefolkningen. I genomsnitt minskade antalet barn med mer än 25 procent. I 16 kommuner minskade antalet barn med över 40 procent.</p>
<p>Nedgången i antalet barn har dock motverkats av en kraftig ökning av andelen  barn som är inskrivna i förskolan. Mellan år 1996 och 2001 ökade andelen inskrivna barn 1 5 år från 55,6 till 67,8 procent. Den procentuella ökningen av andelen inskrivna barn var således drygt 20 procent. En viktig orsak till ökningen var statliga regelförändringar som barnomsorgslagen. I praktiken var det därför få kommuner som trots kraftiga minskningar av födelsetalen upplevde någon större efterfrågeminskning i förskolan.</p>
<p>Diagram 2.3.  Procentuell förändring per kommun av antalet barn 7 15 år mellan 1995 och 2001. Kommunerna rangordnade efter total befolkningsförändring under perioden</p>
<h2>Antal barn, %</h2>
<h2>Total befolkningstillväxt %</h2>
<p>-10 -20</p>
<p>I grundskolan var utvecklingen i stort sett den omvända jämfört med den för de små barnen. Antalet barn och ungdomar 7 15 år minskade endast i 36 kommuner. I genomsnitt ökade grundskoleleverna med cirka 10 procent. Ett ökat lokalbehov har alltså varit vanligare än lokalöverskott i grundskolan under denna period. I Värmdö ökade t.ex. antalet grundskolebarn med hela 57 procent. Även för grundskolebarnen finns ett tydligt samband mellan den totala befolkningsförändringen och utvecklingen för åldersgruppen.</p>
<p>D iagram 2.4.  Procentuell förändring per kommun av antalet ungdomar 16 18 år mellan 1995 och 2001. Kommunerna rangordnade efter total befolkningsförändring under perioden</p>
<h2>%</h2>
<p>-10 -20</p>
<p>Antalet ungdomar 16 18 år ökade med 8 000 personer mellan 1995 och 2001. Utvecklingen av antalet elever var likartad. Variationerna mellan kommunerna var stora och sambandet var svagt mellan total befolkningsförändring och utvecklingen i gymnasieåldrarna. Flera kommuner hade relativt stora minskningar av antalet ungdomar och elever under perioden. Till viss del kan den minskade efterfrågan uppvägts av utbyggnaden av vuxenutbildningen (kunskapslyftet).</p>
<p>Diagram 2.5.  Procentuell förändring per kommun av antalet personer 80 år eller äldre mellan 1995 och 2001. Kommunerna rangordnade efter total befolkningsförändring under perioden</p>
<h2>80 +,</h2>
<p>-10 -20</p>
<p>Antalet personer 80 år eller äldre ökade i 275 av 289 kommuner under perioden. Den genomsnittliga ökningen var 12 procent och i 18 kommuner var ökningen 30 procent eller mer. I två kommuner, Österåker och Järfälla, ökade antalet personer 80 år eller äldre med mer än 50 procent, vilket är anmärkningsvärt för en så kort tidsperiod som 6 år. Sambandet är relativt svagt mellan utvecklingen för åldersgruppen och den totala befolkningsförändringen.</p>
<p>Utvecklingen för denna åldersgrupp är ingen exakt indikator på hur behovet av äldreomsorg förändras. Man kan ändå konstatera att behovet av äldreomsorg har ökat i flertalet kommuner, och att i många av dessa har de ökade behoven krävt en snabb expansion av verksamheten.</p>
<p>Kommunerna i fallstudien exemplifierar väl hur krympande och växande kommuner ändå har likartade demografiska svängningar. I alla fyra kommunerna minskade antalet barn 0 6 år och ökade antalet barn 7 15 år, trots att den totala befolkningsförändringen varierar från plus 21 till minus 11 procent. Antalet personer över 80 år ökade i tre av kommunerna. Det framgår också hur utvecklingen i åldersgruppen 19 64 år sammanfaller med den totala befolkningsförändringen.</p>
<p>En slutsats av utvecklingen under de senaste åren är att lokalöverskott eller stora nyinvesteringar inte är problem som är isolerade till de kommuner som har de allra största befolkningsförändringarna. Betydande förändringar i efterfrågan kan även uppstå i kommuner med stabila invånartal. Det är en viktig slutsats eftersom utjämningssystemet ska kompensera merkostnader jämfört med övriga kommuner, inte kostnader som drabbar alla.</p>
<p>Få kommuner har under perioden haft någon större minskning av efterfrågan inom de åldersberoende verksamheterna barnomsorg, skola och äldreomsorg. Dessa verksamheter står för den dominerande delen av kommunernas utgifter. De största problemen hänger snarare samman med den kraftiga totala befolkningsminskningen i många kommuner, samt utflyttningen av yngre vuxna. Vi återkommer till vilka verksamheter som drabbas särskilt av denna utveckling. Tillsvidare kan konstateras att befolkningsminskningens allvarligaste ekonomiska konsekvenser under perioden i de flesta fall hänger samman med det kommunala innehavet av bostäder.</p>
<p>Många kommuner har däremot haft kraftiga ökningar av efterfrågan inom särskilt grundskolan och äldreomsorgen. I några av kommunerna har antalet elever eller äldre ökat med mer än 50 procent på bara sex år. Det är uppenbart att denna efterfrågeökning inte kunnat hanteras utan omfattande nyinvesteringar.</p>
<p>Perioden 1995 till 2001 har varit speciell. Överkapacitet av verksamhetslokaler har troligen varit ovanligt sällsynt och verksamheternas investeringsbehov ovanligt stora. Det kan därför vara av intresse att blicka framåt. I vilken utsträckning kommer överkapacitet och investeringsbehov att vara ett problem under kommande år?</p>
<h2>Prognos för åren 2001 2007</h2>
<p>Statistiska Centralbyrån gör kontinuerligt prognoser för landets befolkningsutveckling. I den senaste så kallade huvudprognosen antas födelsetalen successivt stiga från knappt 1,6 barn per kvinna år 2001 till 1,8 år 2010. Nettoinvandringen antas minska från ca 30 000 personer i år till ca 20 000 år 2010. Medellivslängden antas fortsätta att stiga. Resultatet blir att befolkningen växer med ca 275 000 personer eller med 3 procent mellan år 2001 och 2010.</p>
<p>En befolkningsprognos är alltid osäker. Det gäller inte minst utvecklingen av födelsetalen. Att göra prognoser om regioners befolkningsutveckling är självfallet än mer osäkert. Utöver den nationella prognosens osäkerhet tillkommer osäkerheten om i vilka kommuner som barnen kommer att födas och om kommunernas nettoutfall av den relativt omfattande inrikes omflyttningen.</p>
<p>I detta avsnitt redovisas en nedbrytning av SCB:s huvudprognos till kommunal nivå. Prognosen redovisas för perioden 2001 2007, dvs. för en lika lång tidsperiod som i föregående avsnitt. Utöver antagandena för den nationella prognosen baseras kommunprognosen på ett genomsnitt av de senaste 15 årens flyttmönster, samt på regionala skillnader i fruktsamhet och dödlighet.</p>
<p>Diagram 2.6.  Andel av total nettoutflyttning i olika åldrar 1996 2001. Genomsnitt för de 10 kommuner som hade den största nettoutflyttningen under perioden</p>
<p>Befolkningens fördelning i olika åldersgrupper bestämmer i stor utsträckning även den framtida åldersstrukturen. I många åldersgrupper är flyttfrekvenserna låga. Det gäller såväl för barn som för äldre. Det vill säga för de åldersgrupper som har störst betydelse för efterfrågan på kommunala tjänster. För yngre vuxna (20 30 år) är flyttbenägenheten som störst. Det är troligen också för denna grupp som osäkerheten är störst i framtiden. Några dramatiska förändringar av barnfamiljers och äldres flyttbenägenhet är inte särskilt sannolik. Det innebär att vi med större säkerhet än om enskilda kommuners totala befolkningsutveckling kan uttala oss om hur antalet personer i vissa åldersgrupper  kommer att förändras. Osäkerheten är störst om barnafödandet och därmed om behovsutvecklingen inom förskolan. Däremot är t.ex. alla grundskoleelever år 2007 redan födda.</p>
<p>Fram till år 2007 är följande demografiska förändringar de mest uttalade för landet i stort:</p>
<p>• De stora barnkullarna som föddes åren kring 1990 lämnar grundskolan och börjar i gymnasiet.</p>
<p>• De allra äldsta fortsätter att bli fler.</p>
<p>Som framgått bestäms lokalbehovet på några års sikt i första hand av födelsetalen – inte av utflyttningen - eftersom denna i hög grad sker i åldrar som inte efterfrågar så mycket kommunal service. Indirekt har utflyttningen av yngre vuxna dock stor betydelse eftersom de påverkar framtida barnafödande i kommunen. Det är orsaken till den trots allt relativt starka samvariationen mellan utvecklingen av totalbefolkningen och utvecklingen av antalet födda barn. Antalet födda barn i fallstudiekommunerna kan exemplifiera detta.</p>
<p>År 2001 föddes drygt 91 000 barn i landet. Det var 13 procent färre än år 1987 och 26 procent färre än toppåret 1990. Utvecklingen i enskilda kommuner skiljer sig dock kraftigt mot riksgenomsnittet. I Värmdö och Kungsbacka föddes 43 respektive 31 procent fler barn 2001 än 1987. Antalet födda närmar sig nu i dessa kommuner toppåren 1992 och 1993. I Degerfors ökade under några år antalet födda snabbare än i landet i stort. Därefter har barnafödandet minskat kraftigt och 2001 föddes 28 procent färre barn än år 1987. I Strömsund har minskningen varit än mer markant. De senaste åren har antalet födda legat kring hälften av 1987 års nivå.</p>
<p>Orsaken till att barnafödandet utvecklats så olika framgår av tabellen ovan. Antalet kvinnor 20 40 år har ökat med 50 procent i Värmdö sedan 1987, medan antalet har minskat med drygt 30 procent i Strömsund. Det är alltså inte skillnader i fruktsamhet (dvs. antal födda barn per kvinna i fertil ålder) som förklarar utvecklingen. Flyttströmmarna är den viktigaste orsaken till att barnafödandet utvecklas så olika.</p>
<p>Kommunernas totala befolkningsförändring är i prognosen relativt likartad de senaste årens utveckling. I 179 kommuner beräknas antalet invånare minska. Det sker i stort sett i de kommuner där befolkningen minskade också under perioden 1995 till 2001.</p>
<p>Diagram 2.8.  Procentuell förändring per kommun av antalet barn 0 6 år mellan 2001 och 2007. Kommunerna rangordnade efter total befolkningsförändring under perioden</p>
<p>Källa:  Särskild framskrivning av SCB.</p>
<p>Utvecklingen av antalet barn 0 6 år uppvisar stora skillnader mellan kommunerna. I tre fjärdedelar av kommunerna beräknas barnen bli färre. I 66 kommuner minskar antalet barn med mer än 10 procent i prognosen. I 17 kommuner beräknas barnantalet öka med mer än 10 procent. Sambandet är starkt mellan antalet födda barn och kommunens totala befolkningsförändring.</p>
<p>Förskolan kan därför komma att bli ett verksamhetsområde där några kommuner har stora problem med överkapacitet samtidigt som andra behöver investera i nya verksamhetslokaler. Problemet med överkapacitet kan dock komma att mildras av maxtaxan och andra regelförändringar som påverkar efterfrågan på barnomsorg.</p>
<p>Diagram 2.9.  Procentuell förändring per kommun av antalet barn 7 15 år mellan 2001 och 2007. Kommunerna rangordnade efter total befolkningsförändring under perioden</p>
<h2>Antal barn,</h2>
<p>-10,0 -20,0 -30,0</p>
<p>Källa:  Särskild framskrivning av SCB.</p>
<p>Grundskoleeleverna år 2007 är redan födda, även om man inte säkert vet var de kommer att bo. I prognosen är det bara i 5 kommuner som grundskolebarnen förväntas bli fler under perioden. Överkapacitet kommer att bli ett problem för flertalet kommuner. I genomsnittskommunen minskar antalet grundskolebarn med drygt 16 procent. I 10 kommuner förväntas antalet elever minska med mer än 30 procent. Sambandet är även i grundskolan starkt mellan förändringar i antalet elever och kommunens totala befolkningsförändring.</p>
<p>Diagram 2.10.  Procentuell förändring per kommun av antalet ungdomar 16 18 år mellan 2001 och 2007. Kommunerna rangordnade efter total befolkningsförändring under perioden</p>
<p>Källa:  Särskild framskrivning av SCB.</p>
<p>Förändringarna av gymnasieskolans elevunderlag är närmast den motsatta jämfört med grundskolans. I bara några få kommuner förväntas antalet ungdomar 16 18 år minska. De stora kullarna som föddes kring 1990 kommer år 2007 att ha uppnått gymnasieåldern. I genomsnittskommunen ökar därför antalet gymnasieungdomar med 22 procent. Fyra kommuner förväntas få en ökning som överstiger 50 procent.</p>
<p>Utvecklingen inom gymnasieskolan kommer att ge upphov till lokalförsörjningsproblem i många kommuner. Svängningarna blir särskilt stora i gymnasieskolan eftersom verksamheten riktar sig till så få årskullar. Gymnasieskolan är troligen det verksamhetsområde som kommer att få det relativt sett största nyinvesteringsbehovet de närmaste åren. I en del kommuner kan tidigare grundskolelokaler komma att användas för gymnasieutbildningen. Men även i dessa fall kommer anpassning till en annan verksamhet att kräva omfattande investeringar.</p>
<p>Diagram 2.11.  Procentuell förändring per kommun av antalet personer 80 år eller äldre mellan 2001 och 2007. Kommunerna rangordnade efter total befolkningsförändring under perioden</p>
<h2>80+,</h2>
<p>Källa:  Särskild framskrivning av SCB.</p>
<p>Antalet personer 80 år eller äldre förväntas öka i 84 procent av kommunerna. I 36 kommuner med mer än 15 procent. Jämfört med perioden 1995 till 2001 dämpas ändå ökningstakten.</p>
<p>Utvecklingen för åldersgruppen uppvisar ett mycket svagt samband med den totala befolkningsförändringen. Den nuvarande åldersstrukturen bestämmer utvecklingen för denna åldersgrupp, inte födelsetal och flyttströmmar.</p>
<p>Överkapacitet eller investeringsbehov kan alltså för äldreomsorgen inte automatiskt kopplas till den totala befolkningsförändringen. Det är därför inte lämpligt att inkludera äldreomsorgens lokalkostnader i en mer schablonmässig beräkning av vad det kostar att växa och krympa. För äldreomsorgen bör kompensation för överkapacitet eller investeringsbehov bygga på den faktiska utvecklingen för berörda åldersgrupper. Lokalkostnaderna i äldreomsorgen utgör också en betydligt mindre andel av kostnaderna än inom barnomsorg och skola. Netto blir andelen än mindre eftersom vårdtagarna i särskilt boende dessutom betalar hyra.</p>
<h2>Slutsatser</h2>
<p>En viktig slutsats av genomgången ovan är att kommuner med kraftig befolkningsminskning står inför en period med stora risker för överkapacitet av verksamhetslokaler. Det gäller framförallt grundskolor, men i många kommuner också barnomsorgslokaler. I kommuner med kraftig befolkningsminskning blir ökningen inom gymnasieskolan inte heller lika markant som i övriga kommuner. Man kan därför inte räkna med att ledig kapaciteten i grundskolan i någon större utsträckning kan komma att efterfrågas av gymnasieskolan.</p>
<p>I växande kommuner är slutsatsen den omvända. Även om gymnasieskolan måste byggas ut motsvarar det inte de senaste årens kraftiga utbyggnad av grundskolan. I antal  elever blir uppgången inte lika stor eftersom årskullarna är färre. Utbyggnadsbehovet kan dock komma att drabba flera verksamheter. I många av de växande kommunerna förväntas barnantalet fortsätta att öka. I de fall som antalet äldre dessutom ökar i snabb takt kan den sammantagna belastningen i snabbväxande kommuner bli fortsatt hög.</p>
<p>I en del av kommunerna med måttliga befolkningsförändringar motsvaras det minskande antalet grundskoleelever någorlunda av en ökning inom gymnasieskolan. I någon mån kan det minska dessa kommuners anpassningsproblem. Men som framgått av diagrammen ovan är efterfrågeförändringar inom de åldersberoende verksamheterna ändå något som drabbar alla kommuner, om än i olika utsträckning. Det innebär också att de särskilda kostnaderna för lokalanpassning i snabbt krympande eller växande kommuner inte ska jämföras med noll. Kontinuerlig lokalanpassning är ett problem och en uppgift för alla kommuner.</p>
<h2>Kapitel 3 Befolkningsförändringarnas merkostnader Fasta kostnader</h2>
<p>Av kapitel 2 framgick att betydande förändringar av efterfrågan på olika kommunala tjänster snarare är regel än undantag. Hur snabbt kommunerna klarar att anpassa kostnaderna när produktionen förändras beror på i vilken utsträckning som kostnaderna är rörliga respektive fasta. Med rörliga kostnader menas att dessa kan minska eller öka i takt med att produktionsvolymen förändras. Befolkningsförändringar skulle inte utgöra något särskilt ekonomiskt problem om alla kommunala kostnader var rörliga. Kostnaderna skulle kunna anpassas till de förändringar av intäkterna som följer av befolkningsförändringarna. Problemet är att långt ifrån alla kostnader kan betraktas som fullständigt rörliga. Kostnaden per producerad tjänst/service riskerar därför att stiga när efterfrågan och produktionen minskar.</p>
<p>Definitionen av en fast kostnad är att den inte påverkas av hur mycket som produceras. Ett exempel från den varuproducerande sektorn är utvecklingskostnaden för en ny produkt, t.ex. en ny bilmodell. Utvecklingskostnaden påverkas inte alls av antalet sålda och producerade bilar. Det innebär att ju färre bilar som produceras desto större blir utvecklingskostnaden per bil. Med helt fasta kostnader får minskad produktion stora negativa ekonomiska konsekvenser.</p>
<p>Kommunsektorns fasta kostnader har sin grund i verksamheternas behov av lokaler och anläggningar. Dessa har en lång teknisk livslängd och förbrukas/används därför under lång tid. Förbrukningstiden är också i redovisningen avgörande för om en utgift ska betraktas som en kostnad eller en investering. En kostnad belastar årets resultat medan investeringsutgiften fördelas över hela livslängden. Fördelningen sker genom en årlig avskrivning som uppgår till den ursprungliga investeringsutgiften dividerat med den förväntade livslängden. Om investeringsobjektets faktiska livslängd reduceras av befolkningsutvecklingen kvarstår därför kostnader för den ursprungliga investeringen som ännu inte belastat kommunens/landstingets resultat.</p>
<p>I praktiken är merparten av kostnaderna vare sig helt fasta eller helt rörliga. Kommunernas kostnader för lokaler och anläggningar kan t.ex. betraktas som halvfasta. Om antalet invånare och verksamheten växer kraftigt räcker inte nuvarande lokaler och anläggningar till. T.ex. kan normalt lokalkostnaden för en skola inte delas av så många fler elever, så småningom krävs investeringar i nya skolor. Inte heller i kommuner där befolkning och efterfrågan minskar är lokal- och anläggningskostnader helt fasta eller rörliga. Om kommunen t.ex. lägger ner en skola minskar drift- och underhållskostnaderna. Däremot är kapitalkostnaderna fasta, eftersom dessa inte har någon koppling till lokalens användning.</p>
<p>För att bättre förstå bakgrunden till de merkostnader som uppstår vid kraftiga befolkningsförändringar är det lämpligt att först se närmare på kommunernas och landstingens investeringar, tillgångsvärden och skuldsättning.</p>
<h2>Investeringar, tillgångar och skulder</h2>
<p>Eftersom en lokal eller anläggning ska förbrukas över en längre tidsperiod bokförs investeringen också som en tillgång i balansräkningen. Anläggningstillgångars bokförda värde uppgår i kommunal verksamhet normalt till den ursprungliga investeringsutgiften minskat med de över åren ackumulerade avskrivningarna. Ju tidigare i livscykeln som en lokal eller anläggning inte längre efterfrågas av verksamheten desto större är det återstående värdet. Det gäller därmed också den kostnad för nedskrivning av det bokförda värdet som belastar det ekonomiska resultatet.</p>
<p>I praktiken har investeringens finansiering också betydelse för de kvarstående kostnaderna. Om investeringen har finansierats med lån kommer även räntebetalningar att belasta framtida resultat. Att helt eller delvis finansiera investeringar med lånat kapital behöver inte tolkas som ekonomiskt lättsinne. Det som skiljer en investering från en kostnad är att även framtida invånare nyttjar/förbrukar investeringsobjektet. Att finansiera en kommunal investering med lån innebär därför att även dessa invånare betalar investeringsutgiften via räntor och amorteringar.</p>
<p>I snabbt växande kommuner måste verksamheten byggas ut i takt med att befolkning och efterfrågan ökar. Genomsnittslokalen eller anläggningen är därför yngre än i andra kommuner. Allt annat lika innebär det högre tillgångsvärden och skulder.</p>
<p>Vilka slutsatser kan man då dra av att jämföra investeringar, värden och skulder för kommuner och landsting med olika befolkningsförändringar? Av flera skäl bör man vara försiktig med att dra allt för starka slutsatser. En orsak är att det i praktiken inte är självklart vilka utgifter som är investeringar respektive t.ex. underhållskostnader. Även om det finns vägledande redovisningsprinciper finns det utrymme för godtycke och olika tolkningar. Det påverkar dock bara analysen om olika redovisningsprinciper samvarierar med befolkningsutvecklingen.</p>
<p>Det stora problemet med att jämföra investeringar, värden och skulder beror på att verksamheten i olika utsträckning bedrivs i förvaltningsrespektive bolagsform. Framför allt två förhållanden påverkar kraftigt jämförelser av investeringar och balansräkningsposter. Den första är om merparten av verksamhetslokalerna ägs av ett särskilt kommunalt bolag (eller hyrs av andra ägare). Om så är fallet kommer en betydande del av investeringar, tillgångar och skulder inte att framgå av kommunens redovisning. Den andra situationen är om den relativt kapitalintensiva VA-verksamheten bedrivs i bolag.</p>
<p>Det är inte möjligt att korrigera för dessa skillnader eftersom Statistiska Centralbyrån endast samlar in uppgifter för kommunen respektive samlat för kommunkoncernen. Att jämföra kommunkoncernens investeringar etc. ger inte heller en rättvisande bild eftersom bostadsföretagen står för en mycket stor del av kommunkoncernens tillgångar och skulder. Bostadsföretagen är olika stora i olika kommuner, t.ex. räknat i antalet lägenheter eller bokförda värden per invånare. Några kommuner äger överhuvudtaget inte några bostäder.</p>
<p>För att ge en någorlunda korrekt bild av sambandet mellan befolkningsförändringar och investeringar, skulder och tillgångar har istället ca 70 kommuner tagits bort från analysen i detta avsnitt. Dessa kommuner har utifrån en analys av externa hyreskostnader m.m. antagits ha verksamhetslokaler eller VA i särskilt bolag.</p>
<h2>Tillgångar och skulder</h2>
<p>Hur stora tillgångar och skulder har då kommuner och landsting? Av tabell 3.1 framgår att skillnaderna är stora mellan kommunerna och landstingen.</p>
<p>Kommunernas materiella anläggningstillgångar är drygt fyra gånger större än landstingens. Inkluderas även de kommunägda företagen blir skillnaden än mer markant. Kommunkoncernens bokförda värden är drygt 10 gånger större än landstingens. Skillnaderna i långfristiga skulder är ännu större. Landstingssektorns långfristiga skulder (exkl. pensionsskuld) uppgår till i sammanhanget blygsamma 8 miljarder kronor. Landstingens lokal- och anläggningskostnader vid befolkningsförändringar behandlas därför lite mer översiktligt än kommunernas i detta kapitel. Landstingens merkostnader vid befolkningsminskning diskuteras dock mer utförligt i kapitel 6.</p>
<p>Det stora skuldproblemet för landsting med befolkningsminskning beror på de över åren intjänade pensionsrättigheterna. Den ”gamla” pensionsskulden är mer än 10 gånger större än övriga långfristiga skulder. Landstingens pensionsskuld är också relativt sett större än kommunernas (t.ex. i förhållande till utdebitering eller totala utgifter). Pensionsskulden och befolkningsförändringar i såväl kommuner som landsting diskuteras därför nedan.</p>
<p>Kommunkoncernens 570 miljarder kronor i materiella anläggningstillgångar motsvarar knappt 65 000 kronor per invånare, medan de långfristiga skulderna (exkl. pensionsskulden) uppgår till drygt 30 000 kronor per invånare. Det är betydande belopp som visar på nödvändigheten av att särskilt beakta merkostnader för lokaler och anläggningar i kommuner med befolkningsminskning.</p>
<p>Större delen av skillnaden mellan kommunernas respektive kommunkoncernens skulder och tillgångar hänger dock samman med bostadsinnehavet. Bostadsföretagen har ensamt större tillgångar och skulder än kommunerna. Det är orsaken till de stora problem som drabbade många kommuner när vakanserna ökade i snabb takt under andra halvan av 1990-talet. Att analysera merkostnader på grund av tomma bostäder ingår dock inte i detta uppdrag. Mot bakgrund av ovanstående bör det dock nämnas att under de senaste åren har de stora tillgångarna och skulderna i kommunala bostadsföretag orsakat betydligt större ekonomiska problem än innehavet av verksamhetslokaler och anläggningar. Även de kommande åren kan tomma lägenheter i kommuner med kraftig befolkningsminskning förväntas innebära stora kostnader för dessa kommuner .</p>
<h2>Tillgångar och befolkningsförändringar</h2>
<p>En tillgångs bokförda värde är en funktion av investeringsutgiften, livslängden och tiden. Upp- eller nedskrivningar av det bokförda värdet är relativt sällsynta. Inflationen har särskilt för äldre investeringar stor betydelse för dagens värde i förhållande till en ny lokal eller anläggning. Det bokförda värdet säger egentligen inte så mycket om vad tillgången är värd.  Det gäller oavsett om man definierar värdet som bruks- eller marknadsvärde.</p>
<p>Vid en jämförelse av två någorlunda likvärdiga skolor där den ena byggdes 1995 och den andra 1975 bör det bokförda värdet alltså vara betydligt högre för den förra. Det beror dels på att det pga inflation, löneökningar och ökad nybyggnadsstandard kostade betydligt mer i nominella priser att bygga en skola 1995 än 1975. Dessutom har antalet avskrivningsår varit betydligt färre för skolan som byggdes år 1995.</p>
<p>Mot denna bakgrund kunde man tro att värdet av växande kommuners anläggningstillgångar skulle vara betydligt större än för andra kommuner. Så är dock inte alls fallet.</p>
<p>Diagram 3.1.  Bokförda värden för kommunernas materiella anläggningstillgångar år 2001. Kommunerna indelade i deciler efter befolkningsförändring. Ovägda genomsnitt per decil</p>
<p>I decil 10 återfinns de kommuner som har haft den snabbaste befolkningstillväxten under senare år. Värdet av dessa kommuners materiella anläggningstillgångar per invånare är lägre än för alla andra deciler. Störst värde per invånare har decil 1, dvs. kommunerna med den sämsta befolkningsutvecklingen.</p>
<p>Den främsta orsaken till detta är att växande kommuner har betydligt mindre av lokaler och anläggningar än minskande kommuner (räknat t.ex. i ytor per invånare). Det förklaras av ålders- och bebyggelsestruktur. Normalt produceras mindre verksamhet per invånare i växande kommuner än i de som krymper. De växande förortskommunerna har landets högsta andelar av befolkningen i åldrarna 20 64 år och därför också den relativt sett minsta andelen som efterfrågar kommunal service. Glesbefolkade kommuner behöver också mer anläggningstillgångar än tätare kommuner. Särskilda glesbygdsmerkostnader som också inkluderar lokalkostnader kompenseras också i t.ex. utjämningen för grundskolan. Att krympande kommuner har särskilt stora bokförda värden kan också indikera ett samband med just befolkningsminskningen, dvs. de kan idag ha en viss överkapacitet.</p>
<p>Dessutom finns det en helt annan privat marknad för lokaler i storstadsregionerna. Även om vi försökt rensa bort kommuner med verksamhetslokaler i särskilt bolag finns det skillnader i vilken utsträckning som kommunerna hyr lokaler.</p>
<p>Det skulle ändå vara intressant att veta vilka verksamheter som ger upphov till mönstret i diagrammet ovan. Tyvärr finns ingen samlad statistik över olika kommuners tillgångar och värden uppdelat på verksamheter. Uppgifter från fallstudiekommunerna stödjer dock teorin om att växande kommuner har högre bokförda värden för jämförbara lokaler.</p>
<p>Skillnaderna är åtminstone vad gäller skollokaler relativt stora. De är dessutom ännu större om man jämför det bokförda värdet per kvadratmeter. Fördelningen av dessa kommuners bokförda värden är inte jämförbar för alla verksamheter. Det framgår dock att mönstret är likartat för barnomsorgslokaler (även om värdena per invånare är avsevärt lägre) och att Strömsund och Degerfors har väsentligt högre bokförda värden för äldre- och handikappomsorgens lokaler.</p>
<p>Slutsatsen är därför att vi även i fortsättningen kan utgå ifrån att yngre lokaler och anläggningar har högre värden än äldre.</p>
<p>Diagram 3.2.  Landstingens bokförda värden för materiella anläggningstillgångar år 2001. Kronor per invånare. Landstingen sorterade efter befolkningsförändring 1990 till 2001</p>
<p>Värdet av landstingens materiella anläggningstillgångar samvarierar inte med befolkningsförändringen. Högst värden per invånare har Örebro och Norrbottens landsting som relativt nyligen byggt nya sjukhus. Även för landstingen påverkas jämförelsen i något fall av i vilken utsträckning landstinget äger respektive hyr lokaler. Dessutom påverkas jämförelsen av vilka landsting som har riks- och regionssjukvård.</p>
<h2>Skulder och befolkningsförändringar</h2>
<p>Skulder är ett särskilt stort problem när befolkningen minskar. Utflyttarna tar inte med sig kommunens skulder till den nya hemkommunen. Kommunens skulder blir de kvarvarande invånarnas problem. Amorteringar och räntor är därför en helt fast kostnad och det mest påtagliga problemet för kommuner och landsting med befolkningsminskning.</p>
<p>I vilken utsträckning olika kommuner och landsting historiskt har skatterespektive lånefinansierat investeringar har flera orsaker. En kommun eller ett landsting med kontinuerliga ekonomiska överskott självfinansierar investeringar i högre grad än en kommun med ständiga eller återkommande underskott. En kommun som investerar mer än andra lånefinansierar också en större andel om inte resultatet är bättre än i övriga kommuner. Allt annat lika bör därför växande kommuner ha en större låneskuld än övriga kommuner. Kommuner med befolkningstillväxt har dock också lägre skulder än minskande kommuner. Eftersom även värdet av tillgångarna är lägre innebär det inte att växande kommuner har det största egna kapitalet. Tvärtom har den snabbast växande decilen det minsta egna kapitalet (i kronor per invånare) av alla deciler. I denna decil är också skulderna större än i övriga deciler med befolkningstillväxt.</p>
<p>Diagram 3.3.  Långfristiga skulder (exkl. pensionsskuld) år 2001. Kommunerna indelade i deciler efter befolkningsförändring. Ovägda genomsnitt per decil</p>
<p>Landstingens långfristiga skulder (exkl. pensionsskuld) är som framgick av tabell 3.1 betydligt mindre än kommunernas. Stockholms läns landsting står dessutom ensamt för mer än hälften av skulderna. Flera landsting har överhuvudtaget inte några långfristiga skulder.</p>
<p>Den största kommunala skulden redovisas inte tillsammans med övriga skulder i kommunernas balansräkning. Pensionsrättigheter intjänade före 1998 redovisas numera som en särskild ansvarsförbindelse. Det har emellertid ingen betydelse för den framtida belastning som dessa utbetalningar kommer att innebära. När den stora 40-talistgenerationen går i pension kommer pensionsutbetalningarna att öka dramatiskt.</p>
<p>Diagram 3.4.  Kommunernas ”gamla” pensionsskuld år 2001. Kommunerna indelade i deciler efter befolkningsförändring. Ovägda genomsnitt per decil</p>
<h2>Kronor per invånare</h2>
<p>Av diagram 3.4 framgår att sambandet mellan befolkningsutveckling och pensionsskuld är det förväntade. Skulden är 3 700 kronor per invånare större för kommunerna med den största befolkningsminskningen i decil 1 än för genomsnittskommunen, och ytterligare knappt 1 900 kronor per invånare större än i decil 10. Jämförelsen kan påverkas av i vilken utsträckning verksamheten har utförts på entreprenad, även om det förr i tiden inte var lika vanligt som idag.</p>
<p>Skillnaderna, räknat i kronor per invånare, kommer fortsätta att växa i takt med befolkningsförändringarna. I många kommuner kommer ännu färre personer så småningom att få betala pensioner som kommer att vara väsentligt större än idag. Pensionslöftet är en fast kostnad som kommunerna idag inte kan göra något åt.</p>
<p>Om pensionsutbetalningarna ska betraktas som en opåverkbar strukturell kostnad som bör ersättas i utjämningssystemet är dock en annan fråga. Pensioner är i princip uppskjuten lön. Det vill säga en kostnad som uppstår när arbetet utförs. Med det synsättet spelar det ingen roll om befolkningen har ökat eller minskat sedan dess. Å andra sidan är det ett synsätt som inte alltid varit gällande. Pensionsskuldens förändring började inte redovisas som en kostnad förrän vid början/mitten av 1990-talet. Visserligen ingick framtida pension redan tidigare i det internt kalkylerade personalomkostnadstillägget, men till en procentsats som var lägre än den verkliga pensionskostnaden.</p>
<p>Diagram 3.5.  Landstingens ”gamla” pensionsskuld år 2001. Landstingen sorterade efter befolkningsförändring 1990 till 2001</p>
<p>Även för landstingen finns ett samband mellan befolkningsutveckling och pensionsskuld. För landstingen är dessutom pensionsskulden en relativt sett ännu större framtidsfråga än vad den är för kommunerna. Landstingens pensionsskuld är avsevärt mycket större än sektorns övriga långfristiga skulder och även betydligt större än värdet av hela sektorns anläggningstillgångar. Inklusive pensionsskulden har därför merparten av landstingen negativ soliditet.</p>
<p>Framtida pensionsutbetalningar kommer att vara en betydande ekonomisk belastning och en uppenbar merkostnad för kommuner och landsting med långvarig befolkningsminskning. I vilken utsträckning invånare i andra kommuner och landsting ska bidra till dessa utbetalningar går inte att objektivt beräkna. Denna fråga diskuteras ytterligare i kapitel 4 och 6.</p>
<h2>Investeringar och befolkningsförändringar</h2>
<p>Som nämnts tidigare borde investeringarna i växande kommuner varit särskilt stora under senare år, framför allt mot bakgrund av den kraftiga ökningen av efterfrågan inom grundskolan.</p>
<p>I diskussionen om tillgångar och skulder bortsågs delvis från behovet av reinvesteringar i äldre anläggningar och lokaler. Även kommuner med äldre skollokaler har över tiden tvingats reinvestera för att bättre anpassa lokalerna till dagens utbildning. Dessutom är många av landets skolor byggda under 1960- och 70-talet och har därför varit (eller är) i behov av relativt omfattande renoveringar. Reinvesteringar kan också krävas av andra skäl, t.ex. på grund av OVK (obligatorisk ventilationskontroll) och arbetsmiljölagen. Detta har i praktiken minskat skillnaderna mellan växande och övriga kommuners investeringsbehov.</p>
<p>Diagram 3.6.  Kommunernas nettoinvesteringar 1996 2001. Kommunerna fördelade i deciler efter befolkningsförändring. Ovägda genomsnitt per år och decil</p>
<p>Som framgår av diagram 3.6 har de snabbast växande kommunerna i decil 10 i genomsnitt investerat mer än andra kommuner under perioden 1996 till 2001. Skillnaden mot genomsnittskommunen uppgår till 270 kronor per invånare och år. Kontinuerliga merinvesteringar ger också upphov till kontinuerliga merkostnader för lokaler och anläggningar.</p>
<p>Diagram 3.7.  Landstingens investeringsutgifter 1998 2001. Kronor per invånare och år. Landstingen sorterade efter befolkningsförändring under perioden</p>
<p>Landstingen uppvisar inte alls samma mönster som kommunerna. Landstingen med en positiv befolkningsutveckling har investerat betydligt mindre än de landsting där befolkningen har minskat. Vad gäller Stockholms läns landsting är en förklaring att en del av verksamhetslokalerna återfinns i ett bolag vars investeringar inte ingår i redovisningen ovan. En förklaring till det svaga sambandet kan också vara förekomsten av riks- och regionsjukvård.</p>
<h2>Slutsatser</h2>
<p>En slutsats är att analysen av tillgångar, skulder och investeringar inte ger ett tillfredställande underlag för att bedöma befolkningsförändringarnas merkostnader. Effekterna av befolkningsförändringarna är svåra att skilja från andra strukturella skillnader. Det krävs därför ett underlag för merkostnaderna som bygger på kostnader för lokaler och anläggningar i olika verksamheter.</p>
<p>En annan slutsats är att pensionsskulden är ett tidigare delvis förbisett problem vid kraftig befolkningsminskning. Det gäller särskilt för landstingen.</p>
<h2>Lokal- och anläggningskostnader</h2>
<p>Kommunsektorns beroende av lokaler och anläggningar med lång livslängd är ett särskilt problem för kommuner och landsting där efterfrågan på kommunala tjänster minskar. Lokal- och anläggningskostnader består av kapital-, drift- och underhållskostnader. Drift- och underhållskostnader kan reduceras om hela eller stora delar av en lokal tas ur drift. Däremot påverkas kapitalkostnaderna bara av en eventuell försäljning. På marknader med vikande befolkningsunderlag är mark- och fastighetspriser låga. Dessutom är flertalet av kommunsektorns verksamhetslokaler specialanpassade, vilket gör att det krävs omfattande investeringar om lokalerna ska kunna användas av andra fastighetsägare (eller andra kommunala verksamheter). I normalfallet bör därför kapitalkostnaden på vikande marknader betraktas som en i huvudsak fast kostnad.</p>
<p>Det gäller i än högre grad för kommunala anläggningar som vare sig kan flyttas eller säljas, som t.ex. gator eller va-nät. För anläggningar kan ofta inte heller drift- och underhållskostnaderna minskas mer än marginellt.</p>
<p>Betydande lokal- och anläggningskostnader finns i flertalet verksamheter. Skollokalerna står för en tredjedel av kostnaderna. Barnomsorgens, äldre- och handikappomsorgens lokaler kostar tillsammans nästan lika mycket. Men även andra verksamheter som infrastruktur, vatten och avlopp samt fritidsverksamheten har stora lokal- och anläggningskostnader.</p>
<p>Kostnader för lokaler och anläggningar är notoriskt svåra att jämföra. Metoderna för att beräkna kapitalkostnader skiljer sig t.ex. åt. Några kommuner använder en metod som beaktar inflationen, de flesta gör det inte. Avskrivningstiderna är inte alltid desamma och inte heller räntesatsen. Andra skillnader kan gälla avgränsningen mellan investeringar och underhåll eller utfördelning av gemensamma kostnader.</p>
<h2>Lokalkostnader</h2>
<p>Det krävs således särskilda ansträngningar för att få kostnadsdata jämförbara. Den bästa källan för att jämföra kommunala lokalkostnader är Kommunförbundets analys av kommunernas lokalanvändning och lokalkostnader som redovisas i skriften Förvaltningsnyckeln. Uppgifterna i tabellerna nedan är hämtade från den senaste upplagan som avser kostnaderna år 2001 (www.ufos.to). En stor fördel är att det finns kostnadsuppgifter per kvadratmeter. Nackdelen med denna källa är att endast ett hundratal kommuner har besvarat enkäten. Dessutom är enkäten relativt omfattande vilket innebär att alla kommuner inte heller svarat på alla frågor.</p>
<p>Bedömningen är ändå att detta är den bästa källan för analyser av sambandet mellan lokalkostnader och befolkningsförändringar.</p>
<p>Källa:  Förvaltningsnyckeln.</p>
<p>Av tabell 3.4 framgår att genomsnittskostnaden (exkl. städning) för kommunala lokaler är knappt 600 kronor per kvadratmeter. Kostnaden per kvadratmeter är högst för förskolelokaler och lägst för förvaltningslokaler.</p>
<p>Skillnaderna mellan kommunerna är mycket stora. Tabellens högkostnadsvärde är oftast mer än dubbelt så högt som lågkostnadsvärdet. En grundläggande förklaring till skillnaderna är kapitalkostnaderna. Nya lokaler har betydligt högre kapitalkostnader än äldre lokaler.</p>
<h2>Kapitalkostnader</h2>
<p>I internredovisningen skiljer man inte mellan eget och lånat kapital. Utgångspunkten är att allt kapital kostar. Kapitalkostnaden beräknas utifrån lokalens värde och är därför oberoende av hur investeringen finansierades. Kapitalkostnaden beräknas numera i de flesta kommuner genom så kallad nominell metod. Den innebär att den årliga kapitalkostnaden består av avskrivning plus ränta på det bokförda värdet. Den nominella kapitalkostnaden minskar därför (vid oförändrad räntesats) i takt med att det bokförda värdet reduceras av avskrivningarna. Den reala  kapitalkostnaden för anläggningar med lång livslängd minskar i ännu snabbare takt och är starkt beroende av inflationen (jämför inflationens betydelse för villaägarnas realt minskande kapitalutgifter under 1970- och 80talet).</p>
<p>Om en lokal tas ur drift när efterfrågan minskar finns ändå kapitalkostnaden kvar. Hur stor belastning detta är för kommunen beror på när i lokalens livscykel som detta sker. Det är självfallet ett betydligt större problem om lokalen är relativt nybyggd jämfört med en i princip avskriven lokal som kanske också är i behov av omfattande reinvesteringar.</p>
<p>Källa:  Förvaltningsnyckeln.</p>
<p>Kapitalkostnaden utgör i genomsnitt knappt hälften av lokalkostnaden, men variationerna är stora. Högst kapitalkostnad per kvadratmeter har särskilda boenden och förskolelokaler. Det hänger troligen samman med att barn-, äldre- och handikappomsorgen har byggts ut de senaste decennierna. Dessutom är dessa lokaler oftast installationstätare och enheterna är mindre jämfört med t.ex. en skola. De oftast äldre förvaltningslokalerna har de lägsta kapitalkostnaderna. Skollokalernas kapitalkostnader är i genomsnitt också relativt låga, men för skolorna finns särskilt stora skillnader mellan kommunerna.</p>
<h2>Merkostnader för lokaler i växande kommuner</h2>
<p>Det finns ingen åldersfördelad statistik över verksamhetslokalernas kostnader, även om kommunerna själva vet kostnaden och internhyran för olika objekt. Av erfarenhet vet man därför att inte bara skillnader i kapitalkostnader har ett samband med lokalens ålder. Det motsatta sambandet gäller normalt för drift- och underhållskostnader. Underhållsbehovet är lågt till en början och ökar med tiden. Detsamma gäller vissa driftskostnader som reparationer. Energiförbrukningen är normalt också lägre i nya lokaler.</p>
<p>Men nya lokaler är ändå väsentligt dyrare än äldre. Exempel från kommunerna i fallstudien visar på lokalkostnader per kvadratmeter för helt nya lokaler på 1 600 2 000 kronor. Det bygger på produktionskostnader inkl. installationer på mellan 14 000 och 20 000 kronor per kvadratmeter. Med dessa exempel är därför lokalkostnaden per kvadratmeter minst  800 kronor högre än för en genomsnittlig lokal.</p>
<p>Alla lokaler i växande kommuner är dock inte nya. För att uppskatta vad skillnader i lokalernas genomsnittliga ålder betyder visas i nedanstående tabeller sambandet mellan befolkningsförändringar och lokalkostnader i olika verksamheter. Resultaten bör tolkas med viss försiktighet eftersom det endast är 50 60 kommuner som ingår i analysen. Det gäller framförallt värdena per decil, eftersom varje decil endast består av fem eller sex kommuner.</p>
<p>Precis som i tidigare diagram med kommunerna fördelade i deciler återfinns kommuner med störst befolkningsminskning i decil 1 och kommuner med störst befolkningsökning i decil 10. Motsvarande gäller för kvartil 1 och 4.</p>
<p>Källa:  Förvaltningsnyckeln.</p>
<p>Kostnaden för skollokaler uppgår i genomsnitt till 611 kronor per kvadratmeter. Kostnaden är drygt 10 procent högre än genomsnittet i kvartil 4 och knappt 30 procent eller 170 kronor per kvadratmeter högre i decil 10. Något förvånande var drift- och underhållskostnaderna i decil 10 inte lägre än genomsnittet för alla kommuner i undersökningen. Av bakomliggande uppgifter framgår att det beror på relativt stora underhållskostnader i några av dessa kommuner detta år. Det är troligen en tillfällighet som beror på det begränsade urvalet. Merkostnaden på 170 kronor per kvadratmeter är därför sannolikt något överskattat.</p>
<p>Källa:  Förvaltningsnyckeln.</p>
<p>Även för förskolelokaler verkar det finnas merkostnader för de snabbast växande kommunerna. Kostnaden är i decil 10 knappt 100 kronor per kvadratmeter högre än medelvärdet. Underhållskostnaderna var dock även här osedvanligt höga detta år.</p>
<p>Källa:  Förvaltningsnyckeln.</p>
<p>Kostnaderna för särskilda boenden uppvisar inget tydligt samband med befolkningsutvecklingen. Om något i så fall det omvända sambandet med högre kostnader än genomsnittet i kvartil 1 och 2.</p>
<p>Källa:  Förvaltningsnyckeln.</p>
<p>Inte heller för förvaltningslokaler finns något tydligt samband mellan kostnader och befolkningsutveckling. Klart högst kostnader har decil 2 med särskilt höga drift- och underhållskostnader. Det torde dock inte ha något samband med just befolkningsutvecklingen.</p>
<p>Sammanfattningsvis finns det ett klart samband mellan befolkningstillväxt och merkostnader för lokaler inom grundskolan och förskolan. Däremot finns inget tydligt mönster vad gäller lokalkostnaderna för särskilda boenden. Äldreomsorgens behovsökningar och investeringar är troligen mer jämnt spridda över kommunerna. Av diagrammen i kapitel 2 som visade utvecklingen av antalet personer 80 år eller äldre framgick också att sambandet var svagt mellan total befolkningsförändring och utvecklingen för denna åldersgrupp.</p>
<p>En merkostnad på 170 kronor per kvadratmeter för skollokaler kan förefalla relativt blygsam. Beaktar man att ytan per elev i genomsnitt är drygt 15 kvm blir dock merkostnaden per elev drygt 2 500 kronor. För de kommuner som har den allra snabbaste befolkningstillväxten kan dessutom merkostnaden för decil 10 ovan vara en underskattning.</p>
<h2>Merkostnader för lokaler och anläggningar i krympande kommuner eller landsting</h2>
<p>Till skillnad från för växande kommuner beror inte merkostnaderna för krympande kommuner och landsting på högre kostnader per kvadratmeter. Merkostnaden beror på för stor kapacitet i förhållande till antalet brukare. Om kommuner med kraftig befolkningsminskning ska få samma ekonomiska förutsättningar som andra kommuner måste dessa därför få en särskild ersättning som syftar till att täcka kostnaderna för överkapaciteten.</p>
<p>Kostnaden för överkapaciteten är emellertid inte så lätt att beräkna. En övre gräns utgörs självfallet av de tidigare lokalkostnaderna. Det första problemet gäller kostnaderna för drift- och underhåll. Om en lokal säljs eller rivs blir kommunen av med hela drift- och underhållskostnaden. En sådan anpassning kan dock inte ske direkt när efterfrågan minskar. Det blir t.ex. inte över en natt en elevminskning motsvarande en hel skola. Lokalanpassning är en kontinuerlig process. Viss framförhållning är dock möjlig i de flesta verksamheter. Det borde innebära att åtminstone underhållskostnaderna för överkapaciteten kan reduceras kraftigt. I vilken takt drift- och underhållskostnaderna sammantaget kan minskas varierar i praktiken med kommunens bebyggelse- och skolstruktur.</p>
<p>Även om delar av lokalkostnaden kan reduceras när efterfrågan minskar återstår kapitalkostnaden. Värdet på specialbyggnader som kommunala verksamhetslokaler är i många kommuner med befolkningsminskning kring noll. Lokalens bokförda värde måste därför skrivas ner. Denna nedskrivning blir en kostnad i resultaträkningen som kommunen måste kunna rymma under balanskravets tak.</p>
<p>Man kan argumentera för att skulden är lokalers och anläggningars verkliga fasta kostnad, inte det bokförda värdet. Även om kommunens skulder inte är fördelade per objekt är det ändå skulderna som är kommunens egentliga fasta kostnad. Med detta synsätt har det alltså ingen betydelse om lokalen är nybyggd med ett högt bokfört värde eller gammal och i stort sett avskriven. Det är lånen som bestämmer befolkningsminskningens faktiska ekonomiska konsekvenser.</p>
<p>I praktiken är det dock svårt att tänka sig att en kompensation för merkostnader vid befolkningsminskning ska ha någon annan utgångspunkt än genomsnittliga lokal- och kapitalkostnader. Det är också denna förlust som kommunen gör i utjämningssystemets övriga delar när t.ex. antalet skolbarn minskar. Eftersom de bokförda värden som bestämmer internhyrans kapitalkostnader överstiger kommunernas låneskuld kan man säga att det sker en viss överkompensation om kommunerna ersätts efter genomsnittliga lokalkostnader.</p>
<p>Å andra sidan kan en viss överkompensation vara befogad om det istället ställer krav på en lite snabbare anpassning. Det vill säga att ersättningsperioden kanske är kortare än återstående avskrivnings- eller amorteringstid. Det är viktigt att ha i åtanke att det är ersättningens storlek tillsammans med ersättningsperiodens längd  som avgör hur väl kommuner med befolkningsminskning kompenseras för sina merkostnader.</p>
<p>Utöver lokalkostnaderna har kommunerna också kostnader för anläggningar. De viktigaste finns inom verksamheterna gator och vägar, vatten och avlopp samt fritidsverksamheten. Problemet med anläggningar är att det även på sikt kan vara svårt att minska drift- och underhållskostnader när antalet invånare och brukare minskar. Åtminstone för gatorna och va-anläggningarna är kostnaderna endast marginellt beroende av trafikmängd eller vattenförbrukning.</p>
<p>För anläggningarna är det därför särskilt svårt att minska kostnaderna i samma takt som befolkningen minskar.</p>
<h2>Personalkostnader</h2>
<p>Den dominerande delen av kommunernas kostnader är personalkostnader. Det är därför särskilt viktigt om kommunens lönekostnad i huvudsak kan betraktas som en rörlig eller som en fast kostnad. Normalt betraktas personalkostnader som en rörlig kostnad. Återigen är det viktigt att tänka sig jämförelsen mellan en kommun med befolkningsminskning och andra kommuner som i övrigt har likartad befolknings- och bebyggelsestruktur. Finns det t.ex. något skäl till fler lärare per elev i kommuner med kraftig befolkningsminskning?</p>
<p>Merkostnader för personal till följd av befolkningsminskning uppstår om den tjänst eller service som en anställd utför kommer att vända sig till färre brukare. Så behöver inte bli fallet för tjänster som vänder sig till en viss grupp. Om antalet barn minskar i barnomsorgen kan antalet avdelningar och anställda minskas utan att antalet barn per anställd minskar. Problem med för små (i ett ekonomiskt perspektiv) grupper eller klasser kan framförallt uppkomma i glesbefolkade områden där det som exempel endast finns en skola. Denna problematik berörs i kapitel 4.</p>
<p>Orsaken till att grupp- och klasstorlekar åtminstone i tätort inte behöver ge upphov till några större merkostnader för personal är att merparten av förändringarna i antalet barn och elever sker mellan läsåren, inte under läsåret. Det beror igen på att få barn och ungdomar flyttar.</p>
<p>I Degerfors och Strömsund flyttar mellan två och fyra procent av barnen 0 6 eller 7 15 år från kommunen ett normalt år. Inflyttningen är 0,2 till 0,7 procent mindre. Det innebär att netto flyttar väsentligt mindre än en elev per klass eller ett barn per avdelning från kommunen.</p>
<p>Det kan visserligen finnas särskilda kostnader förknippade med uppsägningar av anställda, som t.ex. garantipension. Men uppsägningar är inte särskilt vanliga i den kommunala sektorn. Normalt är personalomsättningen betydligt större än det minskade personalbehovet. Även under den ekonomiska krisens mest påfrestande år i början av 90-talet minskade personalstyrkan framförallt genom att kommuner och landsting minskade antalet nyanställningar. Det kan i och för sig finnas tillfällen där någon verksamhet och därmed någon särskild personalgrupp drabbas extra hårt, vilket i sin tur kan ge upphov till vissa merkostnader för uppsägningar.</p>
<p>Även om personalkostnader i huvudsak inte bör betraktas som en fast kostnad kan det finnas trögheter i anpassningsprocessen. Denna fråga diskuteras i kapitel 4.</p>
<p>Kommuner med befolkningsökning har å andra sidan troligen högre kostnader för nyrekrytering av anställda (t.ex. annonsering) än andra kommuner, men denna merkostnad får bedömas vara av blygsam omfattning. En hypotes som också prövats är om att det relativt sett stora nyrekryteringsbehovet också ger högre lönekostnader än för övriga kommuner i region. Så förefaller inte vara fallet.</p>
<p>Slutsatsen är att merkostnader för personalanpassning är ett mindre problem vid såväl växande som krympande befolkning. De stora merkostnaderna hänger samman med innehavet eller behovet av lokaler och anläggningar samt pensionsskulden.</p>
<p>Går det då att dra några slutsatser om merkostnadernas storlek genom att ställa befolkningsförändringarna mot kostnadsutvecklingen för olika verksamhet under senare år?</p>
<h2>Verksamhetskostnader 1995 2001</h2>
<p>En tidsperiod med så dramatiska skillnader i befolkningsutveckling som de senaste åren borde kunna ge viss information om merkostnaderna för att krympa eller växa. Med denna utgångspunkt har sambandet mellan befolknings- och verksamhetsförändringar ställts mot olika verksamheters kostnadsutveckling.</p>
<p>Att ställa kostnadsutvecklingen istället för kostnadsnivån mot befolkningsförändringarna har en stor fördel. Man slipper ta hänsyn till att strukturen ser olika ut i olika kommuner. Merparten av de strukturella förutsättningar som mäts och hanteras i kostnadsutjämningen ändras inte på fem år. Det är också möjligt att skillnader i redovisningsprinciper, ambitioner etc. står sig någorlunda under perioden.</p>
<p>Mot detta kan man invända att tidsserier har större kvalitetsproblem än data för bara ett år. Det första året med den nuvarande indelningen av kommunernas räkenskapssammandrag var år 1995. Det finns anledning att ifrågasätta kvalitén på kostnadsuppgifterna under framförallt de första åren. I många kommuner förändrades de redovisade kostnaderna per verksamhet mellan åren på ett sätt som knappast kan motsvaras av verkliga förändringar av t.ex. personalstyrkan. Enligt uppgift har kvalitén dock förbättrats på senare år. Men analysen lider likväl av en extra osäkerhet på grund av att kostnaderna jämförs över tiden.</p>
<p>Kostnadsutvecklingen bör också ställas mot utvecklingen av den relevanta målgruppen. Om t.ex. kostnaden per elev ökar i en kommun med befolkningsminskning är det ingen indikation på särskilda merkostnader för befolkningsminskning om inte också elevantalet har minskat.</p>
<p>I några av de större verksamheterna är det svårt att ställa kostnadsutvecklingen mot utvecklingen i verksamheten. Äldreomsorgens kostnader kan bara särskiljas från handikappomsorgens de allra senaste åren. Dessutom finns inget bra samlat mått över hur mycket äldreomsorg som produceras. Även inom barnomsorgen finns problem med att hitta ett rättvisande volymmått.</p>
<p>Antalet elever är däremot ett bra volymmått som innebär att analysen kan göras för grund- och gymnasieskolans kostnader.</p>
<p>Diagram 3.8.  Kostnads- och elevutveckling i grundskolan 1995 till 2001. Kostnad per elev i fasta priser. Kommunerna fördelade i deciler efter elevutveckling under perioden. Ovägda genomsnitt per decil. Index 1995=100</p>
<h2>Antal elever  Kostnad</h2>
<p>Utvecklingen av grundskolans kostnader stämmer väl överens med hypotesen om särskilda merkostnader för att krympa och växa. De enda grupper där kostnaden per elev i genomsnitt ökat under perioden (dvs. index över 100 i diagrammet) är decil 1 och 10, dvs. de kommuner där elevantalet har minskat respektive ökat mest. Att kostnadsökningen var allra störst för kommunerna med störst elevökning kan antagligen förklaras av den exceptionella elevökningen i denna grupp under perioden. Minskningen av antalet elever i decil 1 var däremot relativt måttlig.</p>
<p>Diagram 3.9.  Kostnads- och elevutveckling i gymnasieskolan 1995 till 2001. Kostnad per elev i fasta priser. Kommunerna fördelade i deciler efter elevutveckling under perioden. Ovägda genomsnitt per decil. Index 1995=100</p>
<p>I gymnasieskolan var kostnadsökningen i genomsnitt störst för de kommuner där elevantalet minskade kraftigt. I decil 1 minskade antalet elever med knappt 20 procent. Kostnaderna ökade endast marginellt i de kommuner som hade den största ökningen av elevantalet. Antalet elever ökade dock inte alls i samma takt som i grundskolan. Möjligen antyder därför bilden att måttliga efterfrågeökningar är fördelaktiga ur kostnadssynpunkt.</p>
<p>För övriga kommunala verksamheter finns det inte lika uttalade och mätbara målgrupper för verksamheten. Kostnadsutvecklingen får där ställas mot utvecklingen av det totala antalet invånare. En översiktlig analys av kostnadsutvecklingen för övriga verksamheter har inte visat på några tydliga samband med befolkningsförändringarna. Det behöver inte innebära att sådana samband inte finns. Andra förändringar kan ha haft större betydelse för kostnadsutvecklingen. Dessutom kan samband döljas av kvalitén på kostnadsdata. Inte heller en analys av hur de redovisade lokal- och anläggningskostnaderna för olika verksamheter samvarierar med befolkningsförändringarna har gett några tydliga resultat.</p>
<p>Diagram 3.10.  Landstingens nettokostnadsutveckling för hälso- och sjukvård 1996 2001. Kostnad per invånare i nominella priser. Landstingen sorterade efter befolkningsförändring under perioden. Index 1996=100</p>
<p>Som framgår av diagram 3.10 finns det inte heller något tydligt samband mellan befolkningsförändringar och utvecklingen av landstingens hälso- och sjukvårdskostnader. Landstingen med den snabbaste befolkningstillväxten har dock haft lägre kostnadsökningar än genomsnittet.</p>
<p>Slutsatsen är att analyser av sambandet mellan befolkningsförändringar och redovisade kostnader eller kostnadsförändringar i kommuner och landsting inte kan utgöra ett tillräckligt bra underlag för att bedöma befolkningsförändringarna merkostnader. Dessa får istället baseras på uppgifter om olika verksamheters lokal- och anläggningskostnader, rimliga antaganden om anpassningsprocessen, samt på bedömningar av merkostnader för nya lokaler.</p>
<p>I detta kapitel redovisas erfarenheter och synpunkter från samtalen med företrädare för Degerfors och Strömsunds kommun. Därefter dras slutsatser om de ekonomiska konsekvenserna av kraftig befolkningsminskning, inklusive ett räkneexempel som ringar in merkostnadernas storlek. Avslutningsvis diskuteras översiktligt hur ett ersättningssystem kan utformas.</p>
<h2>Fallstudier i Degerfors och Strömsund</h2>
<p>Den största merkostnaden till följd av de senaste årens kraftiga befolkningsminskning har drabbat kommunerna genom att de tvingats finansiellt stödja bostadsföretagen. Båda kommunerna har avtal med den statliga bostadsdelegationen som har inneburit att ett stort antal bostäder har rivits eller på annat sätt avyttrats. Dessutom har kommunerna skjutit till kapital till bostadsföretagen. Statens insats har i Degerfors och Strömsund varit mer begränsad än i flertalet av de överenskommelser som gjorts med andra kommuner. Strömsunds kostnad uppgår sedan mitten av 1990-talet till 50 miljoner kronor, eller ca 3 700 kronor per invånare. I Degerfors har kostnaden uppgått till ca 48 miljoner kronor, motsvarande drygt 4 600 kronor per invånare idag.</p>
<p>I övrigt har befolkningsminskningen hittills  inte orsakat några betydande vakanser eller överkapacitet av verksamhetslokaler. Någon avdelning i förskolan har visserligen stängts, men i förhållande till den totala befolkningsförändringen är effekterna ändå mycket små. Utvecklingen för olika åldersgrupper och verksamheter har som nämnts tidigare hållit uppe efterfrågan på kommunal verksamhet. Att detta är en någorlunda allmän bild de senaste åren bekräftas av en studie från Svenska Kommunförbundet där ett antal kommuner med befolkningsminskning har intervjuats om sin lokalsituation . Problem med överskott på verksamhetslokaler ligger framförallt i framtiden.</p>
<p>Det ska emellertid inte tolkas som att alla lokaler utnyttjas maximalt. Båda kommunerna anser att de med dagens lokaler och infrastruktur skulle klara ett större befolkningsunderlag. Det kan förmodligen tolkas som att det sker en viss ”överkonsumtion” av lokaler idag. En orsak är att lokaler i krympande kommuner oftast saknar alternativ användning. En annan orsak är att vissa lokaler och anläggningar inte kan delas upp och tomställas eller hyras ut i delar. Ett exempel är fritidsanläggningar. Problemet är särskilt tydligt i glesbefolkade områden (se nedan).</p>
<p>På två områden är det enligt kommunerna särskilt svårt att minska kostnaderna när befolkningen minskar. Det första är gator och vägar. Behovet av och kostnaderna för t.ex. gatuunderhåll, vinterväghållning och belysning har för det kommunala gatunätet i stort sett inget samband med hur många som trafikerar gatorna. Underhåll måste göras med ungefär samma intervall oavsett trafikintensiteten. Det andra området är vattenförsörjning och avloppshantering. Även här kan kostnaderna endast minskas marginellt trots att antalet brukare och därmed avgiftsintäkterna kontinuerligt minskar.</p>
<p>Kollektivtrafik var en annan verksamhet som ansågs problematisk. Även om antalet resenärer blir färre när befolkningen minskar är det vanskligt att dra ner på turtätheten och därmed försämra servicen för kvarvarande invånare.</p>
<p>Båda kommunerna är väl medvetna om vilka problem som kan uppstå de närmaste åren på grund av den förväntade demografiska utvecklingen. Den mest dramatiska förändringen gäller elevantalet i grundskolan som kommer att minska radikalt. Antalet barn i barnomsorgen kan också komma att minska, men inte i samma utsträckning som inom grundskolan.</p>
<h2>Slutsatser och räkneexempel</h2>
<p>Utan tvekan finns det betydande merkostnader vid kraftig befolkningsminskning. Kommunernas lokal- och anläggningskostnader uppgår i genomsnitt till cirka 5 200 kronor per invånare. En stor del av lokal- och anläggningskostnaderna är fasta och svåra att påverka, åtminstone på kort sikt. En generell minskning av efterfrågan ger därför betydande merkostnader.</p>
<p>En del merkostnader beror på att det blir färre invånare som är med och betalar kostnaderna. Det gäller framförallt anläggningskostnader  och pensionsutbetalningar  från den ”gamla” pensionsskulden.</p>
<p>Färre invånare och hushåll minskar avgiftsintäkterna för vatten och avlopp respektive kommunens intäkter av skatter och bidrag.</p>
<p>Kostnaderna är däremot relativt oberoende av antalet brukare eller invånare. Att gator och va-anläggningar en gång byggts för en större befolkning ger därför merkostnader jämfört med andra kommuner med liknande struktur, men med stabilare befolkningsunderlag. Även på så lång sikt som 10 år kan en stor del av merkostnaden antas finnas kvar.</p>
<p>Pensionsutbetalningarna kommer successivt att öka i alla kommuner när fyrtiotalisterna lämnar arbetsmarknaden. Samtidigt ska pensionerna betalas av allt färre personer i många kommuner. Skillnaderna mellan kommunerna i pensionsutbetalningar räknat i kronor per invånare lär öka. Det kommer att bli en påtaglig ekonomisk belastning för kommuner med kraftig befolkningsminskning.</p>
<p>För övrigt beror merkostnaderna framförallt på överkapacitet av lokaler när efterfrågan minskar inom de stora åldersberoende verksamheterna. Även om förutsättningarna är något bättre för lokaler än för anläggningar är även lokalkostnader relativt fasta. Variationerna i efterfrågan av barnomsorg och utbildning är som framgick av kapitel 2 så stora att ersättning för överkapacitet av verksamhetslokaler inte bör kopplas till kommunens totala befolkningsförändring. Ersättningen för lokaler bör hänga samman med utvecklingen inom verksamheten.</p>
<p>I denna studie har vi försökt isolera de merkostnader som följer av befolkningsförändringar. Slutsatsen är att lokaler, anläggningar och pensionsskuld svarar för merparten av merkostnaderna för kommuner med kraftig befolkningsminskning. Jämfört med kommuner med liknande struktur är det tidigare investeringar och verksamhet som ger upphov till merkostnader. Med denna utgångspunkt bör t.ex. inte kommuner med befolkningsminskning ersättas för merkostnader inom kollektivtrafiken om det inte finns fasta kostnader i verksamheten. Kommuner med befolkningsminskning bör inte ersättas för en bättre service (t.ex. högre turtäthet) än i kommuner med liknande befolknings- och bebyggelsestruktur. Det är merkostnader för att producera en genomsnittlig service som bör kompenseras.</p>
<p>Som nämndes i kapitel 3 innebär detta också att personalkostnader i huvudsak betraktas som rörliga kostnader som kan anpassas när efterfrågan minskar. Viss hänsyn bör dock tas till att det finns trögheter i anpassningsprocessen. Till exempel kommer inte en kontinuerlig befolknings-/efterfrågeminskning att motsvara heltidstjänster i mindre kommuners alla verksamheter och uppgifter. Större minskningar av efterfrågan för någon verksamhet och därmed stora personalneddragningar ställer också betydligt större krav på den politiska processen än vad en mer stabil utveckling gör. En mindre kompensation för högre personalkostnader kan därför vara rimlig.</p>
<p>Utöver kostnadsutjämningens ersättning för befolkningsminskning har kommuner med minskande befolkning viss fördel av att intäkter av skatt och utjämning släpar efter. Antalet invånare den 1 november året innan bidragsåret bestämmer kommunens intäkter av skatter, utjämning och generella statsbidrag. Om befolkningen minskar med en procent per år får kommunen intäkter för en befolkning som i genomsnitt under året är 2/3 procents större än den faktiska. Det motsvarar drygt 200 kronor per invånare. Denna effekt får antas täcka de merkostnader som följer av att personalstyrkan måste anpassas när efterfrågan minskar.</p>
<p>I uppdraget ingick frågeställningen om kommunerna har olika förutsättningar att hantera befolkningsförändringarnas ekonomiska konsekvenser. Den viktigaste skillnaden för kommuner med befolkningsminskning gäller bebyggelsestrukturen.</p>
<h2>Tätort eller glesbygd</h2>
<p>I tätbefolkade områden kan överkapacitet av verksamhetslokaler hanteras mer ekonomiskt rationellt än i glesbefolkade områden. Fördelen med lite större tätorter är att man t.ex. har flera skolor. Någon eller några av dessa kan tas ur bruk vid större minskningar av efterfrågan. Att riva eller på annat sätt avyttra en skola innebär att kommunen sparar in drift- och underhållskostnader som i genomsnitt utgör mer än hälften av lokalkostnaden. Man kan dessutom välja den skola som har störst behov av underhåll eller reinvesteringar. Möjligheten att använda lokaler i annan verksamhet är dessutom betydligt större i tätort än i glesbygd.</p>
<p>I glesbygd är problematiken större. Att lägga ner en skola får andra ekonomiska konsekvenser. Eleverna måste skjutsas till någon annan skola. Ofta över långa avstånd och till stora kostnader. Det kommer inte alltid att vara praktiskt möjligt eller rationellt att lägga ner glesbygdsskolor även om elevantalet minskar dramatiskt. I de fall som skolor ändå läggs ner går det inte att välja vilka utifrån framtida investerings- och underhållsbehov.</p>
<p>I de fall en nedlagd skola ersätts av en friskola i samma område kommer kommunen inte att uppnå den avsedda besparingen i lokalkostnad. Under den period när elevantalet ökade i de allra flesta kommuner har detta inte varit ett så stort problem. Under de kommande åren när elevantalet kommer att minska i nästan alla kommuner är situationen annorlunda. Om nya friskolor inte samordnas med kommunens övergripande planering av lokalförsörjningen reduceras de möjliga och nödvändiga kostnadsbesparingarna.</p>
<p>Som framgick av kapitel 2 kommer antalet elever i grundskolan att minska drastiskt i flertalet kommuner med befolkningsminskning under de närmaste åren. Det kommer att få stora ekonomiska konsekvenser för kommuner med gles bebyggelsestruktur och många små skolor.</p>
<p>I utjämningen för grundskolan finns dock en särskild ersättning för de merkostnader som följer av små skolor och höga skolskjutskostnader. Ersättningen beräknas efter var i kommunen barn i skolåldern är bosatta. Frågan är i vilken utsträckning denna ersättning mildrar konsekvenserna för glesbygdskommuner?</p>
<p>Glesbygdsverket har via en specialkörning av glesbygdsmodellen för Strömsunds kommun belyst effekterna av färre elever i glesbygdskommuner. Glesbygdsverket har beräknat merkostnaderna för små skolor och skolskjutsar vid två olika tidpunkter, år 2001 och 2008. Som approximation för antalet elever och dess geografiska fördelning år 2008 har utgångspunkten varit dagens barn i förskoleåldern. Eftersom flyttfrekvensen för barnfamiljer är relativt låg bör detta utgöra en rimlig uppskattning av elevunderlaget år 2008. Av praktiska skäl avser beräkningen endast de sex yngsta årskullarna.</p>
<p>I beräkningen minskar antalet elever i dessa åldrar från 1 092 till 625 mellan år 2001 och 2008. Det är en minskning med knappt 43 procent. Beräkningen bygger på ett antal fiktiva skolenheter som placeras optimalt i kommunens geografi. Antalet fiktiva skolenheter blir 19 i beräkningen för år 2001 respektive 15 i beräkningen för år 2008.</p>
<p>Merkostnaden per elev ökar från 11 100 kronor år 2001 till 15 300 år 2008. Det är en relativt kraftig ökning av ersättningen per elev  för små skolor och skolskjutsar som beror på att färre elever innebär att antalet elever per skola minskar kraftigt och därmed merkostnaderna per elev. Denna ökade ersättning kan dock inte på långa vägar kompensera för den kraftiga minskningen av antalet elever.  I den åldersberoende delen av kostnadsutjämningen för grundskolan är ersättningen per elev ca 55 000 kronor. Något förenklat kan glesbygdsmodellen sägas kompensera kommunen i exemplet för runt 10 procent av den minskade ersättning som följer av den kraftiga elevminskningen.</p>
<p>Merkostnaderna beräknas utifrån en kostnadsfunktion där merkostnaden per elev bestäms av antalet elever i varje skola. Ju färre elever, desto större merkostnad per elev. I de antaganden som ligger bakom kostnadsfunktionen ingår bland annat lokalkostnader. Kostnaden per kvadratmeter har antagits till 800 kronor, vilket är knappt 200 kronor mer än genomsnittskostnaden för skollokaler. Även antagandena om lokalyta per elev förefaller väl tilltagna. En mindre nedgång i elevantalet bör därför kunna klaras inom de lokalkostnader som ges av modellen.</p>
<p>En uppdatering av den särskilda glesbygdsmodellen mildrar effekterna av den kraftiga minskningen av antalet grundskoleelever. Men det ändrar inte den övergripande slutsatsen att det kommer att krävas stora kostnadsbesparingar inom skolan de kommande åren. Situationen är dock densamma i mer tätbebyggda kommuner med kraftig befolkningsminskning. Oavsett bebyggelsestruktur kommer många kommuner behöva stöd för att klara de merkostnader som följer av att de idag har för många eller för stora skolor. Någon ytterligare särskild kompensation för glesbygdskommuner är dock inte motiverad om ersättningen för små skolor och skolskjutsar uppdateras med högst ett par års mellanrum.</p>
<h2>Räkneexempel</h2>
<h2>Verksamhetslokaler</h2>
<p>Åldersberoende verksamheter</p>
<p>Genomsnittskostnaden för förskole- och skollokaler är cirka 10 000 kronor per barn eller elev (något lägre i förskolan). Detta får också antas vara den ersättning som kommunerna erhåller för lokalkostnader i kostnadsutjämningen. Kompensation för merkostnader inom de verksamheter som riktar sig till specifika åldersgrupper bör som tidigare nämnts kopplas till utvecklingen av dessa åldersgrupper.</p>
<p>I Degerfors är summan av antalet barn i barnomsorgen samt antalet elever i grund- och gymnasieskolan cirka 2 150. En efterfrågeminskning med 10 procent skulle alltså innebära 215 färre barn eller elever.</p>
<p>Kommunens merkostnad för lokaler i detta exempel kan därför uppskattas till 215 * 10 000 = 2,1 miljoner kronor. Det motsvarar drygt 200 kronor per invånare  i kommunen (2 100 000/10 400 inv.). Detta är med andra ord den merkostnad som uppstår i kommunen om de ursprungliga lokalkostnaderna inte alls kan reduceras.</p>
<p>Ersättning av merkostnader för lokaler i åldersberoende verksamheter kan beräknas utifrån efterfrågeminskningen under t.ex. fem år. Det innebär att kommunen också ersätts under lika många år.</p>
<p>Övriga lokaler</p>
<p>Utöver lokalerna i de stora verksamheterna finns också en del ytterligare lokaler, t.ex. för vuxenutbildning, individ- och familjeomsorg samt lokaler som hyrs ut till näringslivet i kommunen. Kostnaderna för dessa uppgår i genomsnitt till 900 kronor per invånare och år. Efterfrågan på dessa lokaler kan antas ha ett samband med den långsiktiga utvecklingen av det totala antalet invånare. Om ersättningen därför beräknas över t.ex. en tioårsperiod bör den årliga ersättningen reduceras (jämfört med om kommunen som ovan ersätts under fem år). Om kommunen under 10 år ersätts för halva den ursprungliga kostnaden vid en befolkningsminskning på 10 procent blir den årliga ersättningen cirka 50 kronor per invånare  (450/0,9 = 50, dvs. hälften av 900 kr/inv. divideras med 90 % av den ursprungliga befolkningen).</p>
<h2>Pensionsskulden</h2>
<p>Den genomsnittliga utbetalningen av pensioner från den ”gamla” skulden var år 2001 cirka 790 kronor per invånare . På grund av vissa problem med jämförbarheten av utbetalningarna detta år har merkostnaderna istället fått uppskattas utifrån skillnaderna i pensionsskuld. Den genomsnittliga pensionsskulden var år 2001 cirka 16 700 kronor per invånare. I decil 1 (kommunerna med den största befolkningsminskningen) var skulden 20 400 kronor per invånare eller 22 procent högre än genomsnittskommunens.</p>
<p>Merkostnaden i decil 1 med en genomsnittlig befolkningsminskning på 13 procent mellan 1991 och 2001 kan därför uppskattas till 22 procent av 790, dvs. 175 kronor per invånare. För en kommun med en befolkningsminskning på 10 procent blir merkostnaden något mindre, uppskattningsvis 135 kronor per invånare  (10/13 * 175).</p>
<h2>Anläggningar</h2>
<p>Nettokostnaden för gator och vägar uppgick år 2001 till cirka 770 kronor per invånare. Kostnaderna för anläggningar kan inte minskas i samma takt som för lokaler. Om kommunen därför under 10 år ersätts för 75 procent av den ursprungliga kostnaden vid en befolkningsminskning på 10 procent blir den årliga ersättningen per invånare i genomsnitt 64 kronor (770*0,1*0,75/0,9 = 64, dvs. 10 % av verksamhetens kostnader multipliceras med 75 % och divideras sedan med 90 % av den ursprungliga befolkningen).</p>
<p>Bruttokostnaden (minskat med interna intäkter) för vatten och avlopp var i genomsnitt ca 1 200 kronor per invånare år 2001. Motsvarande beräkning som ovan ger en merkostnad på 100 kronor per invånare.</p>
<p>Lokal- och anläggningskostnaderna inom fritid och kultur var i genomsnitt ca 490 kronor per invånare år 2001. Motsvarande beräkning som ovan ger en merkostnad på 41 kronor per invånare.</p>
<p>Det vill säga merkostnaderna för anläggningar vid en befolkningsminskning på 10 procent uppgår i detta exempel till drygt 200 kronor per invånare.</p>
<h2>Lägre ersättning än i nuvarande system</h2>
<p>Den ersättning för befolkningsminskning som bör kopplas till utvecklingen av kommunens totala folkmängd  uppgick i räkneexemplet ovan för en kommun med 10 procent befolkningsminskning på 10 år till knappt 400 kronor per invånare. Om man behåller dagens spärr (vilket förefaller rimligt) som innebär att enbart befolkningsminskning utöver två procent ersätts blir ersättningen 50 kronor per invånare och procent som befolkningsminskningen överstiger två procent. Med andra ord en halvering av den del av dagens ersättning som beror av kommunens befolkningsminskning under de senaste tio åren.</p>
<p>Den nuvarande ersättningen för befolkningsminskning ger en kompensation som, särskilt mot bakgrund av nittiotalets demografiska utveckling, överstiger vad som kan motiveras utifrån merkostnader för lokaler och anläggningar. Strömsunds kommun kan här utgöra exempel.</p>
<p>Mellan år 1990 och 2000 minskade befolkningen i Strömsunds kommun med ca 2 000 personer eller 13 procent. I 2002 års kostnadsutjämning erhöll därför kommunen en ersättning för befolkningsminskning på 1 100  kronor per invånare, motsvarande 15 miljoner kronor.</p>
<p>År 2001 uppgick kommunens lokal- och anläggningskostnader enligt räkenskapssammandraget till 102 miljoner kronor. Det motsvarar 7 500 kronor per invånare, vilket är betydligt högre än genomsnittet på 5 200 kronor per invånare. Kommunen får alltså en ersättning för befolkningsminskning som motsvarar knappt 15 procent av kommunens lokal- och anläggningskostnader.</p>
<p>Lokalkostnaderna för grundskola samt äldre- och handikappomsorg uppgår tillsammans till ca 70 miljoner kronor. Mellan år 1990 och 2000 ökade antalet barn 7 15 år med åtta procent och antalet personer 80 år eller äldre med sex procent. Det vill säga knappt 70 procent av kommunens lokal- och anläggningskostnader återfinns i verksamheter där efterfrågan inte minskat under perioden. Mot denna bakgrund är det svårt att motivera en ersättning för befolkningsminskning av nuvarande storleksordning.</p>
<h2>Ersättningen</h2>
<p>Slutsatsen av ovanstående är att ersättningen för kraftig befolkningsminskning eller snarare efterfrågeminskning bör vara tvådelad (precis som idag).</p>
<p>Den ena delen bör beräknas utifrån förändringens av kommunens totala invånarantal. Denna del bör främst avse anläggningskostnader samt kostnader för pensionsutbetalningar. Ersättningen bör ha ett relativt långt tidsperspektiv, t.ex. som för närvarande 10 år. Det är i denna del viktigt att följa upp utvecklingen av pensionsskuld och pensionsutbetalningar.</p>
<p>Den andra delen bör utgå från förändringar av efterfrågan i de verksamheter som riktar sig till specifika målgrupper. Dessa verksamheter drabbas av snabbare förändringar och bör därför ha ett kortare tidsperspektiv, t.ex. 5 år. En annan anledning till ett kort tidsperspektiv är att kommunerna kan tvingas skriva ner verksamhetslokalernas värden relativt omgående. Ett allt för kort tidsperspektiv kan dock innebära att relativt vanliga fluktuationer av antalet personer i olika åldersgrupper kompenseras. Efterfrågeförändringar bör mätas utifrån förändringarna av antalet personer i berörda åldersgrupper, men kan också ta hänsyn till större förändringar i verksamheten som t.ex. om andelen inskrivna barn i barnomsorgen ökar i landet. Det finns egentligen ingen anledning till att endast de kommuner som har en total befolkningsminskning över en viss nivå ska komma ifråga för denna ersättning. För att minska ersättningens känslighet för tillfälliga fluktuationer kan det vara rimligt att endast minskning över en viss nivå ersätts, t.ex. fem procent över en femårsperiod. Mot bakgrund av att lokaler trots allt inte heller har en evig livslängd (avskrivningstiden är normalt 33 år) bör man också kunna klara en mindre kontinuerlig minskning av efterfrågan utan att merkostnaderna blir särskilt stora.</p>
<p>Hur rimlig i förhållande till kommunens avvecklingskostnader är då en ersättning beräknad enligt ovan? En ersättning beräknad utifrån efterfrågeminskning under en femårsperiod innebär också att kommunen ersätts med den genomsnittliga lokalkostnaden under fem år.</p>
<p>Den årliga lokalkostnaden för lite äldre lokaler motsvarar oftast någonstans mellan 20 och 40 procent av lokalens bokförda värde. Att under fem år ersätta kommunen motsvarande verksamhetens genomsnittliga lokalkostnad innebär därför i normalfallet en sammantagen ersättning som överstiger nedskrivningsbehovet. Med denna ersättning finns därför också ett utrymme för att klara drift- och underhållskostnader under en övergångsperiod.</p>
<p>I räkneexemplet ovan är merkostnaderna för minskande befolkning beräknade efter olika genomsnittskostnader för lokaler och anläggningar. Det är analogt med hur utjämningen fungerar i övrigt. I de fall kommunen har högre kostnader än genomsnittet kommer kommunens merkostnader inte helt att kompenseras. Om kommunen däremot har lägre kostnader än genomsnittet sker istället en viss överkompensation. Det enda sättet att korrigera för detta är att justera kommunens ersättning utifrån bedömda behov och kostnader enligt kostnadsutjämningen. T.ex. skulle den beräknade merkostnaden för gator och vägar kunna korrigeras utifrån kommunens ersättning för denna verksamhet i kostnadsutjämningen jämfört med genomsnittskommunen. Det är dock mycket tveksamt om problematiken är så stor att det motiverar en lösning som ytterligare komplicerar utjämningen i så stor utsträckning.</p>
<p>I övriga delar av kostnadsutjämningen är det mot bakgrund av den förväntade utvecklingen inom grundskolan framförallt viktigt att skolmodellens ersättning för små skolor och skolskjutsar uppdateras med tätare mellanrum.</p>
<h2>Kapitel 5 Kommuner med befolkningstillväxt Fallstudier i Värmdö och Kungsbacka</h2>
<p>Värmdö kommun växer i betydligt snabbare takt än Kungsbacka men kommunerna har ändå många likheter. Kommunerna har för storstadsregioner ovanligt stora glesbefolkade områden. Dessa områden har traditionellt varit fritidsområden. Det är också en viktig orsak till den snabba befolkningstillväxten. I kommunerna finns många fritidsbostäder. Dessa har successivt konverterats till permanentbostäder, vilket också innebär att befolkningstillväxten och därmed verksamhetens expansion är svår att styra på ett ekonomiskt rationellt sätt. Historiskt har båda kommunerna också haft en positiv syn på nya bostadsområden och befolkningstillväxt. Kommunerna har dock delvis omvärderat denna politik de senaste åren och förefaller bli allt mer restriktiva till att planlägga nya bostadsområden.</p>
<p>Åldersstrukturen är också likartad, med många barn och relativt få äldre och yngre vuxna. Kommunerna utmärks av en hög andel småhusboende och är attraktiva boendemiljöer för barnfamiljer. Det späder i sin tur på befolkningstillväxten eftersom inflyttarna i hög grad är barnfamiljer eller blivande barnfamiljer. Födelsetalen och födelseöverskotten är därför höga.</p>
<p>Båda kommunerna har gjort stora investeringar i skolan och förskolan under andra halvan av 90-talet. Kungsbacka har t.ex. investerat drygt 800 miljoner i skollokaler sedan 1995, vilket motsvarar drygt 12 000 kronor per invånare. Värmdö har investerat 534 miljoner, eller knappt 17 000 kronor per invånare.</p>
<p>Den största oron gäller därför låneskulden som har ökat dramatiskt sedan mitten av 1990-talet. I Värmdö med 460 miljoner kronor (inkl. skulder i Värmdö Kommunfastigheter AB) och i</p>
<p>Kungsbacka med 350 miljoner. I Kungsbackas fall har skuldökningen hållits tillbaka av försäljningar av energiaktier m.m.</p>
<p>Utöver de stora investeringarna lyfter bägge kommunerna fram den så kallade eftersläpningseffekten  som ett särskilt problem. Med eftersläpningseffekten menas att kommunernas och landstingens intäkter av skatter och bidrag bestäms av antalet invånare i kommunen den 1 november året innan. Om invånarantalet vid mitten av året kan antas utgöra årets medelbefolkning blir eftersläpningen därför 8 månader (från 1/11 till 30/6). För en kommun som Värmdö med en genomsnittlig befolkningstillväxt de senaste fem åren på 3,3 procent blir eftersläpningen varje år 2,2 procent (8/12 * 3,3). Det innebär att kommunens intäkter baseras på en befolkning som i genomsnitt är 2,2 procent lägre än den faktiska. En procent av kommunens intäkter av skatter och bidrag uppgår till ca 300 kronor per invånare.</p>
<p>Beräkningen av kostnadsutjämningen släpar efter ännu mer. Hur stora andelar av befolkningen som är barn, ungdomar eller äldre är centralt för kommunens utfall i kostnadsutjämningen. Andelarna bestäms av åldersstrukturen den 1 januari året före inkomståret. I denna beräkning är det dock inte självklart att senare befolkningsdata skulle ge bättre utfall i kostnadsutjämningen.</p>
<p>Ett särskiljande drag för växande kommuner är självfallet att nya bostadsområden planeras och byggs i kommunen. Nya bostadsområden förefaller dock i sig inte ge upphov till några särskilda merkostnader för kommunerna. Exploatörerna får stå för de investeringar i gator och annan infrastruktur som krävs. Det är kommunens investeringar i verksamhetslokaler som utgör huvudproblemet.</p>
<p>Kungsbacka och Värmdö har haft en snabb och kontinuerlig befolkningstillväxt under mycket lång tid. Man kan fråga sig vad det är som gör att befolkningstillväxtens ekonomiska konsekvenser först nu har hamnat i fokus? Varför har inte dessa kommuner ansträngt sig mera för att dämpa befolkningstillväxten om de ekonomiska konsekvenserna är så svåra?</p>
<p>Den viktigaste förklaringen är troligen att statsbidrags- och utjämningssystem fram till 1993 års reform var konstruerad på ett sätt som var mer ekonomiskt fördelaktigt för kommuner med befolkningstillväxt. För det första utgick en stor del av de specialdestinerade statsbidrag till barnomsorgen och skolan (dessa bidrag överfördes 1993 till den s.k. påsen), verksamheter som är relativt sett större i kommuner med befolkningstillväxt. Alla kommuner var dessutom garanterade en viss skattekraft, en så kallad grundgaranti. Denna varierade över landet på relativt godtyckliga grunder. Den garanterade skattekraften justerades sedan för åldersstruktur och andra indikatorer på behovsskillnader. Kommuner med en egen skattekraft som översteg den garanterade (t.ex. Värmdö och Kungsbacka) behöll i det gamla systemet merparten av de skatteintäkter som låg över den garanterade nivån. Dessutom finansierades verksamhetsutbyggnaden delvis av statliga investeringsbidrag. De ekonomiska förutsättningarna vid befolkningstillväxt var därför helt annorlunda än idag.</p>
<p>I Kungsbacka  finns för närvarande stora kapacitetsproblem i förskolan. Kommunen hade tidigare en mycket hög barnomsorgstaxa. Effekten av maxtaxan har blivit en mycket kraftig ökning av efterfrågan. Efterfrågeökningen har beräknats motsvara 25 avdelningar.</p>
<p>De närmaste åren är kommunens största problem den kraftiga ökningen av antalet gymnasieelever. Kommunen planerar investeringar i gymnasielokaler på cirka 600 miljoner kronor, varav närmare 400 miljoner avser nya lokaler.</p>
<p>Värmdös största investeringsbehov de närmaste åren finns inom VA-verksamheten. Kommunen har redan en av landets högsta VAtaxor. Kommunen har nu dessutom nått en tröskel där den nuvarande kapaciteten inte längre räcker till. Kommunen måste därför investera i storleksordningen 200 300 miljoner kronor de närmaste åren. Värmdös problem är förmodligen inte ett generellt problem för växande kommuner, utan orsakas bland annat av Värmdös geologiska struktur och dåliga vattentillgång. Men det för ändå tankarna till ett alternativ eller komplement till en mer generell ersättning för växande kommuner. Särskilda investeringsbidrag till kommuner som når trösklar inom olika verksamheter har en fördel i träffsäkerheten.</p>
<h2>Slutsatser och räkneexempel</h2>
<p>Två omständigheter är svåra att bortse från när det gäller ekonomiska konsekvenser av en snabb och kontinuerlig befolkningstillväxt:</p>
<p>• Intäkterna släpar efter</p>
<p>• Nya lokaler och anläggningar kostar mer än gamla</p>
<p>Den så kallade eftersläpningseffekten är lätt att beräkna och kan enklast kompenseras via avräkning i efterhand. I Norge har nyligen befolkningsunderlaget för beräkning av inkomst- och kostnadsutjämning flyttats fram ett år. Numera bestäms dessa av befolkningen den 1 januari under inkomståret. En omräkning av kommunernas intäkter sker därför under året.</p>
<p>Att beräkna befolkningstillväxtens merkostnader för lokaler eller anläggningar är svårare. Analysen av investeringar under perioden 1996 2001 visade att de 29 kommuner som hade den snabbaste befolkningstillväxten i genomsnitt investerade knappt 300 kronor mer per invånare och år än genomsnittskommunen.</p>
<p>Det bästa underlaget för att ringa in växande kommuners merkostnader för lokaler är de analyser av sambandet mellan befolkningsförändringar och lokalkostnader som gjordes i kapitel 3. För de snabbast växande kommunerna var merkostnaden i genomsnitt 170 kronor per kvadratmeter för skollokaler och 94 kronor per kvadratmeter i förskolan. Merkostnaden bör dock reduceras eftersom underhållskostnaderna var osedvanligt höga i kommunerna med den snabbaste befolkningstillväxten detta år. Underlaget för att beräknad dessa merkostnader var dock begränsat och det finns en risk att dessa belopp ändå är en underskattning av merkostnaden för kommuner som växer så snabbt som Värmdö och Kungsbacka och som har investerat så stora belopp i skollokaler på senare år. Kostnaderna för nya lokaler är minst dubbelt så höga som genomsnittet.</p>
<p>Den mest positiva ekonomiska effekten av att befolkningen växer i snabb takt är att utbetalningarna av pensioner intjänade före år 1998 blir en mindre belastning än annars.</p>
<p>Även i övrigt kan det finnas vissa positiva ekonomiska effekter av att befolkningen växer. En svag till måttlig efterfrågeökning torde vara idealisk för att uppnå en ekonomiskt rationell verksamhet. Fördelarna ska dock inte överdrivas. Som framgick i kapitel 2 växer inte efterfrågan på alla kommunala tjänster i takt med den sammantagna befolkningstillväxten. Variationerna är mycket stora. Det är dessutom lätt att förväxla generella stordriftsfördelar för positiva effekter av kraftig befolkningstillväxt. När befolkningen växer kan en del av de fasta resurserna nyttjas av flera, även om det också krävs nyinvesteringar. Dessa (eventuella) stordriftsfördelar beror dock inte på befolkningstillväxten utan på befolkningsunderlagets storlek.</p>
<p>Det är ändå rimligt att utgå från att de positiva effekterna av en kontinuerlig men inte allt för snabb efterfrågetillväxt medför att merkostnaderna är marginella för verksamheter som inte vänder sig till en specifik grupp i kommunen. En ersättning för växande kommuner bör därför inriktas på de merkostnader som följer av snabba efterfrågeökningar i de stora åldersberoende verksamheterna.</p>
<h2>Räkneexempel</h2>
<h2>Skolan:</h2>
<p>Om merkostnaden för skollokaler med hänsyn till underhållskostnaderna minskas från 170 till 140 kronor per kvadratmeter och den genomsnittliga ytan per elev antas vara 16 kvadratmeter blir merkostnaden per elev 2 240 kronor. Som exempel har Kungsbacka ca 12 000 elever i grund- och gymnasieskolan. Det ger en merkostnad på knappt 27 miljoner kronor eller cirka 400 kronor per invånare.</p>
<p>Ett alternativt sätt att beräkna merkostnaderna för växande kommuner som bättre tar hänsyn till varje kommuns efterfrågetillväxt är att direkt utgå från kostnaden för nya lokaler. Merkostnaden för en ny skola jämfört med genomsnittsskolan är minst 800 kronor per kvadratmeter. Det ger en merkostnad per elev på minst 12 000 kronor. I Kungsbacka ökade antalet barn och ungdomar 7 15 år med drygt 2 100 personer mellan 1996 och 2001. Om alla dessa elever går i nya skolor blir merkostnaden drygt 25 miljoner kronor eller knappt 400 kronor per invånare.</p>
<h2>Ersättningen</h2>
<p>Det är rimligt att åtminstone de kommuner som växer allra snabbast kompenseras för eftersläpningen i dagens intäktssystem. Detta kan göras genom en avräkning i efterhand och utgå från skillnaden mellan invånarantalet den 30 juni inkomståret och den 1 november året innan.</p>
<p>I övrigt är det framförallt stora ökningar av antalet barn, ungdomar eller äldre som ger upphov till stora investeringsbehov i den kommunala verksamheten. Ersättningen bör därför reserveras för kommuner som har haft en snabb efterfrågetillväxt inom någon eller några av verksamheterna barnomsorg, grundskola, gymnasieskola eller äldreomsorg. I praktiken är det inget som hindrar att en kommun med befolkningsminskning också kan ersättas för t.ex. en osedvanligt snabb ökning av efterfrågan inom äldreomsorgen. Ersättningen kan helt utgå från utvecklingen av antalet personer i relevanta åldersgrupper.</p>
<p>Tidsperspektivet bör vara relativt kort, t.ex. 5 år. Som framgick av kapitel 2 kan betydande efterfrågeökningar inträffa även under en så kort tidsperiod.</p>
<p>Det är inte rimligt att kompensera växande kommuner för hela efterfrågeökningen. En mindre ökning kan ofta rymmas inom befintlig organisation och får även i övrigt antas ge goda förutsättningar för ett rationellt lokalutnyttjande.</p>
<p>Den ersättning för växande efterfrågan som skisserats i räkneexemplet har vissa likheter med ett investeringsbidrag. Kommunerna ersätts för högre lokalkostnader till följd av att verksamheternas efterfrågan har ökat i så snabb takt att det krävts investeringar i nya lokaler. Kommunerna ersätts således inte direkt för genomsnittligt dyrare lokaler, utan för de nyinvesteringar som krävts under en period.</p>
<p>I praktiken blir antalet år med ersättning för en viss efterfrågeökning lika lång som den tidsperiod över vilken efterfrågeökningen mäts. Det vill säga kommuner med växande efterfrågan ersätts under fem år. Även om merkostnaderna för nya lokaler successivt avtar är ersättningsperioden ändå kort. Detta kompenseras åtminstone delvis om ersättningen inte reduceras under de fem år kommunen får ersättning.</p>
<h2>Fallstudie i Västernorrlands läns landsting</h2>
<p>Företrädarna för landstinget angav befolkningsminskningen som en av anledningarna till att landstinget under flera år har haft svårt att få ekonomin att gå ihop. Man menade då att färre invånare innebär lägre intäkter. Överkapacitet till följd av befolkningsminskningen framhölls inte som något större problem.</p>
<p>På kostnadssidan är det för närvarande tre förhållanden som utgör särskilda orosmoment. Dessa är det relativt omfattande bruket av s.k. stafettläkare, läkemedelsreformen och ökande kostnader för riks- och regionsjukvård. Ingen av dessa har dock något direkt samband med landstingets befolkningsutveckling.</p>
<p>Man menade inte heller att landstinget har en allmän minskning av efterfrågan på hälso- och sjukvård på grund av befolkningsminskningen. Ett minskat antal invånare kan ha uppvägts av befolkningens åldrande och en allmän efterfrågeökning, bland annat till följd av den medicinskt-tekniska utvecklingen. Däremot kan efterfrågan ha minskat i flera områden i landstinget. Västernorrland har stora glesbygdsområden som drabbats hårt av utflyttning. Det innebär att överkapacitet uppstår i framförallt landstingets primärvård. Till viss del kan dessa problem ändå antas hanteras av den särskilda utjämningsfaktor som beaktar ett svagt befolkningsunderlag.</p>
<p>En betydande strukturell förändring av hälso- och sjukvården under det senaste decenniet är den kraftiga reduceringen av antalet vårdplatser. Istället har öppenvården byggts ut. Det förefaller dock inte som om denna strukturella förändring ger någon betydande minskning av efterfrågan på verksamhetslokaler.</p>
<p>Landstinget har dock minskat sin lokalanvändning under senare år. De använda lokalytorna (egna plus inhyrda minus vakanser) har minskat med cirka 8 procent mellan 1996 och 2001. En orsak är ombyggnaden av Örnsköldsviks sjukhus. Med hjälp av stöd från Kommundelegationen har landstinget kunnat få mer ändamålsenliga lokaler och samtidigt reducera lokalytorna.</p>
<h2>Slutsatser och räkneexempel</h2>
<p>Landsting med kraftig befolkningsminskning ersätts idag via ett särskilt bidrag som inte är en del av utjämningen mellan landsting. Om överkapacitet och högre fasta kostnader per invånare kan uppstå i kommunerna är det inte orimligt att tänka sig att detsamma gäller för landstingen. Av flera skäl är dock problematiken väsentligt mindre än i kommunerna.</p>
<p>Landstingen har, som tidigare redogjorts för, väsentligt mindre av lokaler och anläggningar än kommunerna. Jämfört med kommunkoncernen utgör landstingens tillgångar mindre än 10 procent. Enbart grundskolans lokalkostnader är större än för hela landstingens verksamhet. Förklaringen är att i grundskolan måste lokalutrymme finnas för alla  7 15-åringar, eftersom i stort sett alla är där samtidigt. I sjukvården är besöken mer sporadiska och endast en begränsad andel av befolkningen behöver ”sjukvårdsyta” en vanlig dag.</p>
<p>När det gäller befolkningsförändringarna finns det också viktiga skillnader. Inget län/landsting minskar befolkningen i samma snabba takt som de värst drabbade kommunerna. Över 100 kommuner hade en större procentuell minskning av befolkningen mellan år 1995 och 2001 än det mest utsatta landstinget (Jämtland).</p>
<p>Efterfrågan på landstingens verksamhet drabbas inte heller på samma sätt som i kommunerna av de kraftiga förändringarna för olika åldersgrupper som redovisades i kapitel 2. Det finns ingen motsvarighet till den efterfrågeminskning och det lokalöverskott inom grundskolan som kommer att drabba många kommuner de kommande åren. Den normala utvecklingen för landsting med befolkningsminskning är snarare att efterfrågan inte minskar i samma takt som befolkningen. Befolkningsminskningen beror i hög grad på nettoutflyttningen av yngre vuxna, vilka har en relativt låg sjukvårdskonsumtion. De äldsta, som har den högsta sjukvårdskonsumtionen, flyttar dock inte i någon nämnvärd utsträckning. Det gäller med största sannolikhet också de sjukaste och mest vårdkrävande individerna. Att äldre och andra vårdtunga grupper därmed kommer att utgöra en större andel av befolkningen hanteras i kostnadsutjämningen för hälso- och sjukvård.</p>
<p>En mindre kompensation för efterfrågeminskning kan dock vara rimlig. En orsak är att befolkningsminskningen kan vara särskilt stor i glesbefolkade områden. Även om gles bebyggelsestruktur hanteras i utjämningssystemet finns ingen särskild kompensation för att antalet invånare och därmed kanske också lokalbehovet en gång var större.</p>
<p>Det avgjort största problemet med fasta kostnader för landsting med befolkningsminskning är istället pensionsförmånerna intjänade före år 1998. Att färre invånare ska finansiera utbetalningarna från den ”gamla” pensionsskulden utgör den avgjort största ekonomiska belastningen för landsting med befolkningsminskning.</p>
<h2>Räkneexempel</h2>
<h2>Lokaler</h2>
<p>Landstingens lokalkostnader uppgår till cirka 1 100 kronor per invånare. Fem procent av lokalerna kostar därför 55 kronor per invånare.  För ett landsting som har minskat befolkningen med fem procent är detta dock en överskattning av kompensationsbehovet eftersom efterfrågan normalt inte minskar i samma takt som antalet invånare (se nedan).</p>
<h2>Pensionsskulden</h2>
<p>Landstingens pensionsskuld uppgår i genomsnitt till cirka 10 600 kronor per invånare. Pensionsskulden är cirka 20 procent högre än genomsnittet i de landsting som har haft den största befolkningsminskningen de senaste 10 åren. De årliga utbetalningarna uppgår i genomsnitt till cirka 400 kronor per invånare.</p>
<p>Det innebär att den årliga merkostnaden är cirka 80 kronor per invånare  (20 procent av 400) för de landsting som har haft den största befolkningsminskningen.</p>
<h2>Ersättningen</h2>
<p>Ersättning för pensionsutbetalningar bör utformas på samma sätt som för kommunerna. Ersättningen bör ta sin utgångspunkt dels i den för landsting genomsnittliga utbetalningen, dels skillnaderna i pensionsskuld mellan landsting med kraftig befolkningsminskning och övriga landsting . Tidshorisonten bör vara relativt lång, t.ex. 10 år.</p>
<p>Utvecklingen av såväl kommunernas som landstingens pensionsutbetalningar bör kontinuerligt följas upp. Merkostnaderna kommer att bli ännu större om några år. Om befolkningsminskningen avtar i de delar av landet som länge har haft minskande befolkning bör ersättningens tidshorisont förlängas, eftersom nuvarande skillnader i pensionsskuld per invånare beror på den befolkningsminskning som redan ägt rum. Dessa skillnader försvinner inte även om befolkningsunderlaget stabiliseras.</p>
<p>En ersättning för minskad efterfrågan/lokalanpassning bör ha ett kortare tidsperspektiv och helst beräknas utifrån förändringarna för olika åldersgrupper. Enligt tidigare analyser kompenserar kostnadsutjämningens hälso- och sjukvårdsmodell landstingen för omkring hälften eller mer av de minskande intäkter som uppstår i andra delar av intäktssystemet till följd av befolkningsminskning . Det innebär att merkostnaden för lokaler högst bör uppgå till hälften av ovanstående 55 kronor per invånare. Om landstingen liksom kommunerna endast kompenseras för befolkningsminskning utöver två procent blir den beräknade ersättningen därför knappt 10 kronor per invånare och procent som befolkningsminskningen överstiger två procent under en femårsperiod.</p>
<p>Av några skäl kan en sådan ersättning ändå ifrågasättas. Den beräknade merkostnaden är relativt blygsam och uppvägs troligen av en kontinuerlig allmän ökning av efterfrågan på sjukvård, bland annat pga den medicinskt-tekniska utvecklingen. Inom nästan alla län sker dessutom en omfördelning av befolkningen som kräver omställning och anpassning av sjukvårdsstrukturen. Att befolkningsminskningen är störst i Jämtland och Västernorrland beror i stor utsträckning på befolkningsutvecklingen i länens största kommun. Befolkningen har utvecklats sämre i Östersund och Sundsvall än i Karlstad eller Umeå. Problematiken i övriga delar av länen är däremot relativt likartad.</p>
<p>En viktig förutsättning för att det inte skall krävas några särskilda ersättningar för anpassning av lokaler och personalstyrkan vid befolkningsminskning är kontinuerliga uppdateringar av landstingens glesbygdsmodell.</p>
<h2>Merkostnader på grund av gles bebyggelsestruktur i kommuner och landsting</h2>
<p>Jan Molde, Glesbygdsverket</p>
<h2>Inledning</h2>
<p>Glesbygdsverket har fått i uppdrag av Utjämningskommittén att lämna underlag vad gäller modeller för beräkning av merkostnader för gles bebyggelsestruktur inom ramen för utjämningssystemet för kommuner och landsting. Underlag ska lämnas som dels ger förutsättningar för en bedömning av hur ofta uppdateringar i systemet bör göras, dels ger underlag för bedömning av om hittills använda kostnadsfunktioner är relevanta.</p>
<p>Bebyggelsestruktur och bosättningsmönster varierar kraftigt mellan landets kommuner. En gles bebyggelsestruktur med litet underlag för olika former av offentlig service ger höga enhetskostnader för kommuner och landsting. För att kunna erbjuda kommunal service inom rimliga avstånd för den enskilde måste kommuner och landsting bedriva sin verksamhet med fler men mindre enheter än en kommun eller ett landsting med lika många invånare på en mindre yta. Små enheter blir oftast dyrare att driva än större då de fasta kostnaderna inte kan fördelas på lika många personer. Andra typer av merkostnader för gles bebyggelsestruktur är t.ex. höga kostnader för skolskjutsar och sjukresor.</p>
<p>Glesbygdsverket har tidigare utvecklat modeller för att beräkna merkostnader som uppkommer i områden med gles bebyggelsestruktur. Dessa modeller utgår från statistik om befolkningens bosättningsmönster i olika åldersklasser i rutor om en gånger en kilometer. Grunddata är befolkningsstatistik från Statistiska centralbyrån (SCB) och Röda kartans vägnät i digital form. För analyserna har specialutvecklade program baserade på geografiska informationssystem (GIS) använts.</p>
<p>Nedan redovisas de verksamheter där merkostnader för gles bebyggelsestruktur bedömts uppstå i kommuner och landsting och de uppdateringar och analyser som gjorts i dessa delar. För geografiska uppdateringar och analyser utifrån nya befolkningsuppgifter svarar Anders Dahlgren. För kostnadsberäkningar svarar Patrik Johansson och Jan Molde.</p>
<h2>Grundskoleverksamhet</h2>
<p>För grundskolans del beräknas i nuvarande utjämningssystem merkostnader dels för behov av små skolor, dels för behov av skolskjutsar.</p>
<p>Beräkningarna grundar sig på Strukturkostnadsutredningens (SOU 1993:53)förslag. Endast mindre justeringar har gjorts utifrån Kommunala utjämningsutredningens (SOU 1998:151) förslag. Bland annat används elevernas faktiska vägavstånd istället för som tidigare fågelvägsavståndet uppräknat med 25 procent.</p>
<p>Modellen utgår från förutsättningarna i tabell 1.</p>
<p>Modellen gör en fiktiv utplacering av skolor utifrån de i tabellen redovisade kriterierna. Den första skolan placeras i kommunens centralort och de elever som bor inom reseavståndet hänförs till skolorten. Därefter skapar modellen en ny skolort där elevantalet blir tillräckligt stort. Modellen skapar således en teoretisk skolorganisation för respektive kommun. Den teoretiska organisationen fungerar för att belysa skillnader kommuner emellan. Den teoretiska organisationen kan dock inte sägas utgöra en helt optimal organisation utifrån bebyggelsestrukturen. Den kan således inte användas som planeringsmodell. Det är dock möjligt att utveckla modellen så att den teoretiska organisationen närmar sig en ”optimal” organisation.</p>
<p>Skolverket för register över antalet grundskolor, såväl kommunala som med andra huvudmän. Glesbygdsverket har placerat befintliga skolor och eleverna på en digital karta (geokodat). Det har därmed varit möjligt att jämföra de teoretiska skolor som modellen skapar med var de verkliga skolorna är belägna. Generellt skapar den teoretiska modellen färre skolor än vad som finns i verkligheten. Skillnaderna finns i de större tätorterna. Modellen skapar bara en skola per ort, medan det oftast i verkligheten finns tillräckligt antal elever för att bedriva flera skolor av lämplig storlek i de större tätorterna. Denna skillnad har dock ingen betydelse när det gäller att beräkna merkostnader för gles bebyggelsestruktur. I glesa områden finns en relativt god överensstämmelse mellan det antal skolor som modellen skapar och det verkliga antalet. När det gäller lägena för skolorna finns avvikelser som beror på de förutsättningar som modellen arbetar efter. Modellen kan placera ut skolor mittemellan orter med flera elever. Enda förutsättningen är att det finns en elev boende på orten. Detta förhållande kan medföra att skolskjutskostnaderna övervärderas.</p>
<p>Hur förändras behovet av små skolor vid förändringar av antalet elever? För att svara på frågan har Glesbygdsverket gjort fiktiva utplaceringar av grundskolor för åren 1995, 1997, 1999 och 2001, se tabell 2.</p>
<p>Ett minskat antal elever kan medföra att underlaget minskar så mycket att färre skolor skapas. Detta kan då också innebära att de elever som finns kvar i området hänförs till andra skolor som därmed får ett relativt sett större underlag. Detta medför således färre skolor med litet elevunderlag och därmed lägre beräknade merkostnader. Ett minskat elevunderlag kan också medföra, i de fall de undre gränsvärdena för att skapa en fiktiv skola inte underskrids, att antalet fiktiva skolor blir oförändrat men att antalet elever i varje skola blir lägre. Därmed blir merkostnaderna för gles bebyggelsestruktur högre. Hur förändringen av antalet elever fördelar sig geografiskt inom kommunen påverkar således de beräknade merkostnaderna.</p>
<p>Beräkningar har gjorts över hur de beräknade merkostnaderna förändras kommunvis för respektive år. Beräkningarna är gjorda utifrån nuvarande kostnadsfunktioner. För de flesta kommuner förändras de beräknade merkostnaderna bara marginellt mellan de olika åren. För vissa kommuner sker emellertid stora förändringar. De kommuner som får stora förändringar är de med de högsta beräknade merkostnaderna. Detta hänger samman med att de beräknade merkostnaderna för små skolenheter är som störst där elevunderlaget är som minst. I vissa kommuner har skolorna ett elevunderlag som tangerar gränsen för när en fiktiv skola ska bildas (sju respektive 20 elever). En marginell förändring av elevunderlaget kan därför medföra att hela ersättningen för en liten skolenhet försvinner alternativt tillkommer. Då en liten fiktiv skolenhet försvinner ökar merkostnaderna för skolskjutsar. De ökade merkostnaderna för skolskjutsar motsvarar för några kommuner mindre än 10 procent av de minskade merkostnaderna för små skolenheter. Om kostnadsfunktionerna för små skolenheter och skolskjutsar svarar mot de faktiska kostnaderna talar detta således för att det i dessa kommuner skulle innebära stora kostnadsbesparingar att lägga ner de små skolorna och i stället skjutsa eleverna till den närmast kvarvarande skolan.</p>
<p>Antalet elever kommer att minska kraftigt på många håll i landet under de närmaste åren som en följd av minskande födelsetal. I början av 1990-talet födde varje kvinna i genomsnitt 2,1 barn. Tio år senare var motsvarande siffra 1,5. En viss uppgång kan nu skönjas. Vissa regionala skillnader finns när det gäller antalet barn per kvinna, där kvinnorna i storstadsområden genomsnittligt föder något färre barn än kvinnor i övriga Sverige. Regionala skillnader i antal födda barn är dock mer beroende av åldersstrukturen. I många delar av landet finns helt enkelt för få kvinnor i familjebildande åldrar. Detta hänger i sin tur samman med tidigare flyttströmmar. I många delar av landet kan således ett kraftigt minskande elevantal förutses under de närmaste åren. Hur ofta bör kostnadsutjämningen uppdateras för att avspegla detta på ett rimligt sätt. En årlig uppdatering kan sägas avspegla verkligheten på ett bättre sätt. En årlig uppdatering kan dock för vissa kommuner innebära stora årliga förändringar i intäkterna från utjämningssystemet med de problem som det kan innebära. Av den anledningen föreslås utjämning ske utifrån en genomsnittlig merkostnad baserad på elevunderlagen för åren 1997, 1999 och 2001. En uppdatering kan sedan lämpligen ske genom att vartannat år ”rulla fram” underlaget. Med denna metod bör förändringarna i utjämningen inte bli så plötsliga som en årlig uppdatering utifrån ett års underlag skulle kunna leda till.</p>
<h2>Beräkning av merkostnader för grundskolan Lokalkostnader</h2>
<p>Gällande utjämningssystem grundar sig på antaganden som gjordes av Strukturkostnadsutredningen. Lokalkostnaderna i grundskolan antogs där uppgå till 800 kronor per kvadratmeter och lokalytorna antogs uppgå till mellan 8,5 och 22 kvadratmeter per elev utifrån skolstorlek. För de allra minsta skolorna (med endast 7 elever) antogs ytan per elev kunna vara betydligt högre. Antagandena grundade sig på Skolöverstyrelsens gamla rekommendationer om ytnormer. Någon motsvarighet till dessa ytnormer finns inte numera.</p>
<p>Skolverket redovisar i sitt nationella uppföljningssystem följande kostnader per kvm och ytor per elev för åren 1992 och 2001.</p>
<p>Källa:  Skolverket.</p>
<p>Den genomsnittliga lokalkostnaden per kvadratmeter i gällande utjämningssystem synes således ha varit något för hög. Kostnaden per kvadratmeter har dock stigit något och ligger nu på 780 kronor vilket är ganska nära det antagande som ligger i gällande utjämningssystem. Dock ingår i Skolverkets redovisning också kostnader för inventarier. Dessa ligger utanför den lokalkostnad om 800 kronor som används i utjämningssystemet.</p>
<p>Stora variationer finns mellan de lokalkostnader som redovisas för respektive kommun. Generellt redovisar lands- och glesbygdskommunerna lägre genomsnittliga lokalkostnader per kvadratmeter, sannolikt beroende på relativt sett äldre lokaler. En större andel nyare lokaler är en trolig förklaring till högre lokalkostnader i förortskommunerna.</p>
<p>När det gäller lokalytor så har ytan per elev sjunkit något mellan åren 1992 och 2001 i alla kommungrupper. Glesbygdskommunerna redovisar generellt sett betydligt större lokalytor per elev än andra kommuner. Detta beror med all sannolikhet på en högre andel små skolor. Det är bland annat detta som kostnadsutjämningen ska kompensera för.</p>
<p>Utifrån uppgifter om faktiskt antal skolor i olika storleksklasser och uppgift om redovisad genomsnittlig lokalyta per elev framkommer att ytorna är för lågt beräknade i nuvarande kostnadsutjämning. Nuvarande antagande om ytor i olika typer av skolor ger ett vägt genomsnitt om ca 10 kvm per elev jämfört med ovan redovisade 15 kvadratmeter per elev. Skillnaderna mellan olika kommungrupper antyder att den antagna relationen mellan olika skolstorlekar vad gäller lokalytor är rimlig. Ytan per skoltyp bör dock räknas upp till 14 till 36,5 kvadratmeter per elev för de olika skoltyperna (att jämföra med 8,5 till 22 kvadratmeter per elev i nuvarande kostnadsutjämning).</p>
<h2>Skolmåltidskostnader</h2>
<p>Beräkningarna av skolmåltidskostnaderna i gällande utjämningssystem sker enligt de antaganden som gjordes av Strukturkostnadsutredningen. Skolmåltidskostnaderna antogs där uppgå till mellan 18 och 50 kronor per portion beroende på skolstorlek. Detta motsvarar en kostnad per elev om mellan 3 150 och 6 125 kronor per elev. För de allra minsta skolorna antogs kostnaden per elev uppgå till 8 750 kronor. Utifrån uppgifter om faktiskt antal skolor i olika storleksklasser ger beloppen ovan en beräknad genomsnittlig kostnad per elev om ca 3 400 kronor .</p>
<p>Skolverket redovisar i sitt nationella uppföljningssystem följande kostnader per elev och år för åren 1992 och 2001. I kostnaderna ingår inte kostnader för lokaler. De är i detta avseende jämförbara med de kostnader som används i kostnadsutjämningen. För de skolor där maten upphandlas av extern entreprenör har dock inte lokalkostnaderna kunnat särskiljas. Omfattningen av externt upphandlad mat finns inte redovisad, men den bedöms inte vara så stor att den påverkar siffrorna i detta avseende mer än marginellt.</p>
<p>Källa:  Skolverket.</p>
<p>Den genomsnittliga måltidskostnaden per elev är således något högre år 2001 än vad som antas i nuvarande kostnadsutjämning. Skillnaderna i skolmåltidskostnader mellan olika kommungrupper tyder på att gjorda antaganden om skillnader i enhetskostnader mellan olika storlekar på skolor är rimlig.</p>
<p>Kostnaden per elev bör dock räknas upp till 3 350 till 6 500 kronor per skoltyp.</p>
<h2>Kostnader för skolskjutsar</h2>
<p>Kostnaden för kommunens skolskjutsar har i Strukturkostnadsutredningen beräknats enligt följande:</p>
<p>Antalet elevkm (enkel väg) * 0,80 kr/elevkm * 2 resor per dag * 175 skoldagar/år + ett ”inoptimaltillägg” på 20 procent</p>
<p>Inoptimaltillägget görs eftersom eleverna slutar vid olika tidpunkter på dagen. Hela skolskjutskostnaden har bedömts som en kommunal merkostnad.</p>
<p>Som underlag för antagandet om kostnad om 0,80 kronor per elevkilometer låg följande antagande:</p>
<p>I de kommunala jämförelsetal som Skolverket redovisar finns inga uppgifter om kostnader per elev- eller fordonskilometer. De enda kostnaderna som redovisas där är de genomsnittliga kostnaderna för skolskjuts per elev i respektive kommun och kommungrupp.</p>
<p>Källa:  Skolverket.</p>
<p>De förändrade skolskjutskostnaderna per elev under perioden kan bero på såväl förändrat antal elevkilometer som förändrade kostnader per elev- eller fordonskilometer.</p>
<p>Kostnaden per elevkilometer är starkt beroende av i vilken utsträckning samordning med ordinarie linjetrafik är möjlig. Kommunen betalar dock även för dessa resor, även om kostnaden per elevkilometer blir lägre än för separat upphandlade skolskjutsar. På vilket sätt kommunerna betalar för skjutsar i linjetrafik varierar. I många fall betalar man ett månadskort till en kostnad som är oberoende av reslängden. I vilken utsträckning detta kort täcker kostnaderna för resan varierar också. Kommunerna betalar ju i alla händelser en stor del av driftsunderskottet för linjetrafiken till länstrafikhuvudmannen. Med utgångspunkt i Skolverkets kostnadsuppgifter görs en uppskrivning av dagens 0,80 kronor per elevkilometer till 0,90 kronor.</p>
<p>Då modellen för utplacering av fiktiva skolor placerar färre skolor än det verkliga i större tätorter kan behovet av skolskjutsar på dessa ställen komma att övervärderas. Av den anledningen beräknas för närvarnade, i enlighet med på Kommunala utjämningsutredningens förslag, inga skolskjutskostnader för elever boende i tätorter med minst 20 000 invånare.</p>
<p>En mer rättvisande utplacering av skolorterna skulle medföra en mer rättvisande beräkning av skolskjutskostnaderna. I övrigt föreslås nuvarande beräkningsmodell för skolskjutskostnader användas. Dock föreslås kostnaden per elevkilometer justeras till 0,90 kronor per elevkilometer.</p>
<p>En jämförelse av beräknat utfall enligt modellen och redovisade skolskjutskostnader per kommun visar relativt stora avvikelser för glesbygdskommunerna där de redovisade kostnaderna generellt ligger högre än de som beräknas i modellen. Detta hänger med största sannolikhet samman med att samordning av skolskjutsar och linjetrafik inte är möjlig i lika hög utsträckning i dessa kommuner och att den genomsnittliga fordonsstorleken är mindre. Av den anledningen föreslås kostnaden per elevkilometer för glesbygdskommunerna ligga 30 procent över genomsnittet.</p>
<h2>Undervisningskostnader</h2>
<p>De totala undervisningskostnaderna per elev som redovisas i Skolverkets jämförelsetal varierar kraftigt mellan kommunerna. En av orsakerna är sannolikt variationer i andelen elever med utländsk bakgrund. Merkostnader av dessa skäl kompenseras på annat håll i utjämningssystemet. Andra orsaker kan vara variationer i ambitionsnivå och geografisk struktur. För att fånga merkostnader som beror på geografisk struktur föreslås samma metod som i nuvarande utjämningssystem användas, där ett större lärarbehov till följd av färre elever per lärare i mindre skolenheter beaktas. Kostnaderna per lärartjänst har uppdaterats utifrån aktuella värden. Likaså har kostnaderna för läromedel uppdaterats och antagits variera på samma sätt som i nuvarande utjämningssystem utifrån skolstorlek på grund av lägre utnyttjande av klassuppsättningar och viss utrustning.</p>
<h2>Sammantagna kostnader för olika skolformer och skolstorlekar</h2>
<p>De sammantagna kostnaderna enligt ovan har beskrivits som kontinuerliga funktioner av antalet elever i skolan baserade på de beräknade kostnaderna enligt ovan. De sammantagna kostnaderna överensstämmer inte med de totala kostnader för grundskoleverksamhet som redovisas i Skolverkets jämförelsetal. Dock bedöms de kostnader som antas variera med skolstorleken ha fångats upp varför föreslagna funktioner bör fungera för att beräkna merkostnader för små skolor.</p>
<h2>Gymnasieskola</h2>
<h2>Allmänt</h2>
<p>Merkostnader för gles bebyggelsestruktur avseende gymnasieskolor beräknas i nuvarande system för resor och inackorderingstillägg.</p>
<p>I ett första steg har kommuner med minst 600 personer i åldern 16 18 år eller minst 15 000 invånare bedömts ha ett tillräckligt elevunderlag för att bedriva egen gymnasieutbildning utan merkostnader till följd av lågt elevunderlag. Kommuner som ligger över de angivna gränserna men ändå saknar egen gymnasieutbildning utgörs av ett fåtal förortskommuner med relativt korta avstånd till andra kommuner med gymnasieutbildning.</p>
<p>I ett andra steg har övriga kommuncentra bedömts ha tillräckligt underlag för en gymnasieskola om minst 500 personer i åldern 16 18 år finns inom 50 kilometers vägavstånd samtidigt som vägavståndet till andra gymnasieorter överstiger 35 kilometer.</p>
<p>I ett tredje steg har vägavståndet för samtliga elever i landet till de närmast belägna utplacerade gymnasieskolorna beräknats, varefter kostnader för dagliga skolresor och inackordering har beräknats.</p>
<p>För elever med kortare vägavstånd än 6 kilometer beräknas inga resekostnader. För elever med ett avstånd till närmaste gymnasieskola på mellan 6 och 50 kilometer beräknas en resekostnad motsvarande den genomsnittliga kostnaden för ett terminskort. Kommunerna är nämligen enligt lag skyldiga att stå för elevernas kostnader för resor till och från gymnasieskolan om avståndet överstiger 6 kilometer. Av elever med mer än 50 kilometer till närmaste gymnasieskola har 90 procent antagits bo inackorderade till en kostnad som motsvarar inackorderingstillägget.</p>
<p>Hur kommunerna ersätter sina elever för resekostnader varierar. I många fall sker ersättningen som ett genomsnittspris per elev oavsett resavstånd. I vissa län tillämpas olika priser utifrån några olika resalternativ. En undersökning av aktuella kostnader i olika län ger vid handen att en genomsnittlig reskostnad per år och gymnasieelev är ca 4 500 kronor. De skillnader som förekommer mellan olika län förefaller inte vara relaterade till de olika reslängder som förekommer, utan verkar mer vara uttryck för olika taxepolitik av andra orsaker. De skillnader i faktiska kostnader för länstrafikhuvudmännen som uppstår utifrån bland annat olika avstånd belastar ändå kommunerna utifrån de avtal om fördelning av ekonomisk underskott för kollektivtrafik som finns i de olika länen.</p>
<p>Skollagen anger i 5 kap. 33 § att inackorderingstillägg ska uppgå till ”lägst 1/30 av basbeloppet för varje kalendermånad under vilken eleven bor inackorderad”. Basbeloppet för 2003 uppgick till 38 600 kronor. Normalt utgår inackorderingstillägg under nio månader (fyra på höstterminen och fem på vårterminen). Kommunens kostnad per elev med inackorderingstillägg kan därför beräknas till 11 580 kronor per år (38 600/30 x 9).</p>
<p>Kommuner med litet elevunderlag och stort avstånd till andra gymnasieorter, får genom dessa ersättningar en kompensation för detta oavsett om kommunen bedriver gymnasieutbildning eller inte. För de kommuner som trots ett lågt elevunderlag bedriver egen utbildning fungerar den beräknade ersättningen som en kompensation för merkostnader för små gymnasieskolor.</p>
<h2>Beräkningsmetod</h2>
<p>De geografiska analyserna har gjorts för hela landet samtidigt utan hänsyn till kommun- eller länsgränser. Resultatet i av form antal med olika vägavstånd till närmaste fiktiv gymnasieskola redovisas per kommun.</p>
<p>I ett första steg placeras fiktiva gymnasieskolor i kommuncentra i kommuner med minst 600 personer i åldern 16 18 år eller minst 15 000 invånare. Resultatet blir ett antal fasta och ett antal möjliga lokaliseringspunkter.</p>
<p>I ett andra steg placeras fiktiva gymnasieskolor i övriga kommuncentra som har minst 500 personer i åldern 16 18 år inom 50 kilometer vägavstånd, samtidigt som vägavståndet till andra gymnasieorter (enligt steg 1 ovan) är mer än 35 kilometer.</p>
<p>I ett tredje steg beräknas antal elever per kommun med mellan 6 och 50 kilometer, respektive mer än 50 kilometer till sin närmaste gymnasieskola (oavsett vilken kommun de ligger i).</p>
<p>Körningar baserade på befolkning 1997, 1999 och 2001 har gjorts för att studera i vilken utsträckning befolkningsförändringar påverkar antalet fiktiva gymnasieskolor och merkostnader för kommunerna.</p>
<h2>Resultat</h2>
<p>En analys av förändringar visar att då ett kommuncentra inte längre uppfyller kriteriet för att vara en ”fast punkt” blir kommuncentrat en s.k. möjlig lokaliseringspunkt. I vissa fall väljer då modellen grannkommunen (som också har en möjlig lokaliseringspunkt men som tidigare ej valts) som lokalisering av den fiktiva gymnasieskolan. I andra fall är orsaken att ett kommuncentra som vare sig tidigare eller nu uppfyller något av kriterierna för att vara en ”fast punkt” tidigare samlat minst 500 elever i åldrarna 16 18 år inom 50 kilometer men nu inte längre gör det.</p>
<p>Samtliga kommuner får enligt modellen merkostnader för inackordering och/eller reskostnader. Merkostnaden varierar mellan drygt 10 kronor och uppemot 500 kronor per invånare.</p>
<p>Jämförelsen av utfallet för åren 1997, 1999 och 2001 visar att variationerna mellan åren i de flesta fall är relativt liten. För några av de kommuner som tappade, alternativt fick en ny fiktiv gymnasieskola, är dock skillnaderna i utfallet avsevärda. För att undvika alltför stora förändringar i merkostnadsersättningar har därför i några fall en anpassning till den faktiska skolstrukturen gjorts.</p>
<h2>Hemtjänst</h2>
<p>Merkostnader för hemtjänst i glesbygd beräknas i nuvarande system efter antal personer 80 år och äldre som bor längre än 15 kilometer från en fiktiv serviceort för hemtjänsten. Möjliga serviceorter är alla kilometerrutor som har minst 200 invånare inom en radie av tre kilometers vägavstånd.</p>
<p>Merkostnad beräknas för resor från dessa serviceorter för besök hos personer 80 år och äldre som bor mer än 15 kilometer från närmaste serviceort.</p>
<p>Antal besök av hemtjänstpersonal beräknas till 2 besök per dag och reskostnaden beräknas till 52 kronor per mil. Denna kostnad avser såväl personalkostnader för vårdbiträden som fordonskostnader. Nuvarande beräkningen bygger på 1,5 besök per dag samt en milkostnad på 47 kronor.</p>
<p>Nuvarande beräkning bygger på bosättningsmönstret årsskiftet 1995/96. Glesbygdsverket har gjort en uppdatering utifrån befolkning per kilometerrutor årsskiftet 2001/02.</p>
<p>Ovanstående kostnadsfunktion innebär en kostnad om 7 592 kronor per personkilometer.</p>
<p>Den använda modellen beaktar inte det förhållande att särskilda merkostnader kan uppstå för skärgårdskommuner med personer med behov av hemtjänst boende på öar utan hemtjänstpersonal.</p>
<h2>Hälso- och sjukvård Merkostnader för små sjukhus</h2>
<p>I nuvarande system beräknas merkostnader uppstå för fiktivt placerade sjukhus med ett befolkningsunderlag som understiger 75 000 invånare. För att beräkna landstingens merkostnader i detta avseende görs fiktiva lokaliseringar av sjukhus utifrån vissa kriterier. Dessa finns redovisade i Utjämningsutredningens och Utjämningskommitténs betänkanden.</p>
<p>Senaste fiktiva lokaliseringar gjordes i samband med Kommunala utjämningsutredningen. I samband med Utjämningsdelegationens arbete år 2000 gjordes ingen ny fiktiv utplacering av sjukhus utifrån aktuell befolkning. Istället gjordes beräkning av underlaget, utifrån befolkningen årsskiftet 1998/99, till de tidigare fiktivt utplacerade sjukhusen. Det visade sig då att inget av de tidigare fiktivt utplacerade sjukhusen hade fått för litet underlag (20 000 respektive 25 000 invånare) för att nybildas.</p>
<p>Glesbygdsverket har nu gjort nya fiktiva lokaliseringar utifrån befolkningen per årsskiftet 2000/01. Resultatet uppvisar i vissa områden stora avvikelser mot de lokaliseringar som använts för tidigare beräkningar. Skillnaderna kan inte enbart förklaras utifrån ändrad befolkning och bosättningsmönster. Den använda modellen synes inte helt optimal för att ge rimliga fiktiva utplaceringar. Av den anledningen gjordes i samband med Kommunala utjämningsutredningens arbete vissa manuella justeringar. De fiktiva lokaliseringar som fastställdes då, och som hittills använts vid beräkning av merkostnader, bedöms rimliga också för en ny beräkning av merkostnader för små sjukhus.</p>
<p>Därför har också en ny beräkning av befolkningsunderlaget för årsskiftet 2001/02 till de tidigare fiktivt utplacerade sjukhusen gjorts. Det visade sig då att inget av sjukhusen ”faller under strecket”.</p>
<p>I den uppdatering av modellen som gjordes i samband med Utjämningsdelegationens arbete och som baserade sig på 1998 års befolkning hade 25 sjukhus ett befolkningsunderlag understigande 75 000 invånare. Motsvarande antal vid årsskiftet 2001/02 var 26. Det är inte bara antalet sjukhus med ett litet befolkningsunderlag som påverkar kostnaderna. Även förändringar av befolkningsunderlaget för de redan tidigare små sjukhusen påverkar de beräknade merkostnaderna för landstingen.</p>
<p>De totala merkostnaderna för landstingen var tidigare beräknade till 545,4 miljoner. Utifrån 2001 års befolkning uppgår de till 589,5 miljoner. De landsting som utifrån de nya beräkningarna får de största förändringarna (ökningar) är Kalmar, Södermanland och Norrbotten.</p>
<h2>Primärvård</h2>
<p>I nuvarande system beräknas merkostnader uppstå för vårdcentraler med ett befolkningsunderlag som understiger 5 600 invånare. För att bedöma var denna typ av merkostnader finns har en fiktiv lokalisering av vårdcentraler gjorts utifrån följande kriterier. Fiktiv vårdcentral läggs ut i tätorter som har minst 1 500 invånare inom 30 kilometer vägavstånd. Den första vårdcentralen placeras i kommunens centralort. För att undvika dubbelräkning av underlag används en närhetsfaktor om 0,7. Varje befolkad ruta hänförs till den fiktiva enhet som ligger närmast. Antal personer som hänförs till respektive fiktiva enhet redovisas. För de vårdcentraler som på detta sätt får ett befolkningsunderlag som understiger 5 600 invånare beräknas merkostnader enligt vissa kostnadsfunktioner.</p>
<p>Senaste uppdatering av beräkningarna gjordes i samband med Utjämningsdelegationens arbete utifrån befolkningens bosättning årsskiftet 1998/99.</p>
<p>En ny fiktiv utplacering av vårdcentraler har nu gjorts utifrån befolkningsdata för årsskiftet 2001/02. Med dessa data som grund och ovanstående antaganden skapas 448 fiktiva vårdcentraler, varav 146 har ett befolkningsunderlag understigande 5 600 invånare. Det totala antalet fiktiva vårdcentraler är långt under det verkliga antalet vårdcentraler i landet. Enligt det register som Glesbygdsverket har upprättat fanns vid årsskiftet 2001/02 ca 970 vårdcentraler i landet. Differensen mellan antalet fiktiva och faktiska vårdcentraler finns framför allt i större tätorter. Modellen skapar bara en vårdcentral per ort, medan det i verkligheten ofta finns tillräckligt befolkningsunderlag för att ha flera vårdcentraler av lämplig storlek i de större tätorterna. Denna differens har dock ingen betydelse när det gäller att beräkna merkostnader för gles bebyggelsestruktur. I glesa områden finns en relativt god överensstämmelse mellan det antal vårdcentraler som modellen skapar och det verkliga antalet.</p>
<p>De totala merkostnaderna för små vårdcentraler var tidigare beräknade till 63,1 miljoner. Utifrån 2001 års befolkning uppgår de till 70,6 miljoner, en ökning med 7,5 miljoner eller nära 12 procent. Skillnaderna mellan de merkostnader per landsting som senast beräknats utifrån 1998 års befolkning och denna beräkning uppgår med ett undantag till mindre än tio kronor per invånare. För Jämtlands läns landsting ger de nya beräkningarna en merkostnad om 95 istället för 69 kronor per invånare.</p>
<h2>Kostnader för sjukresor</h2>
<p>I nuvarande utjämningssystem beräknas landstingens kostnader för sjukresor utifrån befolkningens avstånd till närmaste fiktiv vårdcentral respektive sjukhus. Med antaganden om olika åldersgruppers antal besök per år vid vårdcentraler och sjukhus har behovet av sjukresor beräknats och uttryckts i antal personkilometer för respektive landsting.</p>
<p>I Utjämningsdelegations betänkande redovisades några olika modeller för att göra dessa beräkningar. Den modell som kom att tillämpas är den som i utredningen benämnts ”förenklad modell”. Denna modell bedömdes ge en tillräckligt god bild av de skillnader i sjukresekostnader på grund av boendemönster som finns mellan landets olika landsting.</p>
<p>Nuvarande utjämning grundar sig på befolkningsdata för årsskiftet 1998/99. En ny beräkning av antalet personkilometer i respektive landsting har nu gjorts utifrån befolkningen årsskiftet 2001/02. Beräkningen har gjorts utifrån samma grunder som tidigare. De fiktiva sjukhusen och de fiktiva vårdcentralerna har legat till grund för beräkningen. De fiktiva sjukhusen har samma geografiska lägen som i nu gällande utjämningssystem. De fiktiva lägena för vårdcentralerna har dock förändrats något utifrån förändringar i befolkningsstrukturen. De nya beräkningarna ger totalt sett en svag ökning av antalet personkilometer. För de fyra nordligaste länen har dock antalet personkilometer minskat med 6 9 procent. Detta är en följd av befolkningsutvecklingen i dessa delar med en relativt kraftigt minskande befolkning i stora områden. I andra delar av landet ökar antalet personkilometer. Störst ökning kan avläsas för Uppsala län där antalet personkilometer har ökat med 14 procent mellan 1998 och 2001.</p>
<p>Förändringarna i antalet personkilometer får ett direkt genomslag på förändrade kostnader för sjukresor. Förändringen av kostnaderna för sjukresor uttryckt som kostnad per invånare påverkas emellertid också av förändringen av antalet invånare i respektive landsting.</p>
<p>Det tycks som om antalet beräknade personkilometer generellt sett överskattas i modellen. Likafullt bedöms modellen på ett tillräckligt bra sätt beskriva de strukturella skillnaderna i landstingens kostnader för sjukresor. Den ”överskattning” av antalet personkilometer som finns i modellen kompenseras genom en anpassning av den antagna genomsnittliga kostnaden per personkilometer. I de beräkningar som nu gjorts har den genomsnittliga kostnaden per personkilometer satts till 2,50 kronor.</p>
<p>De nya beräkningarna ger en högsta kostnad per invånare i Jämtland, där kostnaden uppgår till 348 kronor per invånare, vilket är en minskning med 10 kronor. Generellt sett ger de nya beräkningarna en relativt god överensstämmelse med gällande utjämning. De procentuellt största ökningarna av sjukresekostnaderna per invånare uppstår i Blekinge och Uppsala län (17 respektive 15 procent). Störst minskning av sjukresekostnaden per invånare uppstår i Västerbottens län (-7 procent).</p>
<h2>Merkostnader för små ambulansstationer</h2>
<p>I nuvarande utjämningssystem beräknas merkostnader uppstå för ambulansstationer med ett befolkningsunderlag som understiger 10 000 invånare.</p>
<p>För att beräkna landstingens merkostnader i detta avseende har fiktiv lokalisering av ambulansstationer gjorts utifrån följande kriterier. Kilometerrutor som ligger inom 40 kilometer från fiktivt placerat sjukhus undantas från beräkningarna då inga merkostnader bedöms uppstå för dessa. Som möjlig ort för lokalisering av ambulansstationer har angivits tätorter med minst 200 invånare. Fiktiva ambulansstationer bildas i tätorter som får minst 1 500 invånare inom 50 kilometer vägavstånd. För att undvika dubbelräkning används en närhetsfaktor om 0,8. Varje befolkad ruta hänförs därefter till den fiktiva enhet som ligger närmast.</p>
<p>Merkostnader för enheter med befolkningsunderlag understigande 10 000 invånare beräknas enligt följande:</p>
<p>En ny fiktiv utplacering av ambulansstationer har gjorts utifrån ovan nämnda kriterier och med befolkningen årsskiftet 2001/02 som grund.</p>
<p>Utifrån befolkningsdata för årsskiftet 2001/02 skapas 89 fiktiva ambulansstationer med ett befolkningsunderlag under 10 000 personer. De totala merkostnaderna utifrån ovan nämnda formel uppgår till 88,2 miljoner. Skillnaderna mellan de merkostnader per landsting som senast beräknats utifrån 1998 års befolkning och denna beräkning uppgår med ett undantag till mindre än tio kronor per invånare. För Norrbottens läns landsting ger de nya beräkningarna en merkostnad om 52 istället för 33 kronor per invånare. En ökning med 58 procent eller 19 kronor per invånare.</p>
<h2>Merkostnader för övernattningsplatser vid vårdcentraler</h2>
<p>Landsting som har vårdcentraler på långt avstånd från närmaste sjukhus kan ha behov av platser för övernattning, övervakning samt observation i anslutning till dessa vårdcentraler. Kommunala utjämningsdelegationen föreslog att kompensation för de merkostnader som dessa platser medför skulle ingå i det kommunal utjämningssystemet.</p>
<p>För att bedöma behovet av denna typ av vårdplatser gjordes en analys av avstånden mellan de fiktivt utplacerade vårdcentralerna och de fiktivt utplacerade sjukhusen. Behov av övernattningsplatser bedömdes finnas vid vårdcentraler belägna mer än 8 mil från närmaste sjukhus. Antalet platser bedömdes till 1 per 1 000 invånare i respektive vårdcentrals upptagningsområde.</p>
<p>En stor variation finns vad gäller antalet övernattningsplatser per invånare i olika län. I till exempel Norrbottens län finns en medveten strävan att nyttja dessa platser inte bara som övervaknings- och observationsplatser utan också för viss typ av behandling, vård och rehabilitering. Verksamheten har nyligen utvärderats. Av utvärderingen framgår att inläggningen på dessa platser i de flesta fall varit adekvat. Det innebär att platserna fyllt en funktion som ”filial” till sjukhusklinikerna. Samtidigt konstateras att behandlingsinsatser som i landsting med kortare avstånd kan göras som dagsjukvård sannolikt sker med utnyttjande av dessa slutenvårdsplatser i Norrbotten. Vidare framgår att små enheter blir dyrare i drift än enheter där man kan optimera vårdplatsantalet.</p>
<p>Aktuell data från Jämtlands läns landsting visar att utnyttjandegraden av platserna blir lägre ju färre platser det finns vid respektive vårdcentral.</p>
<p>Hur kan då merkostnaderna för dessa platser bedömas? Redovisade kostnader under år 2002 för denna typ av platser i Jämtlands län uppgår till mellan 583 000 och 682 000 kronor per plats och år.</p>
<p>De högsta kostnaderna redovisas för vårdplatser i anslutning till den mest avlägset belägna vårdcentralen. Det är samtidigt den vårdcentral som har minst befolkningsunderlag och lägst antal vårdplatser.</p>
<p>Det är rimligt att anta att denna typ av vårdplatser till viss del ersätter vårdplatser vid sjukhus. Hela kostnaden för övernattningsplatser kan därmed inte ses som en merkostnad. Det finns de som anser att denna typ av vård i vissa fall kan vara ett mer kostnadseffektivt sätt att bedriva sjukvård på än traditionell sjukhusvård då risken för en ”för hög” vårdnivå minskas. Dock pekar den ovan nämnda utvärderingen på att små enheter generellt är dyrare att driva och att svårigheter finns att få ett effektivt utnyttjande av platserna. Vidare pekar utvärderingen på att alternativet till vård vid dessa platser i vissa fall inte alls är sjukhusvård utan dagvård för boende i närhet av sjukhus. Utifrån denna bakgrund har merkostnaderna per vårdplats för övernattningsplatser bedömts till 500 000 kronor per år.</p>
<p>En ny beräkning av behovet av vårdplatser har gjorts utifrån befolkningen årsskiftet 2001/02. Beräkningen har gjorts utifrån samma grunder som tidigare. De fiktiva sjukhusen och de fiktiva vårdcentralerna har legat till grund för beräkningen. De fiktiva sjukhusen har samma geografiska lägen som i nu gällande utjämningssystem. De fiktiva lägena för vårdcentralerna har dock förändrats något utifrån förändringar i befolkningsstrukturen. De nya beräkningarna ger ett behov av totalt 100 platser vid 25 vårdcentraler i fem län. Skillnaderna i beräknat behov av övernattningsplatser, och därmed merkostnad per invånare, är endast marginell gentemot gällande utjämningssystem.</p>
<h2>Normkostnadsberäkningar för äldreomsorg</h2>
<p>Mårten Lagergren</p>
<h2>1 Inledning</h2>
<p>Systemet för utjämning av kostnaderna för äldreomsorgen togs ursprungligen fram år 1993 av Strukturkostnadsutredningen (SOU 1993:53). Modellen ansluter till de generella principerna för utjämningssystemet. Målet är att skapa likvärdiga ekonomiska förutsättningar att bedriva kommunal verksamhet med genomsnittlig ambitionsnivå samt att kostnadsutjämningen skall grundas på förhållanden som kommunen inte kan påverka. Modellen har sedan successivt reviderats i olika avseenden men dess grundläggande struktur består. Den modell som nu tillämpas (SOU 1998:151) består av fyra delar. Den helt dominerande delen av kostnadsutjämningen utgörs av en normkostnad som avser avspegla vårdbehoven för den äldre befolkningen i kommunen. Till denna kommer sedan ett särskilt tillägg, som avser merkostnader för hemtjänst i glesbygd, ett tillägg till glesbygdskommuner för merkostnader beroende på en högre andel äldre som behöver bo i särskilt boende samt ett generellt tillägg per innevånare för färdtjänst och handikappomsorg.</p>
<p>De beräkningar som redovisas nedan avser huvuddelen av utjämningssystemet för äldreomsorgen normkostnaderna. Beräkningen av dessa bygger på en indelning av den äldre befolkningen i delgrupper. Med utnyttjande av kostnadsdata och data som avser delgruppens utnyttjande av äldreomsorg erhålles en beräknad normkostnad per delgrupp. Kommunens normkostnad för äldreomsorg erhålles sedan genom att denna normkostnad per delgrupp multipliceras med antalet personer i kommunen i delgruppen ifråga, varefter resultatet summeras över alla delgrupper.</p>
<p>Indelningen i delgrupper avsåg ursprungligen ålder (65 74 år, 75 84 år, 85 år), kön, sam- eller ensamboende samt socioekonomisk grupp (ej facklärd arbetare, facklärd arbetare, lägre tjänsteman, övriga tjänstemän). Folk- och bostadsräkningen (FoB) 1990 låg till grund för indelningen avseende boendeförhållanden. Yrkesbakgrunden för personer som pensionerats efter 1970 bestämdes genom samkörning med Folk- och bostadsräkningen 1970. Personer som pensionerats före 1970 kunde inte placeras med hänsyn till socioekonomisk bakgrund.</p>
<p>I den översyn av normkostnadsberäkningarna som genomfördes 1998 (Kommunala utjämningsutredningen, SOU 1998:151) byttes variabeln samboende mot civilstånd och modellen kompletterades med en etnisk faktor beräknad genom en schablonmässig uppräkning av normkostnaden för personer födda i länder i södra Europa eller utanför Europa. Genom ny statistik från SCB blev det då också möjligt att inkludera yrkesbakgrund för personer över 85 år.</p>
<p>Principen i normkostnadsberäkningarna för äldreomsorgen är att ställa vårdbehoven i den äldre befolkningen mot omsorgsinsatserna. Detta kräver dels data som beskriver ohälsa och vårdbehov för de olika delgrupperna i befolkningen, dels data som beskriver insatserna i relation till ohälsan för samma grupper. För beskrivningen av ohälsan i befolkningen har utnyttjats SCB s.k. ULF-undersökningar (Undersökningar av Levnadsförhållanden). Dessa undersökningar är baserade på ett stort urval av befolkningen (omkring 8 000 personer) och avser en rad olika aspekter på levnadsförhållanden och tillgången till olika slag av resurser. Bland de frågor som ställs i intervjuundersökningen ingår frågor rörande upplevd ohälsa, förekomsten av kronisk sjukdom med nedsatt funktionsförmåga och olika rörelsehinder. Utifrån svaren på dessa frågor kan man konstruera ett ohälsoindex med fyra nivåer: full hälsa, lätt ohälsa, måttlig ohälsa och svår ohälsa.</p>
<p>ULF-undersökningarna har bedrivits sedan slutet av 1970-talet med en i allt väsentligt oförändrad metodik och de kan bedömas ge en i stort sett tillförlitlig bild av förekomsten av ohälsa hos den äldre befolkningen. Ett problem med ULF-undersökningen är emellertid att undersökningen endast vid ett tillfälle (1988/89) omfattat personer över 85 år. Genom det begränsade antalet intervjuade personer går det heller inte att direkt beräkna förekomsten av ohälsa per kommun. Man är därför hänvisad till indirekta beräkningar, s.k. regressionsberäkningar, baserade på variabler som visat sig vara bestämmande för ohälsofördelningen.</p>
<p>Nästa steg i beräkningarna är att bestämma insatserna av äldreomsorg givet ohälsa och vårdbehov. Detta gjordes vid de första normkostnadsberäkningarna utgående från data som insamlats genom de s.k. ÄSIM-undersökningarna i Solna och Sigtuna kommuner. Genom dessa undersökningar, som bedrevs under åren 1984 1994, var det möjligt att bestämma omsorgsinsatsen – uttryckt som veckotimmar hemtjänst i ordinärt boende eller serviceboende eller heldygnsomsorg i särskilt boende (ålderdomshem, sjukhem). Ett problem i sammanhanget var att vårdberoendet i dessa undersökningar mättes på ett annat sätt än i SCB:s ULFundersökningar. Det var därför nödvändigt att använda någon form av översättning för att kunna relatera dessa resultat till ULF-undersökningarna.</p>
<p>En kritik som framfördes mot de första normkostnadsberäkningarna var att de var baserade på ett alltför begränsat underlag när det gällde beräkningen av omsorgsinsatserna givet behoven. Som underlag för den översyn av normkostnaderna, som gjordes av Beredningen för statsbidrag och utjämning i kommunsektorn (SOU 1994:144), genomfördes för den skull våren 1994 en fältundersökning i nio kommuner med samma metodik som i de tidigare undersökningarna i Solna och Sigtuna. Undersökningen bekräftade i stort sett de resultat som erhållits tidigare men med vissa modifikationer.</p>
<p>Sedan mitten av 1990-talet, när dessa undersökningar gjordes, har det skett omfattande förändringar av vården och omsorgen om de äldre. ÄDEL-reformen har inneburit att insatserna för de mest vårdkrävande äldre i allt högre grad kommit att vila på kommunerna och den ekonomiska åtstramningen har gjort att man har måst koncentrera insatserna till dessa personer. Som en följd härav har antalet vårdtagare i relation till befolkningen minskat i hög grad samtidigt som insatserna per vårdtagare har ökat. Det finns emellertid också indikationer på att förekomsten av ohälsa och vårdberoende hos de äldre gått tillbaka per åldersgrupp räknat. Mot bakgrund av dessa förändringar har det bedömts önskvärt att göra nya fältundersökningar i syfte att få ett uppdaterat underlag för normkostnadsberäkningarna. För att få god jämförbarhet har dessa undersökningar gjorts i samma kommuner som tidigare deltog. Åtta av dessa har deltagit i den nya undersökningen. Det har också varit möjligt att föra till motsvarade data från sju andra kommuner, som deltar i det s.k. SNAC-projektet (Swedish National study on</p>
<p>Ageing and Care). Uppläggning, genomförande och resultat av de nya fältundersökningarna redovisas nedan.</p>
<p>Etnicitet infördes som normkostnadsbestämmande variabel vid 1998 års översyn. Detta avsåg då personer födda i södra Europa eller utanför Europa. Även i föreliggande normkostnadsberäkningar ingår etnicitet. Av skäl som redovisas nedan har dock indelningsgrunden förändrats till ”född i ett nordiskt land” resp. ”utanför de nordiska länderna”. Detta bedöms inte ha någon praktisk betydelse, eftersom antalet äldre personer som invandrat från norra Europa utom Norden är mycket litet. Skälet till att ta hänsyn till etniciteten är att äldre invandrare från länder utanför Norden genomsnittligt sett har sämre hälsa än personer födda i de nordiska länderna. Kommunens normkostnad påverkas av invandringen genom inverkan på antalet personer i resp. ohälsograd. Normkostnaden per ohälsograd är däremot densamma.</p>
<p>Som nämnts ovan har vården och omsorgen om de äldre alltmer kommit att koncentreras på de äldre med de största vårdbehoven. Detta innebär också en gradvis förskjutning mot de allra äldsta i befolkningen. För att bättre kunna differentiera mellan olika åldersgrupper är de nya normkostnader som här beräknats indelade efter femårsgrupper i stället för som tidigare tioårsgrupper. Indelningen av befolkningen efter grad av ohälsa i ULF-undersökningen sker som nämnts ovan i fyra ohälsograder. Analyser har visat att avgränsningen mellan full hälsa och lätt ohälsa är relativt godtycklig och samtidigt ganska betydelselös vid beräkningen av normkostnaden. I syfte att förenkla systemet har därför de två lägsta ohälsograderna slagits samman.</p>
<p>I fortsättningen redovisas i tur och ordning underlaget för beräkningarna, den utnyttjade beräkningsmetoden samt resultaten uttryckta som beräknade normkostnader per person och ålder, kön, civilstånd och ohälsogrupp respektive socioekonomisk grupp. Härtill har sedan fogats en diskussion innefattande jämförelser med tidigare beräkningar, tillförlitligheten i underlaget och begränsningar i beräkningsmetodiken. Dessutom redovisas en jämförande analys av fältundersökningarna 1994 och 2002 i bilaga 1.</p>
<p>Under förarbetena för revideringen av normkostnaderna för äldreomsorgen gjordes också beräkningar, där indelningen efter socioekonomisk grupp ersatts med inkomstgrupp. Skälen härför var dels olika svårigheter när det gäller klassning av befolkningen efter socioekonomisk grupp (jfr. nedan), dels att analyser av ULFundersökningen (”Rik och frisk”, Stockholms Läns Äldrecentrum rapport 2000:4) visat att de äldres inkomstnivå har ett mycket starkt samband med förekomsten av ohälsa. Av olika skäl beslöt emellertid kommittén att behålla indelningen efter socioekonomisk grupp. Resultaten av utförda normkostnadsberäkningar med indelning efter inkomstgrupp (kvintilgrupper; summa förvärvs- och kapitalinkomst) redovisas i bilaga 2.</p>
<h2>2 Beskrivning av den tillämpade beräkningsmetoden</h2>
<p>Grundprincipen för beräkningen av kommunernas normkostnader för äldreomsorgen är att den äldre befolkningen indelas i delgrupper. För varje sådan delgrupp beräknas en normkostnad utgående ifrån empiriska data, som beskriver vårdinsats och kostnad för gruppen ifråga. Dessa normkostnader per delgrupp multipliceras sedan med antalet personer i kommunen i resp. delgrupp och produkten summeras över alla delgrupper.</p>
<p>Indelningen av kommunens invånare 65 år och äldre görs efter</p>
<p>• åldersgrupp  (5-årsgrupper : 65 69 år, …, 90 år)</p>
<p>• kön</p>
<p>• civilstånd (gifta, övriga)</p>
<p>• etnicitet (nordisk resp. utomnordisk härkomst)</p>
<p>• socioekonomisk grupp (Ej facklärd arbetare, facklärd arbetare, företagare och jordbrukare, tjänstemän på lägre och mellannivå, högre tjänstemän)</p>
<p>Detta ger sammanlagt 6*2*2*2*5= 240 delgrupper. Antalet personer per delgrupp kan givetvis i många fall vara lågt och i många kommuner saknas personer i ett antal delgrupper, speciell de som avser utomnordisk härkomst.</p>
<p>Antalet personer i respektive socioekonomisk grupp per åldersgrupp, kön, civilstånd (gifta och övriga), etnicitet (nordisk resp. utomnordisk härkomst) i Sveriges kommuner år 2001 har bestämts utgående från Folk- och bostadsräkningarna 1990, 1985, 1980 och 1970 (FoB 1990, etc.). Metoden har härvid varit att först söka klassa personen utgående från FoB 1990. För de personer, som inte var förvärvsarbetande år 1990 eller inte var klassningsbara i någon av de ovan nämnda kategorierna, har sedan en sökning gjorts i FoB 1985 och de som då var förvärvsarbetande har getts socioekonomisk kod från denna FoB. För de sedan återstående har därefter sökning gjorts i FoB 1980 på samma sätt. I FoB 1970 är den socioekonomiska indelningen inte gjord på samma sätt som i senare FoB-undersökningar. SCB har emellertid utarbetat en kodnyckel som via kön och yrkeskod härleder en socioekonomisk gruppering, som motsvarar den som användes i FoB från senare år. Med hjälp av denna har slutligen en gruppering skett utifrån sökning i FoB 1970. Totalt kunde genom detta förfarande socioekonomisk kod bestämmas för 86 procent av den äldre befolkningen.</p>
<p>De personer som efter dessa sökningar fortfarande inte kunnat ges någon socioekonomisk kod har fördelats ut proportionellt på de fem socioekonomiska kategorierna i den aktuella delgruppen. Om det i kommunen inte funnits några personer i denna delgrupp har i stället använts motsvarande fördelning i kommungruppen enligt Kommunförbundets gruppindelning. De personer, som på detta sätt måst placeras ut schablonmässigt, utgörs bland annat av invandrare som invandrat efter 1990. Fördelningen på socioekonomisk grupp per kommungrupp enligt Kommunförbundets gruppindelning framgår av nedanstående tabell.</p>
<p>Ohälsofördelningen per socioekonomisk grupp inom respektive delgrupp (ålder, kön etc.) har skattats med hjälp av data från SCB:s undersökning av levnadsförhållanden (ULF). Ohälsan uttrycks härvid i någon av fyra ohälsograder: full hälsa, lätt ohälsa, måttlig ohälsa och svår ohälsa.</p>
<p>De genomsnittliga insatserna av vård och omsorg per person i respektive delgrupp och ohälsograd har bestämts utifrån empiriska data, som till en del tagits fram inom SNACprojektet (Swedish National study on Ageing and Care) och till en del genom en särskild fältundersökning hösten 2002 i åtta svenska kommuner. Samtliga dessa kommuner deltog i den undersökning av samma slag som genomfördes våren 1994 för Beredningen för statsbidrag och utjämning i kommunsektorn. Genomförande och resultat av ovan nämnda undersökningar redovisas i följande avsnitt.</p>
<p>De empiriska undersökningarna har syftat till att bestämma antalet mottagare av äldreomsorg i resp. deltagande kommun per åldersgrupp, kön, civilstånd och etnicitet samt att för dessa personer ge uppgift om vårdbehov – uttryckt i lämpligt mått – och vård- och omsorgsinsats.</p>
<p>Vårdbehovet har i undersökningen uttryckts genom ett index – SNAC PADL-index – som beskriver graden av funktionsnedsättning i olika avseenden. Utgående från detta index har ohälsograden enligt SCB:s system kunnat påföras (imputeras) individuellt med utnyttjande av ett material som innefattar båda indexen (jfr. nedan). Vård- och omsorgsinsatsen per grad av ohälsa i resp. delgrupp har härigenom kunnat bestämmas.</p>
<p>Som mått på vård- och omsorgsinsatsen per delgrupp har i undersökningen använts antal personer och totala antalet veckotimmar hemtjänst i ordinärt boende (eller särskilt boende med beslut om hemtjänstinsats, s.k. serviceboende) samt antalet personer i särskilt boende med heldygnsomsorg. Uppgiften på antalet personer används för att bestämma andelen personer per ohälsograd i resp. delgrupp, som får hemtjänst resp. bor i särskilt boende med heldygnsomsorg. Med hjälp av en standardkostnad per veckotimme hemtjänst resp. per år i boende med heldygnsomsorg kan sedan beräknas kostnaden per person med resp. grad av ohälsa i resp. delgrupp.</p>
<p>I följande avsnitt beskrivs närmare de olika material och undersökningar som legat till grund för normkostnadsberäkningen. Härefter redovisas i nästa avsnitt det erhållna resultatet i form av normkostnaden per delgrupp och ohälsograd.</p>
<h2>3 Underlag för beräkningarna</h2>
<h2>3.1 Material</h2>
<h2>3.1.1 ULF-undersökningen</h2>
<p>Statistiska Centralbyrån (SCB) har sedan mitten av 1970-talet gjort årliga intervju-undersökningar i syfte att beskriva välfärden och levnadsförhållandena. Dessa s.k. ULF-undersökningar har genomförts genom intervjuer av omkring 8 000 personer per år, varav cirka 25 procent i åldrarna 65 84 år med ett bortfall kring 20 procent. Till intervjudata förs i ULF-undersökningen sedan olika registeruppgifter, t.ex. olika slag av inkomster.</p>
<p>I undersökningen ingår frågor om upplevt hälsotillstånd, förekomsten av sjukdom som innebär nedsättning av arbetsförmåga eller förmåga att utföra dagliga sysselsättningar samt olika slag av rörelsehinder. På basis av svaren på dessa frågor kan ett index konstrueras som innefattar fyra grader av ohälsa: full hälsa, lätt ohälsa, måttlig ohälsa samt svår ohälsa. I syfte att få ett tillräckligt stort material har ULF-årgångarna 1996 2000 slagits samman. För de äldsta (85 år och äldre) bygger skattningarna på den s.k. ÄldreULF-undersökningen 1988/89, som gjordes utan övre åldersgräns. Ingen uppdelning har här gjorts med avseende på etnicitet. Det bör betonas att det för de allra äldsta rör sig om mycket få observationer – totalt 58 personer över 95 år ingår i undersökningen. Skattningen av ohälsan per socioekonomisk grupp blir för denna åldersgrupp givetvis mycket osäker.</p>
<p>Fördelningen av den äldre befolkningen på dessa fyra olika hälsograder enligt ULF-undersökningen framgår av tabellerna 2a och 2b nedan. (Sammanslagning av ULF-undersökningarna 1996 2000)</p>
<p>Förekomsten av ohälsa påverkas också av civilstånd – ensamstående har generellt sämre hälsa än gifta – och nationell härkomst – personer som bor i Sverige, men är födda utanför Norden, har sämre hälsa än nordiskfödda svenskar. Andra faktorer som starkt påverkar förekomsten av ohälsa är socioekonomisk bakgrund eller inkomst. Tabellerna 3a och b visar som exempel fördelningen på grad av ohälsa vid en indelning efter socioekonomiska grupper för gifta nordiskfödda kvinnor resp. män i åldersgruppen 75 79 år. (ULF-undersökningen 1996 2000; utjämnad modell)</p>
<p>A. Kvinnor</p>
<p>B. Män</p>
<p>Som framgår av tabellerna ovan finns betydande skillnader mellan de socioekonomiska grupperna när det gäller förekomsten av ohälsa. En jämförelse med motsvarande tabell i bilaga 2 avseende inkomstkvintilgrupper visar dock att hälsoskillnaderna här är ännu större. Sambanden går i samma riktning – socioekonomiska grupper med högre inkomster har mindre ohälsa.</p>
<p>Antalet observationer i ULF-undersökningen är inte tillräckligt för att det skall vara möjligt att direkt uppskatta förekomsten av ohälsa bland de äldre i varje kommun i Sverige. Eftersom ohälsan är i så hög grad bestämd av faktorerna ålder, kön, civilstånd, härkomst och socioekonomisk grupp är det dock möjligt att på statistisk väg skatta ohälsofördelningen i resp. kommun givet dessa faktorer . Detta är den metod som här använts.</p>
<h2>3.1.2 Fältundersökningen 2002</h2>
<p>Som beskrivits ovan bygger metoden för beräkning av normkostnaderna på en koppling av vårdinsatserna till behoven hos den äldre befolkningen baserat på ett empiriskt underlag. Vid den ursprungliga normkostnadsberäkningen var detta underlag hämtat från mätningar i Solna och Sigtuna kommuner (SOU 1993:53). Då det fanns anledning att bredda detta underlag genomfördes våren 1994 en fältundersökning i nio kommuner. Undersökningen omfattade omkring 6 000 vårdtagare med hemhjälp eller på institution med heldygnsomsorg. Vid undersökningen noterades – förutom ålder, kön och sam/ensamboende – personernas vårdtyngd enligt Katzskalan och/eller ÄSIM-skalan (jfr. nedan) samt för de med hemhjälp insatsens omfattning uttryckt i timmar per vecka (SOU 1994:144; bilaga 7).</p>
<p>Under de åtta år som gått sedan fältundersökningen gjordes har äldreomsorgen genomgått stora förändringar. Snävare ekonomiska ramar har framtvingat en hårdare prioritering av insatserna samtidigt som antalet mycket gamla personer har ökat. Omvittnat är också att kortare vårdtider i den slutna sjukvården lett till ett ökat vårdansvar för den kommunala äldreomsorgen. Förändringarna har aktualiserat genomförandet av en ny fältundersökning i syfte att få ett aktuellt underlag för de reviderade normkostnaderna. För att få bästa möjliga jämförbarhet har undersökningen omfattat samma kommuner som vid den förra undersökningen – undantaget Dorotea kommun, som denna gång avstod från att delta. Den nya undersökningen genomfördes under hösten 2002 och omfattade totalt 5 257 vårdtagare 65 år och äldre i de aktuella kommunerna. Av dessa erhöll 2 920 personer hemhjälp i ordinärt eller särskilt boende och 2 337 personer heldygnsomsorg. Vid undersökningen noterades som tidigare ålder och kön samt omsorgsinsats uttryckt i antal veckotimmar hemhjälp eller antal boende med heldygnsomsorg. En ändring jämfört med den förra undersökningen var att registreringen av ensam/samboende ersattes med civilstånd samt att notering gjordes av nordisk/utomnordisk härkomst.</p>
<p>Graden av funktionsnedsättning registrerades uttryckt som beroende eller oberoende för olika aktiviteter för dagligt liv (ADL) samt med avseende på förekomsten av inkontinens, rörelsehinder och kognitiv nedsättning (demenssjukdom). Genom att ange siffergrader för dessa variabler och därefter addera dem konstrueras ett index – SNAC PADL-index – som tagits fram inom SNACstudien med hjälp av faktoranalys (jfr. nedan). Indexet går från 0 (ingen funktionsnedsättning) till 23 (maximal funktionsnedsättning). Utifrån detta index har sedan gjorts en indelning i s.k. PADL-grupper enligt nedanstående definition:</p>
<p>De uppgifter som inhämtades vid fältundersökningen kan också användas för att konstruera det s.k. Katz ADL-index, som användes vid den förra undersökningen . Detta gör att de nya uppgifterna är helt jämförbara med dem som då samlades in. Skillnaden mellan Katz ADL-index och SNAC PADL-index är väsentligen den, att det senare också innefattar kognitiv nedsättning. Vid den förra undersökningen utnyttjades även det s.k. ÄSIM-index, som man erhåller genom att lägga samman variablerna funktionsförmåga, rörelsehinder, inkontinens, otrygghet och dement beteende. Även detta index kan konstrueras utifrån de nu insamlade uppgifterna (efter imputering av variabeln ”otrygghet”).</p>
<h2>3.1.3 SNAC-studien</h2>
<p>Förutom den ovan beskrivna fältundersökningen har beräkningen av normkostnaderna också kunnat stödjas på material som insamlats i den s.k. SNAC-studien the Swedish National study on Ageing and Care. Denna studie, som dragits igång genom ett regeringsinitiativ och till hälften finansieras av staten, omfattar fem kommuner i Skåne (Eslöv, Hässleholm, Malmö, Osby och Ystad), Karlskrona kommun i Blekinge, Kungsholmens stadsdel i Stockholms kommun samt Nordanstigs kommun i Hälsingland. Studien innefattar dels en longitudinell befolkningsundersökning, som syftar till att belysa åldrandet och uppkomsten av olika vård- och omsorgsbehov, dels en löpande registrering av alla varaktiga vård- och omsorgsinsatser för de äldre från kommun och landsting. Som utgångspunkt för den senare delen av SNAC-studien genomfördes år 2001 s.k. baslinjeundersökningar i de deltagande kommunerna. Dessa syftade till registrering av samtliga äldre vårdtagare och omfattade bland mycket annat också notering av graden av funktionsnedsättning samt omfattning och inriktning av varaktiga äldreomsorgsinsatser. Baslinjeundersökningarna inom SNAC:s vårdsystemdel ger därigenom tillgång till ett material av samma slag som den ovan beskrivna fältundersökningen.</p>
<p>Till skillnad från fältundersökningen innefattar SNAC-materialet identifierade individer. Insamlingen av uppgifterna har förutsatt de registrerade personernas samtycke. Bland annat av detta skäl har registreringen inte varit fullständig. Det finns också ett ganska stort bortfall av uppgifter såväl när det gäller variabler som belyser graden av funktionsnedsättning som insatsernas omfattning. En uppräkning har därför gjorts till det totala antalet vårdtagare med hemtjänst resp. i boende med heldygnsomsorg.</p>
<h2>3.2 Metod</h2>
<p>Som beskrivits ovan bygger beräkningen av normkostnaderna på att man för varje delgrupp i den äldre befolkningen beskriver dels behoven av äldreomsorg, dels omfattning och kostnader av de erhållna omsorgsinsatserna. Behoven av äldreomsorg kan relateras till graden av ohälsa eller funktionsnedsättning. Genom ULFmaterialet erhålls uppgift på förekomsten av ohälsa i befolkningen. Genom fältundersökningen och SNAC-studien kan funktionsnedsättningen hos vårdtagarna kopplas samman med erhållna insatser.</p>
<p>Ett problem i sammanhanget är att ULF-undersökningen mäter graden av ohälsa på ett annat sätt än som skett i fältresp. SNACundersökningarna. ULF-undersökningen är inriktad på att beskriva ohälsan i hela  befolkningen. Det ohälsoindex som utnyttjas är baserat på uppgifter som erhållits genom intervjuer. Uppgifterna är till en del subjektiva – de uttrycker individens egen uppfattning om graden av ohälsa och funktionshinder. De båda andra undersökningarna är enbart inriktade på att beskriva vårdtagarna  och uppgifterna bygger till skillnad från ULF inte på dessas egen uppfattning utan på hur den ansvariga personalen bedömer personernas grad av funktionsnedsättning och vårdberoende. För att kunna relatera de erhållna insatserna till hela befolkningen krävs därför en översättning från de mått som använts i fältresp. SNACundersökningarna till måttet på ohälsa enligt ULF-undersökningen.</p>
<p>I den beräkning av normkostnaderna, som gjordes år 1994 (SOU 1994:144), baserades översättningen på ett antagande om fördelningen av ohälsan bland icke-vårdtagarna. Detta antagande var i sin tur grundat på olika skattningar. Utifrån antagandet kunde en ”översättare” konstrueras, som gjorde det möjligt att för alla vårdtagare i fältundersökningen ange ett ULF-ohälsoindex-värde. På så sätt kunde omfattningen av insatserna inom resp. delgrupp (ålder, kön etc.) relateras till ULF-ohälsograder. Genom utnyttjande av standardkostnader kunde sedan insatserna räknas om till kostnader per delgrupp och ohälsograd.</p>
<p>Den nya beräkningen av normkostnaden bygger på ett säkrare underlag beroende på att det nu finns tillgång till ett material som innefattar såväl registrering av ULF-ohälsoindex och SNAC PADL-index. Detta material kommer ifrån SNAC-studiens befolkningsddel på Kungsholmen och omfattar uppgifter om totalt 245 individer. Tabell 4 visar det empiriska sambandet mellan ohälsograden enligt ULF och SNAC PADL-index.</p>
<p>Som framgår av tabell 4 är sambandet mellan ULF-ohälsoindex och SNAC PADL-index inte entydigt. Indexen är dock starkt positivt korrelerade. Spridningen i ULF-värde givet SNAC PADL-index och omvänt sammanhänger med att indexen som beskrivits ovan delvis mäter olika saker. I ULF-ohälsoindex ingår som en betydande del självskattad ohälsa, som i och för sig inte behöver sammanhänga med ett behov av omsorg betingat av funktionshinder. Omvänt kan personer med viss grad av funktionsnedsättning ändå uppleva sig vara vid god hälsa.</p>
<p>Det empiriska sambandet mellan ULF-ohälsoindex och SNAC PADL-index enligt tabell 4 ovan har använts för att påföra (imputera) ULF ohälsograd på alla observationer i fält- och SNACmaterialen. Härigenom har det blivit möjligt att för alla delgrupper (dvs per åldersgrupp, kön, civilstånd, härkomst) i fält- och SNACkommunerna fördela vårdtagarna på ULF-ohälsograd, med uppdelning på boende med beslut om hemhjälp och boende med heldygnsomsorg. För de förra får man ur undersökningarna också fram det totala antalet hemhjälpsveckotimmar. Kostnaderna per delgrupp och ohälsograd har sedan beräknats genom omräkning enligt nedanstående :</p>
<p>Med hjälp av data från ULF-undersökningen har för varje delgrupp skattats antalet personer per ohälsograd i hela befolkningen – således även inklusive icke-vårdtagarna – i resp. kommun. På detta sätt har bestämts kostnaden per innevånare per delgrupp och ohälsograd i varje undersökt kommun. Utifrån dessa kostnader har sedan slutligen medelvärden beräknats över samtliga fältkommuner resp. SNAC-kommuner och totalt.</p>
<p>Vid genomförandet av beräkningarna har det varit nödvändigt att göra vissa modifikationer. För de äldsta vårdtagarna är andelen som får någon form av hjälp mycket hög. Eftersom fördelningen på ULF-ohälsograder inte är direkt uppmätt kommun för kommun utan statistiskt skattad inträffar i några fall att antalet vårdtagare i en ohälsogrupp överstiger antalet personer i befolkningen i samma ohälsogrupp. En orsak till detta fenomen kan också vara att ULFundersökningen underskattar förekomsten av ohälsa hos de äldsta. För att undvika detta har i åldersgrupperna 85 år och äldre antalet personer per ohälsograd stämts av så att andelen vårdtagare aldrig blir högre än 100 procent. Detta har gjorts genom modifiering av översättaren från SNAC PADL-index till ULF-index. Förfarandet för med sig en viss utjämning av kostnaderna mellan ohälsograderna, eftersom det innebär att vårdtagare, som annars skulle noterats som tillhörande gruppen ”svår ohälsa”, nu i stället ingår i gruppen med ”måttlig ohälsa” och på motsvarande sätt vårdtagare överförs från ”måttlig ohälsa” till ”lätt ohälsa”.</p>
<p>En annan modifikation i beräkningsförfarandet har gjorts, eftersom det visat sig att personer med utomnordisk härkomst enligt såväl fältsom SNAC-undersökningen får mindre insatser givet graden av ohälsa än personer som är födda i Norden. Då det är uppenbart orimligt att detta skulle leda till lägre normkostnader givet ohälsograden, har uppdelningen med avseende på härkomst tagits bort vid beräkningen av normkostnaderna per ohälsograd. Utomnordisk härkomst påverkar med denna inskränkning fortfarande ohälsofördelningen, men inte normkostnaden givet denna ohälsa.</p>
<p>Som framgått ovan bygger skattningen av ohälsan bland de äldsta i befolkningen på en enda ULF-undersökning som genomfördes åren1988/89. Materialet har här inte varit tillräckligt stort för att särskilja personer med utomnordisk bakgrund från de övriga. Även civilståndsvariabeln är något osäker beroende på mycket få observationer i vissa grupper – speciellt gifta kvinnor över 90 år. För de äldsta har det också visat sig mindre meningsfullt att särskilja grupperna ”full hälsa” och ”lätt ohälsa”. För att skapa större enhetlighet i beräkningsmetoden har denna uppdelning tagits bort för samtliga grupper. Detta har i praktiken ingen betydelse, eftersom den beräknade normkostnaden för dessa grupper är mycket låg.</p>
<h2>3.3 Resultat</h2>
<p>heldygnsomsorg resp. hemhjälp i ordinärt boende eller särskilt boende. Tillsammans motsvarar dock de undersökta kommunerna mycket väl riksgenomsnittet. Sammanlagt innefattar de undersökta kommunerna omkring 8 procent av den svenska befolkningen över 65 år.</p>
<p>Den motsvarande fördelningen på PADL-grupper av vårdtagarna med hemtjänst framgår av den följande tabellen 7.</p>
<p>Det framgår här klart att vårdtagarna med hemtjänst i ordinärt eller särskilt boende (s.k. serviceboende) som genomsnitt är betydligt mindre nedsatta än de med heldygnsomsorg. Huvuddelen har lätt eller måttlig funktionsnedsättning och endast en mycket liten andel kan betecknas som helt nedsatta. Även här finns dock en högst betydande variation mellan kommunerna. I Nordmaling tillhör som exempel endast 10 procent de tre mest nedsatta grupperna, i Surahammar 25 procent. Detta rimmar väl med att Surahammar har den lägsta andelen vårdtagare med heldygnsomsorg. Kvarboendeprincipen, dvs. att vårdtagarna så länge som möjligt skall kunna bo kvar i eget boende, har här fått ett betydligt högre genomslag. Delvis beror givetvis möjligheterna att fullt ut tillämpa kvarboendeprincipen i hög grad på kommunens bebyggelsestruktur, men man kan se att det även mellan glesbygdskommuner råder stora skillnader.</p>
<p>Möjligheterna till kvarboende beror givetvis också av hur stora insatser som ges till de boende. I den följande tabellen 8 visas det genomsnittliga antalet veckotimmar hemhjälp per PADL-grupp i resp. kommuner. Genom att på detta sätt dela upp efter graden av funktionsnedsättning är det möjligt att jämföra ”generositeten” i biståndsgivningen. Inte överraskande visar det sig att det även här råder betydande skillnader mellan de undersökta kommunerna. Av tabell 8 framgår som exempel att man i Vilhelmina och i stadsdelen Kungsholmen i Stockholm ger mer än dubbelt så mycket hjälp till vårdtagare med ingen eller endast lätt funktionsnedsättning som i Surahammar och Nordmaling. Den generösa tilldelningen av hemhjälp i Vilhelmina gäller även vårdtagarna med högre grad av funktionsnedsättning. I gruppen ”mycket nedsatta” får man här nästan dubbelt så många hjälptimmar som i Nordanstig eller Krokom. För gruppen ”helt nedsatta” är det vanskligt att göra jämförelser, eftersom det rör sig om mycket få personer.</p>
<p>Skillnader i medelvärdet av tilldelade insatser kan givetvis bero på skillnader i vårdtagarnas grad av funktionsnedsättning. En metod för att ta hänsyn till detta är att beräkna det s.k. standardiserade medelvärdet. Vid beräkningen av detta väger man samman den genomsnittliga insatsen per delgrupp (i detta fall PADL-grupp) med den totala fördelningen på delgrupper  som vikter. Detta innebär att man beräknar vad medelvärdet för insatsen skulle ha varit, om alla kommuner haft samma fördelning när det gäller vårdtagarnas grad av funktionsnedsättning. Som man ser i tabell 8 är detta standardiserade medelvärde mer än dubbelt så högt i Vilhelmina som i Surahammar. Man ser också att standardiseringen ökar  skillnaderna mellan kommunerna. Dessa båda kommuner representerar extremvärden. Övriga kommuner ligger relativt väl samlade kring medelvärdet 10 timmar hemtjänst per vecka.</p>
<p>Genom att fältundersökningen 2002 genomförts med en motsvarande metodik som den som användes vid undersökningen 1994 och i samma kommuner är det möjligt att direkt jämföra resultaten. Man kan därmed skapa en klar bild av de förändringar som skett inom äldreomsorgen de senaste åtta åren när det gäller andelen vårdtagare, i vilken utsträckning behoven tillgodoses med hemhjälp eller med heldygnsomsorg, förändringarna i graden av funktionsnedsättning i resp. boendeform samt hemhjälpsinsatserna givet funktionsnedsättningen. Den jämförande redovisningen presenteras i bilaga 1.</p>
<p>Sammanfattningsvis visar denna jämförelse att andelen vårdtagare i den äldre befolkningen har sjunkit, att en högre andel av dessa än för åtta år sedan har heldygnsomsorg, att vårdtyngden i både heldygnsomsorg och bland vårdtagarna med hemhjälp har ökat samt att tilldelningen av hemtjänst givet funktionsnedsättningen har sjunkit. Samtliga dessa observationer kan sägas stämma väl med den rådande uppfattningen, som varit grundad på mer subjektiva iakttagelser eller på lokala undersökningar. Bakgrunden till utvecklingen är ökad resursknapphet. Undersökningens bidrag är att ha gett en tydlig kvantitativ grund för en fortsatt diskussion av dessa frågor.</p>
<h2>4 De beräknade normkostnaderna</h2>
<p>För varje kommun som deltagit i fältundersökningen samt för de kommuner, som bidragit med data som insamlats i SNAC-studien, har uppskattats den årliga kostnaden för äldreomsorgen per person i befolkningen uppdelat på delgrupper med avseende på åldersgrupp (65 69, 70 74, 75 79, 80 84, 85 89 och 90+ år), kön och civilstånd (gifta resp. övriga) samt ohälsograd enligt ULF (tre nivåer; fullhälsa och lätt ohälsa sammanslagna). Metoden för denna beräkning har redovisats ovan. Resultatet har därefter slagits samman till fältkommunerna resp. SNAC-kommunerna totalt och sedan till samtliga kommuner. Resultaten för resp. grupp av kommuner överensstämmer väl i stort men skiljer ibland när det gäller enskilda delgrupper och grader av ohälsa. I tabell 9 visas det sammanslagna resultatet i form av beräknad årlig normkostnad för äldreomsorgen per person givet ohälsograd, ålder, kön och civilstånd.</p>
<p>Som man kan förvänta sig ökar kostnaden starkt med ohälsograden. Gifta har lägre kostnader än övriga och äldre betydligt högre kostnader än yngre i alla ohälsograder. Skillnaden mellan gifta och övriga avspeglar skillnader i kommunernas prioritering och förmodligen också i efterfrågan på äldreomsorg. Makar har en bättre tillgång till informell omsorg från varandra – detta gäller givetvis speciellt män. Vid svår ohälsa utjämnas skillnaderna. När det gäller ensamstående ligger normkostnaden för kvinnor i de flesta fall under, men det är svårt att se några entydiga mönster – ibland är männens kostnad högre.</p>
<p>Begränsningarna i underlagets omfattning visar sig i att siffrorna hoppar en del. Det är här givetvis möjligt att utjämna siffrorna med hjälp av någon statistisk metod. Det är dock svårt att undvika att en sådan utjämning förvrider resultatet i något avseende. Genom att det är så många olika delgrupper erhålls en naturlig utjämning. Det spelar då mindre roll om stegen mellan två grupper inte är likformiga.</p>
<p>De höga normkostnaderna vid lätt och måttlig ohälsa för de äldsta sammanhänger till viss del med den ovan nämnda korrigeringen av översättningen från PADL-index till ULF ohälsograd. En del av de personer, som här noterats som tillhörande dessa båda lägre ohälsogrupper, har i själva verket svår ohälsa och får stora hjälpinsatser. Den motsvarande kostnaden har följt med till den lägre ohälsogruppen vid kostnadsberäkningen. En annan orsak är att äldre, mer allmänt skröpliga personer behöver mer hjälp än yngre vid en given nedsättning av funktionsförmågan, som till exempel ett rörelsehinder. Resultatet av de reviderade normkostnadsberäkningarna kan jämföras med de normkostnader för äldreomsorgen som tidigare tagits fram (Tabell 10).</p>
<p>Jämförbarheten försvåras något av ändrade indelningsgrunder. Kostnadsläget har också förändrats. I huvudsak kan man dock se att mönstren går igen. Äldre hade även år 1994 betydligt högre normkostnader än yngre och samboende lägre än ensamboende – med undantag för de äldsta kvinnorna med svår ohälsa. Skillnaderna mellan ensamstående män och kvinnor var emellertid då betydligt större – endast för äldre män med full hälsa var år 1994 normkostnaden lägre än för motsvarande grupp av ensamstående kvinnor.</p>
<p>Utgående från kostnaden per ohälsograd och fördelningen på hälsograder inom resp. delgrupp kan normkostnaden för delgruppen beräknas. Skillnaden i normkostnad mellan socioekonomiska grupper samt beroende nordisk eller utomnordisk härkomst avspeglar då hälsoskillnaderna mellan dessa grupper, medan normkostnaden givet graden av ohälsa är densamma. I tabell 11 A D redovisas de beräknade normkostnaderna per person givet kön, civilstånd, socioekonomisk grupp, härkomst och åldersgrupp.</p>
<p>A. Gifta kvinnor</p>
<p>B. Övriga kvinnor</p>
<p>C. Gifta män</p>
<p>D. Övriga män</p>
<p>Normkostnaderna för de olika grupperna sammanhänger givetvis med ohälsofördelningen. Samma mönster som observerats i tabell 3 går igen också här. För facklärda resp. ej facklärda arbetare samt företagare/jordbrukare är normkostnaderna genomgående ganska lika, lägre tjänstemän ligger omkring 15 procent lägre och gruppen mellan /högre tjänstemän ytterligare cirka 15 procent under. Skillnaderna i normkostnad mellan de olika socioekonomiska grupperna tenderar dock att minska med växande ålder. De är ungefär lika stora för män som för kvinnor och för gifta som för övriga.</p>
<p>Det är värt att notera att någon differentiering beroende på härkomst inte görs för de som är över 85 år. Att det ändå uppstår en sådan mindre effekt i gruppen 90 år och äldre beror på att dessa värden beräknats genom sammanvägning mellan åldersgrupperna 90 94 år och 95 år och äldre. Eftersom fördelningen mellan dessa åldersgrupper skiljer sig något mellan nordiskfödda och födda utom Norden uppstår en mindre avvikelse.</p>
<h2>5 Diskussion</h2>
<p>De normkostnader som nu beräknats har tagits fram på i princip samma sätt som tidigare. En skillnad är dock att kostnaderna nu brutits ner på femårsgrupper. En annan att de nya beräkningarna har gjorts med fem socioekonomiska grupper mot tidigare fyra. Gruppen jordbrukare / företagare har tillkommit. Vidare ingår nu etnicitet i själva den beräknade normkostnaden per delgrupp mot tidigare i form av en schablonmässig uppräkning. Till grund för beräkningarna ligger ett mycket fullständigt underlag i form av dels en särskild fältundersökning i åtta kommuner, dels motsvarande data från sju kommuner (inkl. Kungsholmens stadsdel) från den nationella SNAC-studien. Dessa kommuner representerar tillsammans omkring 8 procent av Sveriges befolkning över 65 år. Representativiteten i underlaget måste bedömas som god, vilket visas av att nyckeltalen sammantaget mycket väl motsvarar riksgenomsnittet.</p>
<p>En nyckelfråga i beräkningsmetodiken är uppskattningen av ohälsan inom olika delgrupper i den äldre befolkningen. Som tidigare har här utnyttjats SCB:s ULF-undersökning för att skatta ohälsofördelningen inom respektive delgrupp. Till skillnad från tidigare har det nu också varit möjligt att basera översättningen mellan SCB:s ohälsoindex och de index som används i vårdtagarundersökningarna på ett empiriskt underlag. Ett problem i sammanhanget är dock att huvuddelen av SCB:s ULF-undersökningar endast omfattar personer upp till och med 84 år. Det material som här använts för dem som är 85 år och äldre går tillbaka till en enstaka undersökning från 1988/89. Samtidigt pågår en utveckling, där de allra äldsta tenderar att ta i anspråk en allt större del av äldreomsorgen. Det vore givetvis i högsta grad önskvärt att få tillgång till ett modernare och mer fullständigt material avseende hälsoförhållandena i de högsta åldersgrupperna. SCB planerar nu en omfattande undersökning med en sådan inriktning och data som insamlas inom SNAC-studiens befolkningsdel kommer också successivt att ge ett alltmer tillförlitligt underlag.</p>
<p>Ett annat problem med ULF-undersökningarna är att det finns klara indikationer på att dessa underskattar förekomsten av ohälsa och vårdbehov hos de äldsta. I här redovisade beräkningar har detta kommit till uttryck genom att i vissa fall antalet registrerade vårdtagare med svår ohälsa i de undersökta kommunerna överstigit det motsvarande, uppskattade antalet personer i befolkningen i kommunen ifråga. Genom tekniken att skatta förekomsten av ohälsa i den enskilda kommunen utifrån rikssiffror och olika bestämningsfaktorer kan det aldrig undvikas att i enstaka fall anomalier av det här slaget uppkommer. Fenomenet har dock i några fall varit så utbrett att det slagit igenom även på aggregerad nivå, dvs. sammantaget för de undersökta kommunerna. Det har därför varit nödvändigt att införa en justering (på aggregerad nivå) på så sätt att antalet vårdtagare i en delgrupp och med en viss ohälsograd aldrig tillåts överstiga det uppskattade antalet personer i befolkningen i samma delgrupp och med samma grad av ohälsa. Överskjutande vårdtagare har flyttats till närmast lägre ohälsogrupp.</p>
<p>Ovanstående problem gäller endast de två högsta åldersgrupperna. Effekten av den valda lösningen är att det för dessa skett viss utjämning av normkostnaden mellan ohälsogrupperna. Från resursfördelningssynpunkt är dock detta ett mindre problem, eftersom inverkan av den socioekonomiska gruppen på ohälsan för de två högsta åldersgrupperna är mycket mindre utpräglad än för de yngre. Skillnaderna mellan olika kommuner när det gäller de äldstas ohälsoprofil blir därmed begränsade och ett skattningsfel får inte någon större betydelse för omfördelningen i skatteutjämningssystemet .</p>
<p>I föreliggande förslag har normkostnaderna beräknats efter en indelning av befolkningen i fem socioekonomiska grupper. Jämfört med tidigare har en utökning skett med en grupp företagare och jordbrukare. Skälet härför har varit att få en mer differentierad beskrivning av ohälsofördelningen. Som framgått av tabell 11 ligger normkostnaderna i företagar/jordbrukargruppen i de flesta fall mellan arbetare och tjänstemän, men i vissa fall blir normkostnaden högre än i övriga grupper. Det synes därför motiverat att också ha med denna kategori.</p>
<p>Beräkningen av normkostnaden för äldreomsorgen per socioekonomisk grupp förutsätter ett underlag som medger uppdelning av befolkningen i dessa grupper. Det underlag som står till buds är Folk- och bostadsräkningarna. Sådana genomfördes tidigare vart femte år, men sedan år 1990 har ingen ny undersökning gjorts. Detta är dock inget avgörande problem, eftersom det här rör sig om personer som till den helt övervägande delen lämnat yrkeslivet och man därför måste man gå tillbaka till tidigare undersökningar för att få yrkesuppgifter. Genom den metod som beskrivits ovan har 86 procent av den äldre befolkningen kunnat klassas efter socioekonomisk tillhörighet, vilket måste anses tillfredsställande. Ett växande problem i sammanhanget är dock att personer som invandrat efter år 1990 inte kan klassas med detta underlag. Eftersom den helt överhängande delen av invandrarna utgörs av yngre personer synes detta än så länge inte utgöra någon avgörande invändning mot att använda socioekonomisk grupp som indelningsgrund. På sikt kommer dock underlaget att successivt försämras om inte folk- och bostadsräkningarna återupptas eller ersätts med en likvärdig registreringsmetod.</p>
<p>Vid bestämningen av normkostnaden per ohälsogrupp har ingen hänsyn tagits till socioekonomisk grupp eller etnisk bakgrund. Socioekonomisk grupp var överhuvudtaget inte med i fältundersökningen och utomnordisk bakgrund visade sig ge ett negativt bidrag med avseende på erhållna insatser givet övriga påverkande faktorer. Det finns naturligtvis inga skäl varför socioekonomisk grupp eller etnisk bakgrund i sig skall påverka tilldelningen av äldreomsorg. Inverkan på normkostnaden kommer i stället in indirekt genom att dessa båda faktorer påverkar ohälsa och vårdbehov.</p>
<p>Slutligen bör noteras att de fältundersökningar, som nu genomförts i ett antal kommuner, gett ett resultat som i sig har stort intresse som underlag för att bedöma utvecklingen av den svenska äldreomsorgen och hur väl de resurser som givits denna motsvarar behoven.</p>
<h2>Bilaga 1 Jämförelse mellan fältundersökningarna 1994 och 2002</h2>
<p>Fältundersökningen 2002 genomfördes i samma kommuner som år 1994 med undantag för Dorotea kommun. Resultaten från 1994 års undersökning finns presenterade i betänkandet Utjämning av kostnader och intäkter i kommuner och landsting, bilaga 7 (SOU 1994:144). Tyvärr finns grundmaterialet inte bevarat, varför den jämförande resultatredovisningen endast kan omfatta de tabeller, som redovisats i det ovan angivna betänkandet. Dessa tabeller innefattar också Solna och Sigtuna kommuner, där materialen insamlats inom ett särskilt forskningsprojekt ÄSIM-projektet och sålunda inte inom ramen för fältundersökningen. I dessa kommuner har det inte skett någon ny undersökning och de ingår därför inte i den nedanstående jämförelsen.</p>
<p>Vid 1994 års undersökning angavs ”vårdtyngden” (egentligen graden av funktionsnedsättning eller vårdberoende) för de flesta kommunerna genom Katz ADL-index, i några fall (Ragunda, Kalmar) även genom det s.k. ÄSIM-index och i ett fall (Luleå) endast genom ÄSIM-index. I 2002 års undersökning har SNAC PADL-index fungerat som det huvudsakliga måttet på vårdtagarnas funktionsnedsättning, men de insamlade uppgifterna kan också användas för att konstruera Katz ADL-index och (efter imputering av variabeln ”otrygghet” ) ÄSIM-index.</p>
<p>I fortsättningen redovisas jämförelsen uttryckt i Katz  ADL-index. Tabell 1 visar antalet innevånare över 65 år, antalet och andelen vårdtagare samt fördelningen av dessa mellan hemtjänst och boende med heldygnsomsorg år 1994 resp. 2002 i de aktuella kommunerna.</p>
<p>År 1994</p>
<p>År 2002</p>
<p>En fråga är då hur utbyggnaden av boendet med heldygnsomsorg har påverkat förekomsten av funktionsnedsättning och vårdtyngden i dessa boenden. Tabell 2 visar fördelningen av vårdtagarna i heldygnsomsorgen på vårdberoendekategorier enligt Katz ADL för resp. år för samtliga kommuner utom Luleå, som år 1994 använde ÄSIM-skalan. I tabellen har de som ej kan klassificeras enligt Katz-skalan, den s.k. Ö-gruppen, utelämnats.</p>
<p>År 1994</p>
<p>År 2002</p>
<p>Det framgår av tabell 2 att de boende med heldygnsomsorg i de aktuella kommunerna – med vissa undantag som genomsnitt är mer funktionsnedsatta än för åtta år sedan. Undantagen är Ragunda och Krokom, där vårdtyngden sjunkit i institutionsboendet. Andelen av de boende med heldygnsomsorg, som klassificerats som tillhörande den mest omsorgskrävande kategorin G har ökat från 29 procent till 46 procent. Framförallt den relativt lätta B-kategorin har minskat mycket kraftigt. För Luleå visar en jämförelse med utnyttjande av ÄSIM-index en liknande bild. Andelen vårdtagare i den tyngsta gruppen har ökat från 41 procent till 50 procent och det genomsnittliga vårdberoendet (enligt ÄSIM-index) har stigit drygt 10 procent, dvs. samma ökning som genomsnittet för övriga kommuner enligt Katz-skalan. Detta bekräftar bilden av en institutionell äldreomsorg med betydligt mer funktionsnedsatta vårdtagare än tidigare. Men det är också värt att notera att variationen mellan kommunerna är stor och snarast verkar ha ökat.</p>
<p>Den motsvarande utvecklingen för de boende med hemhjälp framgår av tabell 3 . Liksom ovan är Ö-kategorin utelämnad.</p>
<p>År 1994</p>
<p>År 2002</p>
<p>Utvecklingen mot en högre genomsnittlig funktionsnedsättning gäller som framgår av tabell 3 även vårdtagarna med hemtjänst i ordinärt eller särskilt boende. Som genomsnitt har indexvärdet enligt Katz ADL ökat med knappt 15 procent. Ökningen gäller dock inte alla kommuner. I Krokom har det skett en kraftig minskning och i Ragunda och Vilhelmina kommuner är situationen i stort sett oförändrad. Andelen med maximal funktionsnedsättning enligt Katz-skalan har ökat från 5 procent till 8 procent, men variationen mellan kommunerna är mycket stor. Fortfarande har de flesta vårdtagarna med hemtjänst relativt begränsad funktionsnedsättning. Dock har andelen inom de två lägsta kategorierna sjunkit från 70 procent till 60 procent. I Luleå visar en motsvarande jämförelse med hjälp av ÄSIM-skalan på en mycket kraftig ökning av genomsnittsvärdet från 4,06 till 5,38, dvs. nästan en tredjedel. Andelen i den tyngsta kategorin har ökat från 3 procent till 11 procent. Även inom hemtjänsten bekräftar alltså den nya undersökningen en utveckling mot allt mer hjälpbehövande vårdtagare. Frågan är då om man nu också får mer hjälp än tidigare. Tabell 4 visar hur tilldelningen av veckotimmar hemtjänst har förändrats givet Katz/ADL-kategori.</p>
<p>År 1994</p>
<p>År 2002 det s.k. standardiserade medelvärdet, dvs. det medelvärde varje kommun skulle få om fördelningen på vårdberoendekategorier varit densamma. Som man kan se ökar då snarare skillnaderna i tilldelning av veckotimmar hemhjälp mellan kommunerna.</p>
<p>Det framgår vidare klart av jämförelsen per KatzADL-kategori i tabell 4 att den genomsnittliga hemhjälpsinsatsen sjunkit i alla kategorier med 25 30 procent. Detta gäller samtliga kommuner i fältundersökningen utom Ragunda och Vilhelmina, där bilden är mer splittrad och insatserna i vissa kategorier ökat. En motpol utgörs av Surahammar med mycket kraftiga neddragningar. Som medelvärde över samtliga kommuner i undersökningen har insatserna minskat från 11,2 veckotimmar till 9,7.</p>
<p>På samma sätt som vid den årsvisa jämförelsen kan man beräkna ett standardiserat medelvärde för år 2002 under antagandet att vårdberoendefördelningen varit densamma som år 1994. Resultatet av denna beräkning visas i kolumnen längst till höger. Detta ger vid handen en neddragning i relation till behoven mellan år 1994 och 2002 med nästan 30 procent från 11,2 till 8,1 timmar per vecka. Graden av neddragning varierar dock starkt. Den största relativa neddragningen inom hemtjänsten förefaller ha skett i Surahammars och Krokoms kommuner, där de uppgår till omkring hälften. Som kontrast visar motsvarande beräkning för Vilhelmina på en viss ökning. Även i Ragunda är insatserna i stort sett oförändrade mätt i relation till vårdtagarnas funktionsnedsättning. Någon jämförelse för Luleå är här tyvärr inte möjlig att göra, eftersom de siffror som redovisats för år 1994 förefaller vara felaktiga och originalmaterialet inte längre finns kvar.</p>
<p>Sammanfattningsvis bekräftar jämförelsen mellan resultaten från fältundersökningarna 1994 och 2002 mycket av den bild av äldreomsorgens utveckling, som tidigare kommit fram i olika sammanhang. Andelen vårdtagare i den äldre befolkningen har sjunkit, en högre andel av dessa än för åtta år sedan har heldygnsomsorg, vårdtyngden i både heldygnsomsorg och bland vårdtagarna med hemhjälp har ökat samt att tilldelningen av hemtjänst givet funktionsnedsättningen har sjunkit. Bakgrunden till utvecklingen är uppenbarligen ökad resursknapphet. Undersökningens bidrag är att ha gett en tydlig kvantitativ grund för en fortsatt diskussion av dessa frågor.</p>
<h2>Bilaga 2 Normkostnader för äldreomsorgen per inkomstgrupp</h2>
<p>Den beräkning av normkostnader för äldreomsorgen, som redovisats i denna PM, har byggt på en indelning av den äldrebefolkningen efter socioekonomiska grupper. Under utredningsarbetet har emellertid också prövats möjligheten att i stället använda en indelning efter inkomstgrupper. Ett skäl härför var att olika analyser av ULF-undersökningen (se exempelvis rapporten ”Rik och frisk”, Stockholms Läns Äldrecentrum rapport 2000:4) visat ett mycket starkt samband mellan de äldres inkomstnivå och förekomsten av ohälsa. Det bedömdes också att aktuella siffror på de äldres inkomstfördelning per kommun skulle vara mer fullständiga och lättare att uppdatera än uppgifterna på socioekonomisk indelning. Exakt motsvarande beräkningar som redovisats ovan gjordes därför med indelningen efter socioekonomisk grupp ersatt med en indelning efter inkomst (summa förvärvs- och kapitalinkomst).</p>
<p>Som nämnts ovan finns ett tydligt samband mellan inkomst och ohälsa. Tabell 1 visar som exempel fördelningen på grad av ohälsa (ULF) vid en indelning efter inkomstkvintiler, där de 20 procenten med lägst inkomst utgör kvintilgrupp 1, de följande 20 procenten kvintilgrupp 2 osv., för gifta nordiskfödda kvinnor resp. män i åldersgruppen 75 79 år. (ULF-undersökningen 1996 2000; utjämnad modell; kvintilgrupper avs. summa förvärvs- och kapitalinkomst i riket)</p>
<p>Kvinnor</p>
<p>Män</p>
<p>Som framgår av tabell 1 är hälsoskillnaderna mellan inkomstgrupperna mycket betydande – avsevärt större än mellan de socioekonomiska grupperna. De äldres inkomster avspeglar i allt väsentligt de inkomster de har haft som aktiva. Sambandet mellan inkomst och hälsa tycks för de yrkesaktiva vara dubbelriktat – dålig hälsa ger låga förvärvsinkomster, men låg inkomst förefaller också vara en riskfaktor i sig för dålig hälsa.</p>
<p>På samma sätt som beskrivits ovan har normkostnader beräknats per ohälsograd givet ålder, kön, civilstånd och etnisk härkomst. Dessa normkostnader skiljer sig från de som redovisats ovan (huvuddelen, tabell 9), eftersom de skattade ohälsofördelningarna i fält- och SNAC-kommunerna påverkas av om man använder socioekonomisk grupp eller inkomstgrupp som ohälsoprediktor. Som framgår av tabell 2 nedan jämfört med tabell 9 är dock avvikelserna relativt små.</p>
<p>På samma sätt som beskrivits ovan när det gällde indelning efter socioekonomisk grupp har normkostnaderna beräknats per inkomstgrupp utgående från ohälsofördelningen per inkomstgrupp för respektive kombination åldersgrupp, kön, civilstånd och etnisk härkomst. Resultatet redovisas i tabell 3 nedan.</p>
<p>Gifta kvinnor</p>
<p>Övriga kvinnor</p>
<p>Gifta män</p>
<p>Övriga män</p>
<p>Man kan här notera en kraftig inverkan av inkomstgruppen på normkostnaden. Denna är större än den motsvarande inverkan av den socioekonomiska gruppen. För åldrarna över 85 år försvinner dock mycket av skillnaderna. På samma sätt som tidigare har ingen differentiering beroende på härkomst gjorts för de som är över 85 år, men en effekt uppstår ändå i gruppen 90 år och äldre beroende på skillnader i åldersfördelning bland de allra äldsta.</p>
<h2>Utvärdering av sjukvårdsmodellen i landstingens kostnadsutjämning</h2>
<p>Referensgrupp:</p>
<p>Pontus Johansson, Landstingsförbundet Jens Thernström, Landstingsförbundet Åke Boalt, Region Skåne</p>
<p>Leif Andersson, Västra Götaland Gunnar Eriksson, Västernorrland Lennart Tingvall, Finansdepartementet Nils Mårtensson, Finansdepartementet</p>
<h2>Utvärdering av sjukvårdsmodellen Uppdrag</h2>
<p>Uppdraget från Utjämningskommittén är att se över landstingens sjukvårdsmodell avseende:</p>
<p>• Modellens generella träffsäkerhet, hur ser den ut och kan träffsäkerheten förbättras.</p>
<p>• Stabiliteten över åren.</p>
<p>• Vilka uppdateringar behöver göras.</p>
<p>• Möjligheter till förenkling.</p>
<p>Först beskrivs vilka utvärderingar som företagits sedan tidigare. Sedan beskrivs hur sjukvårdsmodellen fungerar. Därefter analyseras modellens utveckling översiktligt och vilka förändringar och uppdateringar som utvärderats. Slutligen görs det en jämförelse mellan modellen och faktiska kostnader samt en utvärdering av kostnadsunderlaget.</p>
<h2>Sammanfattning</h2>
<p>Sjukvårdsmodellen består av två delar, dels en modell som fångar upp skillnader i faktisk sjuklighet för några vårdtunga sjukdomar som är kostsamma, och dels en modell som fångar upp skillnader i behov utifrån demografiska och socioekonomiska skillnader.</p>
<p>Av sjukvårdsmodellens två delar varierar delmodellen för vårdtung befolkning, mest mellan åren. Den beräknade standardkostnaden jämfört med genomsnittet förändras för de flesta landstingen med mellan +/- 50 kronor per invånare och år.</p>
<p>I sjukvårdsmodellen kalibreras utfallet till senaste kända kostnadsår som sedan räknas upp till aktuellt utjämningsår med hjälp av nettoprisindex. I 2003 års utjämning var uppräkningen knappt 60 procent. Denna uppräkning förstärker de underliggande förändringarna i modellen som beror på förändrad sjuklighet, demografisk struktur mm. Eftersom kostnaderna för hälso- och sjukvård ökat snabbt de senaste åren bör senaste tillgängliga kostnadsunderlag användas för utjämningen år 2005. Därefter bör underlaget uppdateras vartannat år.</p>
<p>Kostnadsunderlaget, som baseras på Region Skåne, föreslås uppdateras från 1998 till 2000. Detta innebär att uppräkningen blir</p>
<p>något lägre jämfört med i nuvarande modell. I nuvarande definition av vårdtunga grupper finns det några felaktigheter som rättats till. De förändringar som föreslås är att uppdatera kostnadsunderlaget och att korrigera de vårdtunga grupperna. Dessutom föreslås en smärre justering av ålderskategorierna för de vårdtunga grupperna så att åldersgränserna överensstämmer med den ej vårdtunga modellen.</p>
<p>Effekten på tilläggen eller avdragen av uppdateringen, exklusive gles bebyggelsestruktur, blir mellan +132 och –96 kronor per invånare. I genomsnitt blir förändringen ca 75 kronor per invånare. Korrigeringen av den vårdtunga kostnadsmatrisen påverkar utfallet med ca 25 kronor per invånare i genomsnitt. Modellens träffsäkerhet jämfört med faktiska kostnader år 2001 ökar något jämfört med nuvarande modell. Generellt sett fångar modellen upp de landsting som har lägre faktiska kostnader jämfört med genomsnittet genom att de får betala ett avdrag till systemet. Undantaget är dock Stockholms läns landsting som enligt modellen beräknas ha kostnader under snittet medan de faktiska kostnaderna överstiger den genomsnittliga kostnaden. Träffsäkerheten ökar när hänsyn även tas till den vårdtunga gruppen HIV, som inte baseras på registerdata, och merkostnader för gles bebyggelsestruktur. Träffsäkerheten försämras dock betydligt när även delmodellen små landsting tas med. Delmodellen för små landsting föreslås därför läggas separat och utgå från sjukvårdsmodellen.</p>
<p>För att utvärdera kostnadsunderlaget har kostnaderna för sluten vård i Skåne jämförts med uppgifter från Stockholm samt uppgifter från Socialstyrelsens patientregister. Kostnaden per ålder och kön i Skåne följer väl kostnaderna i Stockholm och kostnaderna i riket baserat på patientregistret. Avvikelserna är störst för de äldsta åldersgrupperna där det är svårt att få jämförbart kostnadsunderlag. Kostnadsunderlaget bör dock utvecklas så snart det är möjligt. Det är viktigt att underlaget i Skåne även framgent är av god kvalitet och att data samlas in oavsett om vården bedrivs av bolag eller privata företag. Tillgång till uppgifter om läkemedel från Apotekets databas skulle öka kvaliteten avsevärt. Bland annat skulle diabetikerna kunna fångas upp som en vårdtung grupp om man hade tillgång till data över läkemedelsuttagen.</p>
