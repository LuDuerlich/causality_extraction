<h1>Sammanfattning</h1>
<h2></h2>
<p>Vi befinner oss i ett omfattande brytningsskede. Många invanda mönster utmanas av den allt mer genomgripande digitaliseringen av samhället. Det finns allt bättre förutsättningar för samarbete och samordning av tjänster inom förvaltningen. Privatpersoner och företag förväntar sig att kunna lösa sina kontakter med förvaltningen elektroniskt. Men samtidigt kvarstår vissa styrnings- och samordningshinder. Dubbelarbete förekommer när myndigheter och kommuner utvecklar och upphandlar olika lösningar inom likartade områden. Nyttan och användarnas behov tas inte tillvara.</p>
<h2>Delegationens fortsatta arbete</h2>
<p>Delegationen ska senast i mars 2014 lämna ett förslag till hur arbetet med e-förvaltning kan föras vidare i ett längre perspektiv. Delegationen avser utreda former för e-förvaltningen i ett nationellt perspektiv, bl.a. genom en analys av andra länders modeller. Utgångspunkten för detta arbete är att offentlig förvaltning ska kunna tillhandahålla en funktionell och kostnadseffektiv service som svarar upp mot privatpersoners och företags förväntningar och behov samtidigt som förutsättningarna för innovation och tillväxt förbättras.</p>
<p>Delegationen ska enligt sitt uppdrag identifiera regelverk som på ett olämpligt sätt hindrar elektroniskt informationsutbyte. Delegationen kommer intensifiera detta arbete. Syftet är att underlätta för myndigheter att tillhandahålla förvaltningsgemensamma tjänster och funktioner.</p>
<p>Kompetensförsörjning är en strategisk fråga inom offentlig sektor och omfattar bland annat frågor kring rekrytering av personal och kompetensutveckling. Medarbetarnas kompetens är avgörande för organisationens möjlighet att bedriva sin verksamhet på ett effektivt sätt och uppnå sina mål. Kompetens är också en avgörande faktor för att Sverige ska behålla en internationellt framskjuten position inom e-förvaltning.</p>
<h2>Uppföljning av e-förvaltning</h2>
<p>Ett av delegationens uppdrag är att följa upp myndigheternas arbete med e-förvaltning. Under våren 2011 genomfördes den första av återkommande årliga undersökningar. Resultatet visar bl.a. följande:</p>
<p>• Myndigheterna tillhandahåller 610  e-tjänster som riktar sig till olika användare.</p>
<p>• Nästan 60 procent av myndigheterna anger att arbetet med  e-förvaltning har inneburit att de har kunnat höja sina servicenivåer till privatpersoner och företag. Ungefär lika många upplever att de kunnat effektivisera sina arbetsprocesser.</p>
<p>• Det största hindret upplevs vara finansieringen, det näst största befintliga lagar och regelverk.</p>
<p>• För mer än hälften av myndigheterna har  e-förvaltningsfrågor mycket eller ganska hög prioritet.</p>
<p>• Kostnads-/nyttoanalyser inför beslut om investering används ofta av hälften av myndigheterna.</p>
<p>• Drygt var tredje myndighet har samverkat med en annan myndighet i utvecklingen av  e-tjänster.</p>
<p>Syftet med undersökningen har varit att ge en samlad översiktsbild och att bidra till ökad kunskap om e-förvaltningens utveckling och genomslag. En motsvarande undersökning av kommunerna har gjorts av Sveriges Kommuner och Landsting (SKL).</p>
<h2>Vägledningar</h2>
<p>Rapport om direktåtkomst och utlämnande på medium för automatiserad behandling</p>
<p>Myndigheterna har behov av tydliga krav på system för elektroniskt informationsutbyte. Delegationens expertgrupp för rättsliga frågor har därför tagit fram en rapport med en juridisk modell för on-lineliknande utlämnanden som,</p>
<p>• inte kommer i konflikt med de krav i författning som gäller för direktåtkomst,</p>
<p>• uppfyller erforderliga krav på persondataskydd och informationssäkerhet, och</p>
<p>• inte för med sig det ”överskott av allmänna handlingar” hos mottagande myndighet som direktåtkomst anses leda till.</p>
<p>Vägledning i nyttorealisering</p>
<p>Offentlig sektor investerar årligen miljardbelopp i it- och verksamhetsutveckling. Dessa investeringar genomförs för att höja servicenivån till privatpersoner och företag, effektivisera processer och organisationer samt att implementera politiska beslut. Vägledningen innehåller verktyg för att ta hem effekter och realisera nyttor.</p>
<p>Vägledning för behovsdriven utveckling</p>
<p>Vägledningen beskriver hur man kan integrera användarnas behov i verksamhetsutvecklingen för att få fram tjänster som efterfrågas och används. Den innehåller verktyg och erfarenheter hur organisationer kan få användarfokus och undvika felaktiga utvecklingsinsatser.</p>
<p>Vägledning vidareutnyttjande av offentlig information</p>
<p>Arbetet med vägledningen pågår. En första genomgång visar att effekter som avsågs med PSI-lagen riskerar att utebli. Delegationen kommer därför att beakta möjligheterna att genomföra ytterligare åtgärder för att öka tillgången till offentlig information.</p>
<p>Vägledning för automatiserad samverkan</p>
<p>En uppdaterad version av vägledningen för automatiserad samverkan är planerad till våren 2012.</p>
<h2>Pågående strategiska projekt</h2>
<p>I delegationens uppdrag ingår att identifiera strategiska e-förvalt- ningsprojekt som ger så stor samlad nytta som möjligt och som är gemensamma för myndigheter och kommuner. För närvarande pågår följande förstudier:</p>
<p>• Effektiv informationsförsörjning, ekonomiskt bistånd</p>
<p>• Effektiv  it-drift</p>
<p>• Min ärendeöversikt</p>
<p>• Mina fullmakter</p>
<p>• Meddelandehantering inom förvaltningen</p>
