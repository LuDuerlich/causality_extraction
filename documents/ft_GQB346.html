<h1>Till Statsrådet och chefen för Miljödepartementet</h1>
<h2></h2>
<p>Regeringen har uppdragit åt mig att vara nationell samordnare på kärnavfallsområdet 1 juni 1996 – 30 juni 1999 och särskild rådgivare inom kärnavfallsområdet 1 juli 1999 – 30 juni 2002. Årliga rapporter om min verksamhet har lämnats till Miljödepartementet.</p>
<p>Uppgiften har till stor del inneburit omfattande kontakter med de kommuner som varit aktuella i det arbete Svensk Kärnbränslehantering AB bedriver med avsikt att någonstans i Sverige anlägga ett slutförvar för främst använt kärnbränsle från de svenska kärnkraftverken.</p>
<p>År 1998 lät jag utarbeta en rapport som beskrev den process som avses leda fram till valet av metod och plats för slutförvaring av det använda kärnbränslet. Rapporten innehöll vidare en redogörelse för hur arbetet hade lagts upp i de kommuner som dittills var aktuella i s.k. förstudier. Dessa förstudier syftade till att klargöra förutsättningarna för en framtida lokalisering av ett slutförvar. En reviderad version av rapporten publicerades som SOU 1999:45. Titeln var Slutförvaring av kärnavfall – Kommunerna och platsvalsprocessen.  Rapporten var avsedd främst som information till de kommuner som vid den tidpunkten medverkade eller övervägde att medverka i förstudierna. Innehållet i rapporten har emellertid blivit i viss mån föråldrat. Vidare har två nya förstudiekommuner tillkommit efter publiceringen.</p>
<p>Jag redogör i föreliggande rapport Plats för slutförvaring av kärnavfall – Förstudier i åtta kommuner  för hur kärnavfallsfrågan har hanterats av de sammanlagt åtta kommuner där Svensk Kärnbränslehantering AB har bedrivit förstudier sedan början av 1990-talet. Rapporten innehåller också en beskrivning av nuläget för den beslutsprocess som är avsedd att leda fram till val av metod och plats för slutförvaringen.</p>
<p>Framställningen är i huvudsak beskrivande. Den innehåller inga rekommendationer eller förslag. Det finns emellertid anledning att komplettera beskrivningarna med en analys av olika demokratifrågor som har aktualiserats i kommunerna under arbetet med kärnavfallsfrågan. En sådan fördjupad diskussion kan föras vid exempelvis seminarier som anordnas av Statens råd för kärnavfallsfrågor – KASAM.</p>
<p>Rapporten har under min ledning utformats av en arbetsgrupp. Gruppen har i övrigt bestått av chefskonsult Håkan Lundberg (ÅF-Energikonsult AB), sekreterare Mats Lindman (KASAM), fil.lic. Philip Moding (KAAB Prognos AB, tillika sekreterare i Kärnkraftskommunernas samarbetsorganisation KSO) samt f.d. kanslirådet Jan Thyberg. Huvudansvarig för utformningen av avsnitt 1 13 har varit Jan Thyberg och av avsnitt 21 23 Mats Lindman. Håkan Lundberg har, i samverkan med kontaktpersoner i berörda kommuner, tagit fram underlag för avsnitt 15 20. Vidare har f.d. rektorn Carl-Olof Sjölund, åren 1993 1997 kommunal samordnare i Malå för förstudien där, medverkat med sammanställning av material från Storumans och Malå kommuner (avsnitt 14).</p>
<p>Utkast till rapporten har faktagranskats av berörda statliga myndigheter, av kontaktpersoner i förstudiekommunerna och av Svensk Kärnbränslehantering AB. Jag tackar alla dem som har bidragit med synpunkter på texten. För innehållet är jag ensam ansvarig.</p>
<p>Stockholm i september 2002</p>
<p>Olof Söderberg 7.3 Boverket, Naturvårdsverket och andra centrala 9.4 Beslutsprocessen, metodvalet, platsvalet och</p>
<h2>Förord och sammanfattning Förord</h2>
<p>Våren 1999 utgavs rapporten (SOU 1999:45) Slutförvaring av kärnavfall – Kommunerna och platsvalsprocessen.  I rapporten beskrevs dels den process som avses leda fram till valet av metod och plats för slutförvaring av använt kärnbränsle från de svenska kärnkraftverken, dels hur arbetet hade lagts upp i de kommuner som vid denna tidpunkt deltog i s.k. förstudier för ett slutförvar. Rapporten var avsedd främst som information för de kommuner som medverkade eller övervägde att medverka i förstudiearbetet.</p>
<p>Ansvarig för genomförandet av förstudierna är Svensk Kärnbränslehantering AB (SKB), som arbetar på uppdrag av de svenska kärnkraftsföretagen.</p>
<p>I december 2000 redovisade SKB sin samlade bedömning av resultatet av de förstudier som hade genomförts. Bolaget önskade gå vidare med s.k. platsundersökningar inom Oskarshamns, Tierps och Östhammars kommuner. En platsundersökning inom Tierps kommun skulle även beröra Älvkarleby kommun. Efter ett omfattande remissförfarande uttalade regeringen i november 2001 att den inte hade något att invända mot att bolaget inledde platsundersökningar inom de tre angivna områdena. De berörda kommunerna tog därefter ställning till bolagets förslag. Nästan eniga kommunfullmäktige i Östhammar och i Oskarshamn beslutade medge att SKB påbörjade platsundersökningar i Forsmarksområdet  respektive i Simpevarpsområdet.  Kommunernas beslut fattades i december 2001 (Östhammar) respektive i mars 2002 (Oskarshamn). SKB:s förslag avvisades däremot med knapp majoritet av fullmäktige i Tierps kommun i april 2002. Tierps kommuns nej till platsundersökningar medförde att det positiva beslut som ett nästan enigt fullmäktige i Älvkarleby kommun hade fattat i mars 2002 inte kom att få någon praktisk betydelse.</p>
<p>Efter de berörda kommunernas beslut startade SKB platsundersökningar i Forsmarksområdet och i Simpevarpsområdet under vintern respektive sommaren 2002. Arbetet med att finna en lämplig plats för lokalisering av ett slutförvar för använt kärnbränsle gick därmed in i en ny fas.</p>
<p>I samband med detta arbete inledde SKB samråd enligt 6 kap. miljöbalken, med syfte på möjligheterna att anlägga ett slutförvar inom Forsmarksområdet eller Simpevarpsområdet. Detta samråd avser den ansökan om tillstånd att uppföra och driva den planerade slutförvarsanläggningen inklusive den miljökonsekvensbeskrivning som skall bifogas ansökan. De tidiga samråden  enligt 6 kap. 4 § miljöbalken med enskilda särskilt berörda  och länsstyrelserna  inleddes under första halvåret 2002.</p>
<p>Platsvalsprocessen har nu gått in i en ny fas. Det finns därför anledning att ge en översiktlig och aktuell bild av hur kärnavfallsfrågan har hanterats i de sammanlagt åtta kommuner där SKB har bedrivit förstudier sedan början av 1990-talet. Det finns också skäl att aktualisera beskrivningen av den beslutsprocess som avses leda fram till val av metod och plats för slutförvaringen.</p>
<p>Framställningen omfattar händelseutvecklingen fram till sommaren 2002.</p>
<p>Den beskrivande framställningen i denna rapport bör emellertid kompletteras med en analys av olika demokratifrågor som har aktualiserats i kommunerna under arbetet med kärnavfallsfrågan. En sådan analys skulle kunna genomföras genom att Statens råd för kärnavfallsfrågor – KASAM under det närmaste året anordnar seminarier där sådana frågeställningar tas upp. Det kan röra sig såväl om övergripande frågor som om mer konkreta. En övergripande fråga är hur man på kommunal nivå hanterar frågor som ligger i skärningspunkten mellan principer för demokratiskt beslutsfattande och principer som tillämpas inom vetenskapen för att fastställa vad som är korrekt eller vetenskapligt välgrundat. Ett exempel på en mer konkret fråga är om det är självklart att betrakta kommunfullmäktige som legitima företrädare för kommunens invånare i den mycket komplexa kärnavfallsfrågan. Ett annat exempel gäller hur de närmast berörda kommuninvånarna skall komma till tals.</p>
<p>De val till fullmäktige som hölls den 15 september 2002 resulterade i mindre förskjutningar av styrkeförhållandena mellan de politiska partierna både i Oskarshamns och i Östhammars kommuner. Det finns inget som tyder på att resultatet av kommunalvalet i de båda platsundersökningskommunerna kommer att innebära någon ändring i fullmäktiges inställning till fortsatta platsundersökningar.</p>
