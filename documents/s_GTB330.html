<h1>Sammanfattning</h1>
<h2></h2>
<p>Inledning</p>
<p>I delbetänkandet Byggnadsdeklarationer Inomhusmiljö och energianvändning, SOU 2004:78, har jag redovisat mina överväganden och slutsatser i fråga om byggnadsdeklarationer och byggnadsregister.</p>
<p>I mitt uppdrag ingår också att utvärdera lagen (1993:320) om byggfelsförsäkring och lämna förslag på de lagändringar som är motiverade samt överväga om tillämpningsområdet för försäkringen bör utvidgas till att omfatta byggnader där människor, speciellt barn och ungdom, vistas ofta eller under längre tid. I detta betänkande redovisar jag min utvärdering och mina förslag i frågor som rör lagen om byggfelsförsäkring.</p>
<p>Vissa förhållanden av betydelse för min utvärdering</p>
<p>Lagen (1993:320) om byggfelsförsäkring trädde i kraft den 1 juli 1993. Krav på att en byggfelsförsäkring skulle tecknas gällde dock endast sådana byggnationer där ansökan om bygglov gavs in den 1 oktober 1993 eller senare. En byggfelsförsäkring tecknas före byggstart och premien erläggs före det att arbetena påbörjas. Försäkringen är en objektförsäkring som följer byggnaden och den har en giltighetstid om tio år från det att byggnadsarbetet är klart. Till följd av byggfelsförsäkringens långa löptid har i princip endast försäkringar för byggnader som var färdigställda före den 1 april 1995 löpt ut, vilket innebär att underlaget för en fullständig utvärdering är begränsat. Fastighetskrisen och lågkonjunkturen under 1990-talet ledde till att bostadsbyggandet minskade och det skedde en kraftig minskning kring år 1993. Antalet aktörer som fört byggfelsförsäkring har varit begränsat. För närvarande är det i</p>
<p>princip fyra aktörer som för byggfelsförsäkring varav två endast sedan år 2000.</p>
<p>Min utvärdering avser huvudsakligen byggfelsförsäkringar som tecknas för flerbostadshus. Sedan den 1 januari 2005 omfattar lagen om byggfelsförsäkring samtliga småhus, vilket bör innebära att intresset att föra byggfelsförsäkringar kommer att öka. I sammanhanget har det också betydelse att det under hösten 2004 beslutades om nya Allmänna bestämmelser för byggnads-, anläggnings- och installationsentreprenader, AB 04, som innebär att garantitiden för arbetsprestationer utökas från två till fem år. För material är garantitiden som huvudregel dock fortfarande två år. I AB 04 har det också lagts ökad vikt vid kvalitets- och miljöfrågor.</p>
<p>Sedan 1993 har det således skett förändringar som är av betydelse i sammanhanget.</p>
<p>Mina slutsatser</p>
<p>Med utgångspunkt i att byggfel alltjämt leder till fukt- och mögelskador och de ändamål som bär upp lagen om byggfelsförsäkring saknas det anledning att avskaffa kravet på en sådan försäkring.</p>
<p>Branschorganisationerna på byggmarknaden har till utredningen framfört att en byggfelsförsäkring borde kunna undvaras när en beställare och en entreprenör är så ekonomiskt starka att de själva kan förutsättas klara av den ekonomiska påfrestning som en byggfelsskada kan innebära. En sådan regel skulle enligt min mening dock medföra ett negativt riskurval för försäkringsbolagen. Även konkurrensaspekter talar mot en sådan lösning. Jag anser därför inte att det är lämpligt att kravet på en byggfelsförsäkring skall göras beroende av en entreprenörs eller byggherres ekonomiska bärkraft och förmåga att hantera uppkomna fel och skador.</p>
<p>Det kan, vilket branschorganisationerna också framfört, också finnas vissa skäl som talar för att en byggfelsförsäkring inte skulle behövas om beställaren tecknat kontrakt med en entreprenör som innehåller en femårig garantitid och rätt till självhjälp under hela ansvarstiden (AB 04). Jag anser emellertid inte att det i lagen bör göras undantag för de byggherrar som träffar ett sådant avtal. Skälen till mitt ställningstagande i den sistnämnda frågan är i</p>
<p>huvudsak att lagen har en tioårig löptid, att fel och skador även har visat sig senare än fem år efter slutbesiktning samt att lagen om byggfelsförsäkring redan i dag ger möjlighet att avtala om att försäkringen (bortsett från insolvensfallen) inte skall ersätta fel eller skador som omfattas av en lämnad garanti. För att ett tillfredsställande skydd skall finnas för de boende förutsätter ett undantag att såväl beställare som entreprenör har den ekonomiska styrka som krävs för att avhjälpa felet eller att beställaren kan svara för att en annan entreprenör avhjälper felet. En sådan lösning skulle därför innebära att man får göra skillnad mellan ”starka” och ”svaga” beställare, med de nackdelar detta har.</p>
<p>Jag har även övervägt frågan om det finns skäl att utvidga det obligatoriska kravet på en byggfelsförsäkring till andra byggnader än flerbostadshus och småhus. De fel och skador som finns i bebyggelsen talar för att en obligatorisk försäkring bör omfatta även byggnader där människor, särskilt barn och ungdom, vistas ofta eller under längre tid. Jag har emellertid stannat för att inte föreslå att obligatoriet för närvarande bör utvidgas till andra byggnader än bostäder. Skälen för mitt ställningstagande i denna fråga grundar sig i huvudsak på att försäkringen inte kan anses ha samma betydelse för denna typ av byggnader som för bostadsbyggnader, att det finns skäl för viss återhållsamhet med tvingande lagstiftning på detta område, de erfarenheter som finns av försäkringens användning beträffande flerbostadshusen och kostnaderna för försäkringen samt de möjligheter som finns att teckna frivilliga försäkringar.</p>
<p>Regelsystemet avseende flerbostadshus i lagen om byggfelsförsäkring synes väl utformat för att tillgodose de syften som lagen har. Jag föreslår därför endast några få lagändringar.</p>
<p>Ett förslag innebär att det kommer att krävas en byggfelsförsäkring i något större omfattning vid tillbyggnader och andra väsentliga ändringar av flerbostadshus, nämligen vid åtgärder som typiskt sett är av sådan art att det – för att syftena med lagen skall tillgodoses – bör finnas en byggfelsförsäkring. De åtgärder som här avses är att det genom en tillbyggnad eller en annan väsentlig ändring av byggnaden inrättas ytterligare bostadslägenheter. Här kan nämnas t.ex. inrättande av nya bostäder på en tidigare oinredd vind eller en tillbyggnad av ett helt nytt våningsplan. Ett krav skall dock alltid vara att det krävs en bygganmälan för att försäkringsplikten skall utlösas. Vid tillbyggnader och ändringar i övrigt skall villkoren för att det krävs en byggfelsförsäkring även fortsättnings-</p>
<p>vis vara att det utförs åtgärder som kräver bygganmälan och som avsevärt förlänger hela byggnadens brukstid.</p>
<p>Det tioåriga skyddet som byggfelsförsäkringen ger för flerbostadshus räknas från det att byggnadsarbetet godkändes vid en av försäkringsgivarna angiven besiktning. AB 04 innehåller bestämmelser om att en entreprenad kan godkännas även på annat sätt än genom slutbesiktning. Av det skälet anser jag att det i lagen bör införas en kompletterande regel om från vilken tidpunkt en byggfelsförsäkring skall gälla. En sådan bestämmelse anser jag bör knyta an till de regler om godkännande som tillämpas i branschen. Med en knytning till reglerna om godkännande kommer starttidpunkten för en byggfelsförsäkring att vara densamma som för garantitiden.</p>
<p>Vid tillbyggnader eller andra ändringar av en byggnad omfattar lagen om byggfelsförsäkring fel och skador i själva entreprenaden men även följdskador på en sådan del av byggnaden som inte omfattas av entreprenadarbetena. Försäkringsvillkor som innebär att sådana följdskador inte omfattas av försäkringen anser jag inte är förenliga med lagen.</p>
<p>Även fortsättningsvis bör lagen medge att en byggfelsförsäkring inte omfattar fel som uppstår trots att arbetet var fackmässigt när det utfördes.</p>
<p>Det har i min utvärdering inte framkommit sådana skäl att bestämmelserna om självrisk eller försäkringsbelopp bör ändras eller att det finns någon möjlighet att reglera frågan om hur försäkringspremien skall beräknas.</p>
<p>Även fortsättningsvis bör det finnas möjlighet att i försäkringsvillkoren för en byggfelsförsäkring få undanta skador som normalt täcks av andra försäkringar.</p>
<p>Dagens regelsystem synes väl utformat för att tillgodose önskemålet om att ansvaret för fel och skador skall stanna hos den eller de som faktiskt kan förebygga fel eller skador. Samtidigt täcker byggfelsförsäkringen sådana fel och skador som inte omfattas av en entreprenörs ansvar eller av en fastighetsförsäkring e.dyl. Med lagens konstruktion finns det ett visst men ändock begränsat dubbelt försäkringsskydd. Den förlängda garantitiden i AB 04 innebär tillsammans med ett villkor om att försäkringen inte ersätter kostnader för fel och skador som omfattas av ett lämnat garantiåtagande, att tillämpningsområdet för lagen om byggfelsförsäkring kommer att minska. Beträffande arbetsprestationer kommer i stället entreprenörens ansvar att öka.</p>
<p>Konsekvenser</p>
<p>Mitt förslag innebär en viss utökning av kravet på en byggfelsförsäkring vid vissa tillbyggnader och andra väsentliga ändringar. Den fördyring som uppkommer för byggherrar genom att byggfelsförsäkringen krävs i något fler fall än i dag, motsvarar kostnaden för att skaffa en byggfelsförsäkring.</p>
<p>Förslaget innebär inte att några utökade krav läggs på kommunerna.</p>
