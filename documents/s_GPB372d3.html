<h1>Sammanfattning</h1>
<h2></h2>
<p>För att belysa samverkan i barnmisshandelsärenden har intervjuer gjorts i fem kommuner: Sundsvall, Håbo, Botkyrka, Kalmar och Karlskrona. Företrädare på såväl handläggarsom chefsnivå har intervjuats inom barnhälsovården, barnomsorgen, skolan, socialtjänsten, barn- och ungdomspsykiatrin samt polisen. Sammanlagt har 52 intervjuer genomförts. Materialet ger en god bild, inte bara av samverkan, utan även av hur man ser på och arbetar med frågor kring barnmisshandel överhuvudtaget.</p>
<p>En rad faktorer kan fungera antingen som hinder eller drivkrafter för samverkan. Sådana grundläggande faktorer är exempelvis hur man uppfattar problemet, kunskap och kompetens, prioriteringar och möjligheter till stöd och hjälp. För att klargöra i vilken utsträckning samverkan stimuleras respektive hindras av sådana faktorer ägnades den första delen av intervjun åt frågor av allmän karaktär.</p>
