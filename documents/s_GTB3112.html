<h1>Sammanfattning och diskussion</h1>
<h2></h2>
<p>I beskrivningen ovan är det uppenbart att folkbildningens integrationspraktik är baserad på folkbildningens verksamhet i stort. Folkbildningsinstitutionen legitimerar och rättfärdigar sin praktik genom att använda kodord som dialog, demokratisk utbildning, organisering, social jämlikhet och rättvisa. Men dessa kodord fungerar även som distinktioner, för att markera den egna praktikens särart i relation till andra institutionella praktiker. Folkbildningen använder fortfarande ett språk som är en produkt av upplysningsfilosofin och filosofins moderniseringsprojekt (Gustavsson 1991). Men det är viktigt att betona att även om detta språk inte har förändrats i sig, så har dess innebörd förskjutits. Denna förskjutning är tydlig i synen på hur ”de Andra”, invandrarna, ska organiseras. Denna organisering medför inte att utrikes födda mobilisera som ett kollektiv, för att utmana maktstrukturen och/eller kräva social rättvisa. Den går snarare ut på att fostra utrikes födda och inkludera ”de Andra” i existerande demokratiska strukturer.</p>
<p>Det är tydligt att folkbildningsinstitutionerna uppfattar exkluderingen av utrikes födda som en produkt av deras ”olikhet”; en olikhet som är en ”kulturell skillnad” och avviker från normen. Det är denna skillnad från normen – i detta sammanhang identifierad som demokratiska värderingar, etos och kulturella dispositioner – som antas utgöra huvudorsaken till exkluderingen av utrikes födda i det svenska samhället. Som ett exempel på detta kan vi se, att exkluderingen av invandrarföreningar från den beslutsfattande processen i studieförbunden legitimeras av påståendet att utrikes födda, i synnerhet icke-européer, kommer från ”odemokratiska och patriarkala kulturer”. På liknande sätt reflekterar idén om ”kulturell dialog” implicit att ”kulturell skillnad” mellan utrikes födda och det svenska majoritetssamhället i sig är ett problem. Ambitionen är att överbrygga denna ”kulturella klyfta”, vilket betyder att få den utrikes födde att inse begränsningarna i sin ”kultur”, och med hjälp av ”upplysning” få denne att själv vilja förändra sina attityder, beteenden och ”anpassa sig”. Denna kunskap om ”den Andres” kultur skulle i bästa fall, enligt förhoppningen, reducera fördomarna hos den dominerande etniska gruppen och, således, förbättra utrikes föddas möjligheter i det svenska samhället. Idén om en dialog, såsom den kommer till uttryck i detta sammanhang, är välmenande men laddad med faror. Den tenderar att essentialisera ”kulturskillnader” och skapa endimensionella bilder av olika etniska grupper.</p>
<p>Inbyggt i ”kulturbristparadigmet” är dessutom ett antagande om att rasism, diskriminering och social marginalisering av ”den kulturelle Andre” är en konsekvens av okunnighet, som antas försvinna genom mer dialog och fördjupad kunskap om ”olika kulturer”. Detta antagande ger dessutom intrycket att studieförbunden svarar mot utrikes föddas behov. Men man kan också tolka detta som en övning i social kontroll, som till sist lockar de utrikes födda grupperna att ställa sig i linje, acceptera och därmed vara delaktiga i sin egen underordning.</p>
<p>Folkbildningens integrationspraktik kan förstås som en form av styrning, vars logik är att forma, mobilisera och arbeta genom individers önskningar och strävan, behov och livsstilar – för vissa ändamål och i en viss riktning. Den bygger på sortering, klassificering och utestängande gränssättning. Den styrning som folkbildningens integrationsarbete innebär påtvingar homogenitet. Men den individualiserar samtidigt, genom att göra det möjligt att mäta klyftor, fastställa nivåer, fixera specialiteter och göra skillnader användbara genom att passa ihop ”dem” med varandra. Därmed går folkbildningspraktikens normalisering av ”den Andre” ut på att ”frigöra” de utrikes födda från vad som uppfattas som ”primitiva, bakåtsträvande kulturer” och därpå inkludera dem i existerande, demokratiska strukturer.</p>
<p>Denna strävan kan således ses som en fortsättning av folkbildningens projekt att ”civilisera” underordnade grupper och ”modernisera” samhället. ”Kulturbristparadigmet” har en lång historia i västerländskt tänkande. Föreställningen om utrikes föddas ”olikhet”, i synnerhet icke-européer, har förändrats med tiden och starkt utmanats ur bland annat en postkolonial teoretisk ansats (se bland annat det arbete som Edward Said, Stuart Hall, Paul Gilroy och Avtar Brah bedrivit inom detta område). I Sverige har bland andra Aleksandra Ålund och Carl-Ulrik Schierup (1991) riktat en liknande kritik mot detta paradigm. Men trots denna uppsjö av kritiska studier är det fortfarande ”kulturbristparadigmet” som ligger till grund för en stor del av folkbildningens integrationsarbete – liksom i liknade åtgärder som andra institutioner bedriver.</p>
<p>Invandrarföreningarna använder detta paradigm på ett strategiskt eller pragmatiskt sätt, dels för att motverka interna spänningar inom ”invandrargrupper”, vilket är tydligt i de olika aktiviteter som jag har studerat. Det används också för att komma runt institutionella begränsningar, eller de finansieringsproblem som många föreningar upplever till följd av kommunala nedskärningar. Men denna kulturella fokusering är inte helt problemfri. Föreningar som grundar sin existens på en kulturell/etnisk identitet, öppnar sig själv för intern och extern kritik. Den kan ”tas över” av gruppernas olika fraktioner med olika dagordningar. Vilket programmet än må vara, vill jag poängtera, att det är beroende av och ett uttryck för utrikes föddas underordnade position i samhället. En kulturalistisk orientering i vissa invandrarföreningars aktiviteter är, enligt min erfarenhet, delvis en konsekvens av en romantisering av Hemlandet, som håller drömmen om att en dag återvända hem vid liv, och delvis en konsekvens av den organisatoriska struktur inom vilken invandrarföreningar arbetar.</p>
<p>Men det är samtidigt viktigt att framhålla att beroende på de aktiva medlemmarna och deras handlande kan studiecirklarna fungera som ett forum för diskussion och kollektivt handlande, för att ta itu med frågor och problem som gruppen konfronterar. Detta framgår också i min översiktliga beskrivning av de olika föreningarnas arbete. Dessutom är inte – och bör inte – medlemmarna i invandrarföreningar uppfattas som altruistiska. De har sina egna agendor och ambitioner. De fungerar ofta som talespersoner för utrikes födda. Således kan de ha ett eget intresse av att behålla sin position som ”kulturella tolkar” mellan institutionerna och gruppen. Det kan ligga i deras intresse att bevara ”kulturbristparadigmet”, och de är inte sällan både väl medvetna om och väl anpassade till de sociala och politiska program som artikuleras av olika institutioner, och som ständigt konfronterar dessa grupper. Dessa frågor är ett problem, men också en möjlighet, påpekar medlemmarna. De förser föreningarna med finansiella medel för att mobilisera sina medlemmar. Problemet är dock att villkoret för detta finansiella stöd oftast är förenat med en agenda som varken de eller deras medlemmar uppfattar som viktig för just dem.</p>
<p>Alla de aktiva föreningsmedlemmar som intervjuats var överens om att rasism och strukturell diskriminering är det avgörande problem för deras medlemmar, och de konfronteras med dessa företeelser på praktiskt taget varje social arena. Rasismen och diskrimineringen kommer till uttryck i det höga arbetslöshetstalet, i bostadssegregationen och i höga bortfallet bland ungdomar i segregerade skolor, anser de. Invandrarföreningars pragmatism och flexibilitet ses som ett problem av de etablerade institutionerna. Men detta kan vara ett uttryck för det statligt toppstyrda emancipationsprojekt, som realiseras bland annat genom studieförbunden – och som i många fall uppfattas som tämligen irrelevant av utrikes födda själva. Och den yttersta formen av motstånd är icke-deltagande, vilket kan komma till uttryck i ombildning av föreningen med nytt ledarskap, namn och agenda. Man kan utan tvekan kritisera många av de aktiviteter som dessa föreningar organiserar. Men det är viktigt att påpeka att trots att föreningarnas aktiviteter är begränsade av deras allianser eller beroende av studieförbunden, gör dessa allianser det möjligt för föreningarna att fungera, organisera och etablera sociala nätverk för att främja sina egna agendor.</p>
<p>Slutligen skulle jag vilja lyfta fram att den del av folkbildningen som jag här beskrivit, deras integrationsarbete, fungerar som en plats där utrikes födda är involverade i en rad processer av kulturell bedömning och hierarkisering i relation till majoritetssamhället. Dessa processer homogeniserar, men än viktigare är att de tillskriver betydelser när det gäller förmåga, beteende och attityder, vilket i sin tur används för att legitimera ”de Andras” underordning. Praktiken är med andra ord, i praktiken, skådeplatsen där ett bestämt ”invandrarsubjekt” tar form, ett subjekt som inte bara passivt accepterar, utan även på olika sätt är aktivt involverad i sin egen underordning.</p>
<p>Översättning från engelskan: Jenny Nilsson</p>
<h2>Referenser</h2>
<p>Andersson, Eva, et al. (1996) Cirkelsamhället: Studiecirklars betydelse för individ och lokalsamhälle, SOU 1996: 47, Delbetänkande av Utredningen för statlig utvärdering av folkbildningen.</p>
<p>Arvidson, Lars (1985) Folkbildning i rörelse: Pedagogisk syn i folkbildning inom svensk arbetarrörelse och frikyrkorörelse under 1900-talet, Gleerup: Libris.</p>
<p>Arvidson, Lars (2004) Mellan rörelse och universitet: Folkbildning enligt socialdemokraten Oscar Olsson och liberalen Carl Cederblad, Mimer, Linköpings universitet. de los Reyes, Paulina (2001) Mångfald och differentiering: Diskurs, olikhet och normbildning inom svensk forskning och samhällsdebatt, Stockholm: Arbetslivsinstitutet.</p>
<p>Eriksson, Lisbeth & Osman, Ali (2003) ”Utsatt folkbildning”, i:</p>
<p>Folkbildning och integration, SOU 2003: 108, Delbetänkande av Utredningen för statens utvärdering av folkbildningen.</p>
<p>Folkbildningsrådet (2000) Statsbidrag till studieförbund, Stockholm. Foucault, Michel (2004) ”Regimentalitet”, Fronesis, [14–15]; 62– 81.</p>
<p>Gustavsson, Bernt (1991) Bildningens väg: Tre bildningsideal i svensk arbetarrörelse 1880–1930, Stockholm: Wahlström & Widstrand.</p>
<p>Hartman, Per (1999) Att mötas i studier: En studie av vuxenstuderande i folkhögskola och studieförbund, Vuxenutbildarcentrum, Linköpings universitet.</p>
<p>Hertzberg, Fredrik (2003) Gräsrotsbyråkrati och normativ svenskhet: Hur arbetsförmedlare förstår en etniskt segregerad arbetsmarknad, Stockholm: Arbetslivsinstitutet.</p>
<p>Johnsson, Jan O. & Gähler, Michael (1995) Folkbildning och vuxenstudier: Rekrytering, omfattning, erfarenhet, SOU 1995: 141, Delbetänkande av Utredningen för statlig utvärdering av folkbildningen.</p>
<p>Larsson, Staffan (1999) ”Studiecirkeldemokratin”, i: SOU 1999: 84, Civilsamhället, Demokratiutredningens forskarvolym VIII.</p>
<p>Mattsson, Katarina (2001) (O)likhetens geografier: Marknaden, forskningen och de Andra, Kulturgeografiska institutionen, Uppsala universitet.</p>
<p>Mulinari, Diana & Neergaard, Anders (2004) Den nya svenska arbetsklassen, Umeå: Boréa.</p>
<p>Neergaard, Anders (2002) ”Arbetsmarknadens mönster: Om rasifierad segmentering”, i: Lindberg, Ingemar & Dahlstedt, Magnus (red.) Det slutna folkhemmet: Om etniska klyftor och blågul självbild, Stockholm: Agora.</p>
<p>Niklasson, Laila (2002) Medborgarbildning i lokalsamhället, Stockholm: Folkbildningsrådet.</p>
<p>Olsson, Erik (1995) Delad gemenskap: Identitet och institutionellt tänkande i ett multietniskt servicehus, Tema Kommunikation, Linköpings universitet.</p>
<p>Prop. 1997/98: 16, Sverige, framtid och mångfalden: Från invandrarpolitik till integrationspolitik.</p>
<p>Ronström, Ove (1992) Att gestalta ett ursprung: En musiketnologisk studie av dansande och musicerande bland jugoslaver i Stockholm, Stockholm: Stockholms universitet.</p>
<p>Schierup, Carl-Ulrik, Paulsson, Sven & Ålund, Alekandra (1994) ”Etnicitet och arbete: Studier från en svensk bilfabrik”, i: Schierup, Carl-Ulrik & Paulsson, Sven (red.) Arbetets etniska delning, Stockholm: Carlssons.</p>
<p>Sundgren, Gunnar (1998a) Folkbildningsforskning: En kunskapsöversikt. Del 1. Om forskningsfältet historiska bakgrund, nuläge och framtid, Stockholm: Folkbildningsrådet.</p>
<p>Sundgren, Gunnar (1998b) Folkbildningsforskning: En kunskapsöversikt. Del 2. Kommenterad bibliografi, Stockholm: Folkbildningsrådet.</p>
<p>Sundgren, Gunnar (2000) Demokrati och bildning: Essäer om svensk folkbildnings innebörder och särart, Borgholm: Bildningsförlaget.</p>
<p>Sundgren, Gunnar (2003) ”Folkbildningens särart som fenomen och problem”, i: SOU 2003: 94, Folkbildningens särart? Offentlighet, forskning och folkbildares självförståelse, Delbetänkande av Utredningen för statens utvärdering av folkbildningen.</p>
<p>Ålund, Aleksandra (1997) Multikultiungdom: Kön, etnicitet, identitet, Lund: Studentlitteratur.</p>
<h2>7 Medborgerlig agens för social inkludering Aleksandra Ålund och Isak Reichel</h2>
<p>Manuel Castells, 1996: 495</p>
<p>I mitten av 1990-talet skisserade Manuel Castells (1996) en vision av hur samtida urbana sociala rörelser skulle kunna bidra till att förhindra social fragmentering och en utveckling mot tribalism och fundamentalism – en fragmentering som, enligt Castells, kan följa på en okontrollerbar och oförutsägbar ekonomisk och organisatorisk utvecklingen av det nya informationssamhället. Men denna potential låter sig inte realiseras utan vidare. ”People live in spaces, power rules through flows” (Castells, 1996: 495), och gräsrotsrörelser tenderar att mobilisera i territoriellt bundna och defensiva termer kring kulturellt specifika och självbekräftande identiteter. Människor har ofta utvecklat kulturella identiteter i territoriella termer, och mobiliserar dessa för att uppnå sina krav. Identiteterna i fråga kan i dessa fall förstås som reaktiva svar på strukturella motsättningar.</p>
<p>För att motverka dessa tendenser krävs, enligt Castells, en identitetsutveckling som förmår att överskrida det lokala och platsbundna, och som förmår etablera förbindelselänkar mellan kulturell identitet, ekonomisk politik och politiska praktiker. I denna process får de sociala rörelserna en framträdande roll. Detta kan, enligt Castells (1996), ske genom ett nätverksbygge av aktiva medborgare (translokalt och transnationellt). I förlängningen bidrar denna övergripande sociala mobilisering till att återsäkra en ”counterpower of places” (a.a., s. 498). Denna vision erbjuder ett perspektiv som betonar den komplexitet vilken kännetecknar nya sociala rörelser. Den förmår att beskriva den koppling mellan identitet, kultur och social struktur, som är nödvändig för förståelsen av nya sociala rörelser, men som alltför ofta tenderar att glömmas bort.</p>
<p>I en översikt av det globala civilsamhället skildrar Mary Kaldor (2003) denna komplexitet av förbindelselänkar mellan det globala och det lokala, mellan kultur och identitet respektive ekonomi och politiska villkor, som kännetecknar samtidens sociala rörelser. Dessa nya sociala rörelser har från första början varit ett globalt fenomen kopplade till medborgerligt medvetande och spontana medborgarinitiativ, som bland annat omfattar medborgerliga rättigheter bland nya etniska minoriteter. Dessa sociala rörelser bedriver vanligen politik utanför partisystemet, och ett studium av dem synliggör handlingar som tidigare inte ansetts vara politiska, men som bör förstås som en del av den politiska processen (a.a., s. 115f). Kort sagt, de nya sociala rörelserna representerar ett aktörsskap för social förändring.</p>
<p>Dessa uttryck för samtida social rörelser relaterar Kaldor (2003:141) till utvecklingen av det civila samhället, från vad hon kallar aktivistmodellen till en nyliberal modell. Där den nyliberala modellen etablerats fungerar civilsamhället som ett substitut för en stat som dragit sig tillbaka från vissa fält, där fältet av ”tämjda” sociala rörelser utvecklats till en marknad av NGO:er. Dessa har institutionaliseras i varierande utsträckning, och tagit över en rad servicefunktioner från staten – en service som sträcker sig från mänskliga rättigheter, fattigdomsbekämpning, konfliktlösning, och utbildning till träning i demokrati och medborgarskap. Därmed blir NGO:erna aktörer på en ”organisationsmarknad”, där ”konkurrens och idén om partnerskap mellan det offentliga och det privata” (Kaldor, 2003: 127) påverkar verksamheten. De förblir dock värdedrivna organisationer, påpekar Kaldor, och därmed kan det i praktiken bli svårt att skilja mellan service och aktivism: en del NGO:er organiserar sig mer eller mindre företagsmässigt, medan andra arbetar mer som tillfälliga aktionsgrupper. Med termen aktivistmodellen beskriver Kaldor mindre formaliserade sociala rörelser och medborgarnätverk. Dessa rörelser och nätverk kan enligt denna modell ge utrymme för individuella röster att bli hörda på en lokal, nationell eller global nivå. Gemensamt för bägge Kaldors modeller är att de beskriver NGO:er som sociala aktörer med en viktig demokratisk funktion.</p>
<p>Svenska föreningar bildade på etnisk grund speglar i mångt och mycket denna utveckling, från aktivistmodellen mot en marknadsrelaterad organisationsstruktur. Dessa föreningar, ofta beskrivna med den lätt nedlåtande termen ”invandrarföreningar”, är inte sällan framsprungna ur kampen för social jämlikhet och kulturell jämställdhet i det multikulturella Sverige, och de har utvecklats till sociala rörelser med medborgerliga rättigheter på agendan. De är många, olika och komplexa (Bengtsson, 2004), och de utgör ett brett spektrum av sammanslutningar som sträcker sig ifrån starkt formaliserade föreningar som riksförbund till informella utomparlamentariska rörelser. De ägnar sig åt en rad sociala och kulturella frågor, både på nationell och på internationell nivå (Crowley, 2001), vilket torde vittna om deras betydelse som politiska aktörer i inte minst integrationsprocessen i Sverige (Karlsson, 2003). I allt högre grad utgör svenska föreningarna bildade på etnisk grund en medborgerlig social rörelse, där antirasism och socialt medborgarskap kommit att bli centrala frågor på dagordningen (Reichel, 2004).</p>
<p>Invandrarnas organisationer i Sverige är en ny folkrörelse, och de har satt utbildning i fokus för de svenska etniska minoriteternas politiska agenda (Ressaissi, et al. 2002). Rätten till eget språk och kultur har förblivit viktiga politiska kravfrågor. Kulturella och politiska institutioner har etablerats med hög grad av engagemang i utbildningsfrågor. Till dessa hör bland annat friskolor med olika inriktningar (till exempel etnisk, religiös eller pedagogisk), men även skilda fortbildningsinitiativ som utgör komplement till de reguljära utbildningssatsningarna. För många av invandrarnas organisationer är utbildningsinsatser särskilt angeläget eftersom utbildningsbehoven ofta uppfattas som stora (Ressaissi, et al. 2002). Organisationer driver utbildningsinsatser som sträcker sig från enklare studiecirklar i samarbete med studieförbunden, yrkesinriktade kurser, friskolor och förskolor (Wingborg, 1999). Här eftersträvas partnerskap med olika offentliga aktörer som syftar till ett fördjupat organisatoriskt samarbete (Karlsson, 2003).</p>
<p>En tydlig trend under det senaste årtiondet är att medborgarsammanslutningar i allt högre grad just har inriktat sig på institutionell samverkan. Den statliga Demokratiutredningen (SOU 2000: 1) har kallat denna utveckling ”från röst till service”. Det tydligaste exemplet är den stora ökningen av antalet föräldrakooperativa daghem och friskolor. Ett ändrat bidragssystem inriktat mot ”partnerskap för integration” fångar upp och främjar olika samarbetsformer mellan ”etniska” sammanslutningar och statliga, kommunala och privata institutioner och sociala rörelser (Reichel, 2004). Denna utveckling pekar mot ett behov av en vidgad förståelse av hur etniska organisationer och nätverk agerar i samspel med välfärdsamhällets allt mera differentierade institutionella system (Allen & Cars, 2000).</p>
<p>Vi skall i det följande presentera två föreningar bildade på etnisk grund, vilka kan ses som tydliga exempel på hur den nyliberala utvecklingen av samhället påverkar de medborgerliga sammanslutningar som är bildade på etnisk grund, och därtill utgör exempel på ”aktivistversionen” av sociala rörelser. Texten bygger på ett empiriskt material insamlat under ett pågående fältarbete bland skilda föreningar och aktivister i Stockholms multietniska förorter, inom ramen av forskningsprojektet ”Utbildning, arbete och medborgerlig agens” (Ålund, 2003c). I detta kapitel diskuterar vi skilda uttryck och förutsättningar för socialt aktörskap bland företrädare för några föreningar startade och ledda av kvinnor med invandrarbakgrund. Vi vill hävda att den växande floran av sådana aktörer kan ses som ett tecken på att en medborgarrörelse för social inkludering håller på att växa fram. Ett stort arbete har gjorts och görs i olika föreningar bildade på etnisk grund. Samtidigt tycks detta arbetet förbli ouppmärksammad och politiskt marginaliserat (Bengtsson, 2004). Kapitlet inleds med en kort beskrivning av begreppen socialt medborgarskap och social exkludering, och vilken roll sociala rörelser kan spela i sammanhanget. Därefter presenteras intryck från fältarbetet med några föreningar, och texten avslutas med en diskussion om migration och socialt aktörskap.</p>
<h2>Social exkludering, etnicitet och sociala rörelser</h2>
<p>I Sverige ägnas en allt större uppmärksamhet åt den växande arbetslösheten, den sociala marginaliseringen, bristen på politiskt deltagande och den urbana segregationen bland invandrade etniska minoriteter. Den svenska välfärdsstatens kris och omvandling har åtföljts av en social utestängning av ”invandrare”, bostadssegregation i storstäderna och uppkomsten av en etniskt delad arbetsmarknad (Schierup, 2003). Polariseringen och framväxten av ett delat samhälle tycks ha accelererat på 1990-talet. Under det årtiondet sjönk invandrarnas sysselsättningsgrad drastiskt och arbetslösheten ökade starkt, en utveckling som tycks kvarstå under början av 2000-talet.</p>
<p>Social utestängning och etnisk diskriminering kan bilda grund för uppkomsten av nya sociala rörelser. De skilda uttrycken av sociala rörelser som vi möter i samtida multietniska, vanligen storstadsmiljöer är ofta uttryck för motstånd mot rådande sociala missförhållanden, segregering, diskriminering och rasism. Gemensamma erfarenheter av socialt utanförskap, och medföljande svårigheter i att erhålla det sociala medborgarskapets rättigheter, medför att det svenska samhället i påfallande grad är präglat av etniska skiljelinjer (på arbetsmarknaden, i utbildningssystemet, i det politiska deltagandet, i boendet). Kampen mot dessa sociokulturella skiljelinjer mellan olika sorters medborgare i det svenska multietniska samhället utgör en bas för solidaritet i det politiska arbetet och ett kitt som förenar dessa aktörer i det sociala inkluderingsarbetet.</p>
<p>Begreppet ”sociala rörelser” refererar till ett kollektivt aktörsskap definierat i termer av organisation och mål. I diskussionen om vad som bör betecknas som ”nya sociala rörelser” hänvisar man vanligen till mer eller mindre tillfälliga knutar av motstånd, en social mobilisering och organisering på gräsrotsnivå, som konfronterar institutionella strukturer och har fokus på social förändring i relation till politiska, sociala och kulturella konflikter. Sociala rörelser kan, i linje med Peterson (1994) beskrivas som ett slags ”handlingsrum”, vilket definieras av intern kommunikation mellan i rörelsen indragna kollektiva aktörer, en idé om den sociala ordningen, en vision om social förändring samt en rad föreställningar om rörelsens uppgift i denna förändring.</p>
<p>I den litteratur som under senare tid tagit upp frågan om sociala rörelser ligger uppmärksamheten vanligen på det civila samhället och dess informella sociala nätverk. Relationen mellan individernas nätverksbygge och de sociala rörelserna beskrivs till exempel som att ”individuals are drawn into participation […] as a result of their embeddedness in associational networks that render them ’structurally available’ for protest activities” (MacAdam, 1994: 36f). De sociala rörelserna beskrivs som vanligen präglade av likhet, homogenitet, horisontalitet, och de kan med Charles Tillys (1978: 62f) begrepp beskrivas som ett catnet, det vill säga som en korsning av kategori och nätverk, en social kategori med en kollektiv identitet.</p>
<p>Det civila samhället kan ses som den övergripande arenan för mobiliseringen av sociala rörelser; det är ett lokus för medborgerlig makt som på en och samma gång utgör en förbindelselänk mellan staten och marknaden och en autonom sfär vid sidan av dessa. Reiner Bauböck beskriver det civila samhället som en rad ”institutionella församlingar”, genom vilka staten, familjen och marknaden hålls i balans, och som en mellanliggande sfär som avgränsar sig mot det moderna samhällets tre institutionella hörnstenar – staten, marknaden och familjen. Det primära är dock, enligt Bauböck (1996), att det civila samhället utgör ett lokus för motstånd gentemot staten, och en pådrivare av demokratiska tendenser.</p>
<p>Privatiseringen, avregleringen av arbetsmarknaden och andra processer förbundna med den samtida nyliberala orienteringen i politik och ekonomi har fört med sig en ökad uppmärksamhet på det civila samhället. Det civila samhällets ökade betydelse har beskrivits både som ett symptom på samhälleliga problem, och som en lösning på dessa problem. Det civila samhället kopplas, i det sistnämnda fallet, till den politiska sfär där nya sociala rörelserna (kvinno-, miljö- och antirasistiska rörelser) tar form, och där ideellt arbete har sitt främsta uttryck (SOU 2004: 59).</p>
<p>Ideellt arbete kan vara en kvinnofälla. Detta frivilliga arbete kan medföra övertagandet av service som tidigare hörde till statens ansvarsområde, och kvinnligt volontärarbete kan då medverka till att de blir (än) mer ekonomiskt beroende av männen. Men det frivilliga arbetet bär också på en social och politisk potential. Föreningslivet är ofta lokalt förankrad, men den lokala förankringen kan också vara en språngbräda för ett nätverksbygge som sträcker sig bortom det lokala, och förgrena sig både geografiskt och socialt åt flera olika håll (Ålund, 1985, 1988, 1991). Genom deltagande i föreningslivet stärks kvinnornas lokala sociala och politiska engagemang, vilket bland annat Naomi Abrahams (1996: 768f) har påpekat: ”Indeed, women´s community participation reveals a great deal about the negotiation of power in families and communities. […] Women’s community involvements contribute to collective identities”. Med hänvisning till ett flertal studier av sociala rörelser drar hon slutsatsen att dessa kollektiva identiteter ”refer to the production of communities and identities endowed with a purpose and course of action in power relation struggles” (a.a., s. 769). Kvinnors arbete i sociala rörelser är ett uttryck för ett politiskt engagemang som medverkar till uppkomsten av kollektiva identiteter.</p>
<p>Vi skall nedan, med utgångspunkt i dessa reflektioner, försöka att synliggöra erfarenheter som förmedlas av kvinnliga föreningsledare, som är verksamma inom integrationspolitiskt arbete med fokus på utbildning, i en av Stockholms multietniska miljöer. Dessa föreningar har kommit att utgöra ett nav vid bildande av övergripande paraplyorganisationer som förbinder skilda aktionsgrupper och uttrycker en komplex form för social rörelse.</p>
<p>I det följande använder vi oss av följande arbetsdefinition av sociala rörelser: vi ser sociala rörelser som uttryck för medborgerlig mobilisering genom sociala aktionsgrupper. De har vuxit fram som mer eller mindre sammanhållna och formaliserade grupperingar – som nätverk, föreningar eller organisationer – och de är samlade kring vissa gemensamma mål. Övergripande frågor om social exkludering och inkludering ligger i fokus för dessa gruppers engagemang. Den sociala exkluderingen i samhället utgör ramen och utgångspunkten för de gruppaktiviteter som syftar till att främja social inkludering. De studerade aktionsgrupperna består av föreningar bildade i huvudsak på etnisk grund, men saknar automatisk koppling till en särskild etnisk grupp. De kan vara ”transetniska” sammanslutningar, där individer med invandrarbakgrund av skilda slag utgör föreningens kärna och/eller är dess initiativtagare. Men där kan också finnas ”etniska” organisationer av invandrare och nya etniska minoriteter, som organiserats inom skilda riksförbund.</p>
<p>Vi är inspirerade av den kritiska forskningstradition, som försöker att koppla samman diskussionen om nya former för pedagogiskt arbete till analyser av medborgerligt aktörskap och samverkan mellan skolan och det civila samhället (Barry, 2001; Kanpol & McLaren, 1995; Giroux, 1999), och vi tror liksom dem att de nya sociala rörelserna kan vara en viktig aktör i arbetet för social inkludering. Denna forskningstradition lägger vikt på skolans dubbla och ofta ambivalenta position mellan å den ena sidan arbetsmarknadens behov av utbildning som är anpassad efter dess skiftande kvalifikationskrav, och å den andra sidan sociala rörelsers anspråk på demokratisk delaktighet (Carnoy, 1985). Dessa frågor är i Sverige underteoretiserade.</p>
<p>Mot denna bakgrund, och i linje med Martin Carnoy (1985), försöker vi att uppmärksamma skolans ambivalenta ställning mellan marknaden och det sociala medborgarskapet. Å ena sidan formas skolan och utbildningssystemet av arbetsmarknadens differentiering och arbetsdelning i termer av klass, kön och etnicitet. Men å andra sidan utgör skolan ett relativt autonomt fält; en plattform för medborgerlig fostran och av tradition utgör en domän för sociala rörelsers strävan att, genom utbildning och skolans sociala engagemang, förverkliga ett mera jämlikt samhälle. Denna traditionellt sett klassrelaterade politiska dimension har i det mångetniska samhället fått förnyad aktualitet, i och med framväxten av kulturell differentiering, etnisk diskriminering och urban segregering.</p>
<h2>Sorteringen i skolan</h2>
<p>David Drew (1995: 178) har påpekat, utifrån en studie av brittiska förhållanden, att nya invandrare och tidigare invandrares barn mestadels får hålla sig till de sektorer av ekonomin som svarar mot de tidigare invandrarnas utsatta och föga attraktiva position. Han hävdar att etniska minoriteters ungdomar har svårare än sina vita jämnåriga att få jobb, oaktat det förhållande att det finns empiriska resultat från ett antal studier som vittnar om att de har en stark motivation att komma någonstans genom utbildningsprestationer. Att etniska minoriteters ungdomar ses som ”lågpresterande” kan leda till en situation där social differentiering och etnisk segregation förstås såsom självförvållad. Därmed förskjuts fokus från sociala villkor till etniska och kulturella traditioner, medan de sociala skillnadernas realiteter och konsekvenser osynliggörs. Invandrarungdomarnas ”misslyckande”, deras utestängning och förmenta lågprestation i skolan ses som orsakade av deras kulturella bakgrund. Uppkomsten av ett etniskt delat samhälle kan lätt bli följden. Vi ser dessa tendenser i det svenska samhället.</p>
<p>Det svenska nationella utbildningssystemets olika institutioner tenderar att i sina dagliga praktiker upprätthålla en inriktning mot kulturell konformitet, och därmed riskerar man att medverka till en fortsatt utsortering i termer av etnicitet och ”ras” (Bunar, 2001). De utmaningar som den transnationella migrationen har kommit att ställa på utbildningssystemet har huvudsakligen bemötts med protektionistiska strategier i den nationella skolan; strategier som inte riktigt förmått kombinera välfärdsstatens visioner om jämlikhet med det multietniska samhällets krav på erkännande av kulturella skillnader. Skolans inre arbete präglas fortfarande av en strävan efter språklig och värdemässig konformitet (Parszyk, 1999; Lahdenperä, 1997), och en rad kritiska röster har kopplat samman den ”monokulturella skolan” med etnisk diskriminering, diskursiv ”rasifiering” av ”invandrarungdomar” och förekomsten av rasistiska attityder bland skolans personal. Behovet av att synliggöra samspelet mellan utbildning, arbetsliv, segregering och social inkludering, har påpekats, liksom behovet av att tydligt förankra skolans arbete i lokalsamhället (Bunar, 2001; Tallberg Broman, 2002). Därtill kommer att forskningen i högre grad har fokuserat på eleverna, och mindre på hur skolan som institution och praktik själv skapar marginaliserings- och uteslutningsprocesser. Icke desto mindre är relationen mellan hem, skola och det civila samhället central i detta sammanhang, inte minst mot bakgrund av den pågående differentieringen mellan kommunala och fria skolor, och de effekter som föräldrarnas valfrihet har för olika segregerande processer (Thullberg & Hwang, 2003; Bunar, 2001, 2003).</p>
<p>Utvecklingen efter gymnasiereformen 1991 tycks ha gått i riktning mot en växande differentiering mellan studieprogrammen i olika skolor. I rapporten Välfärdsbokslut (SOU 2000: 3, s. 117) hävdas att det pågår en geografisk polarisering i Stockholm. Studieförberedande program dominerar i innerstaden och i delar av de norra förorterna, där den ekonomiskt sett gynnade befolkningen är koncentrerad, medan de yrkesförberedande gymnasieprogrammen har koncentrerats till skolor i de ”invandrartäta” södra förorterna, som i huvudsak rekryterar elever med invandrarbakgrund. 2000 infördes ett antal reformer i Stockholm, vars syfte bland annat var att motverka denna segregering, till exempel genom att lägga betyg från grundskolan till grund för rekrytering till gymnasieskolan oavsett bostadsort. Effekterna av dessa reformer är dock oklara (Broady, 2001: 61). Det har påpekats att en prestationsmässig segregation riskerar att uppstå, då elever med bättre betyg söker sig till de mest prestigefyllda gymnasieskolorna medan elever med lägre betyg samlas i förortsgymnasierna, eller helt enkelt avbryter sin utbildning efter grundskolan. I sammanhanget har kontroversiella effekter av undervisningen i ämnet ”svenska som andra språk” tagits upp. Satsningarna på svenska som andra språk har visat sig vara högst tvivelaktiga när det gäller betygsresultaten, och snarare än att utjämna skillnader mellan olika elevkategorier, tycks en nivågruppering i stället ha uppstått. De svagt presterande elever grupperas i svenska som andra språk. I väntan på de ”reella förändringar” som än så länge ”måste diskuteras” (Myndigheten för skolutveckling, 2004: 50) arbetar skilda lokala föreningar som är bildade på etnisk grund med läxhjälp och andra former för kunskapshöjande arbete, för att kompensera dessa svaga elever och förbättra deras chanser för vidare utbildning (se vidare nedan i exemplet Xresurs).</p>
<p>Konsekvensen av sorteringen i skolan kan bli en förstärkning av ojämlikhetsskapande sociala och kulturella processer, som redan markerats i samhällets etniska delning, i utbildningssystemet och på arbetsmarknaden. För närvarande har vi ytterst begränsade kunskaper om dessa processer och deras konsekvenser för den etniska och könsmässiga sociala skiktningen, eller för urbana flyttningsmönster och lokalsamhällets utveckling. Vi vet inte heller vad transnationella etniska nätverk, som formeras i spåren av internationell migration, betyder för alternativa utbildnings- och arbetslivskarriärer. Detta är ett internationellt uppmärksammat forskningsfält, men fortfarande en föga belyst problematik i Sverige.</p>
<p>Det statliga utbildningssystemet utgör alltjämt den dominerande möjlighetsstrukturen för ungdomar med invandrarbakgrund. De fria skolornas roll som alternativ i etniska minoritetssammanhang är ofta förknippad med initiativ inom såväl lokala som transnationella nätverk. För en del ungdomar, vars aspirationer av olika skäl inte tillgodoses av det svenska utbildningssystemet, kan de lokala föreningarna och nätverken utgöra en resurs. Genom sina transnationella kontakter och förgreningar kan de utgöra en resurs för utbildningar i andra länder. För de ungdomar som riskerar att slås ut ur utbildningssystemet kan sådana etniska nätverk innebära en alternativ väg in på arbetsmarknaden, via så kallad etnisk företagsamhet i Sverige eller i andra länder. I de empiriska exemplen nedan skildras olika sätt att hantera dessa frågor. Vi börjar med föreningen X-resurs.</p>
<h2>Frivilliga insatser för utbildning och mot sorteringen i skolan</h2>
<p>Föreningen X-resurs leds av Anna, en akademiker som är uppväxt och utbildad i Sverige, frånskild och omgift småbarnsmamma i trettioårsåldern. Hon är ett barn till föräldrar som invandrade till Sverige från Mellanöstern under 1960-talet. De var industriarbetare som stödde och uppmuntrade sina döttrar till att bli akademiker.</p>
<p>Med en rad olika arbetslivserfarenheter som omfattar bland annat tillfälliga anställningar och eget företagande är hon inte ovanlig bland svenskar med invandrarbakgrund. När Annas företag och äktenskap kraschade gav hon dock inte upp. Hon satte i gång ett långtidsbygge av olika ”projekt och insatser för integration” i mer eller mindre volontär form. Nu arbetar hon i en av Stockholms multietniska förorter i en ideell förening som med små medel gör storverk. Hennes lön är minimal, närmast symbolisk.</p>
<p>Föreningen X-resurs ingår i ett nätverk av ett tiotal föreningar med inriktning på ”arbete för integration och demokrati” som nyligen fått erkännelse genom ett projektstöd från en statlig myndighet. Samtliga föreningar inom ramen av projektet samarbetar inbördes och med en rad skilda myndigheter, institutioner och aktivistgrupper. Föreningen X-resurs bedriver en bred spännvidd av ”integrationsaktiviteter”. Föreningens målgrupper är ”barn, ungdomar, kvinnor, äldre, nykomna invandrare och flyktingar, och så vidare”. Huvudsaklig inriktning på föreningens arbete verkar dock vara mot utbildning och arbetsmarknadsåtgärder. Skolelever intar en central plats.</p>
<p>Anna menar att barn till invandrare halkar efter i grundskolan och måste ha hjälp i läxläsning för att kunna söka sig till gymnasieutbildning. Hon menar att en starkt bidragande orsak till detta är att undervisningen i svenska som andra språk (svenska B) medför att barn till invandrare inte får den kunskap i svenska men även i andra ämnen som de behöver för att klara gymnasiestudier.</p>
<p>Stöd till läxläsning utgör en motor i en omfattande stödverksamhet som föreningen driver gentemot elever i lokala grundskolan. För att kunna ge kompetent form av stöd till elever i skolan engageras många av föreningens medlemmar samt andra volontärer – alla akademiker – som arbetar med framför allt läxhjälp varje helg i skolans lokaler. Även elever från innerstadens gymnasier har slutit upp som volontärer efter en kampanj på nätet som Anna startat.</p>
<p>Ett annat projekt som startats går ut på att fortbilda arbetslösa kvinnor i olika åldrar, för att sedan slussa ut dem på arbetsmarknaden. Här används hela repertoaren av tväretniska förbindelser. Informella nätverk leder till att olika småföretagare – ofta inom serviceyrken – sysselsätter dessa kvinnor under tidsbegränsade perioder. Annas erfarenheter av eget företagande har öppnat många dörrar. Bland projektets deltagare blandas enligt Anna ”hela skalan av såväl utbildade invandrare som fortbildas i servicesektor för att få ett arbete”, med dem som är lågt utbildade och söker olika sorters jobb som föreningen hjälper till att förmedla. Dessa är vanligen av mer eller mindre tillfällig karaktär och överensstämmer i varierande utsträckning med deras kvalifikationer. Men det förekommer också, enligt Anna, att vissa kontakter – särskilt de inom det etniska småföretagandet – leder till en mer permanent sysselsättning. Hon illustrerar det med några fall där fortbildning och praktikarbete lett till såväl permanent sysselsättning inom det berörda företaget som att ”kvinnan i fråga startat eget”. I sammanhanget omtalas en ”import/exportverksamhet bland Mellanösternföretagare” i Annas nätverk, som är förgrenad över hela världen. Ett omfattande samarbete mellan ”enskilda individer och olika firmor” leder till att informationsflöden om såväl arbetsmarknadsfrågor som utbildning och arbete cirkulerar mellan individer och länder och genererar nya initiativ när det gäller att bemöta utbildnings- och arbetslöshetsproblem i Sverige. Anna beskriver detta i följande ordalag:</p>
<p>Mina barn går nu i en svensk skola. Men min kusin som bor i London tycker att brittisk utbildning och arbetsmarknad är mycket bra för karriärs möjligheter. Jag överväger att låta barnen studera utomlands. Se hur det har gått med mig. Jag fick aldrig jobb i Sverige som motsvarar min utbildning.</p>
<p>Anna har under sitt liv som utexaminerad och föreningsaktiv mött en rad svårigheter både på arbetsmarknaden, i föreningslivet och i det lokala samhället. Efter ett försök att flytta till ett villaområde ”där svenskar bor” flyttade hon tillbaka till den multietniska förorten eftersom hon ”inte kände” att hon blev accepterad av svenska grannar. ”Det var en tid av ensamhet och innehållslöst liv”. Tillbaka i förorten började hon att aktivera sig i föreningslivet, lokalt och nationellt.</p>
<p>Anna har varit med och bildat ett etniskt riksförbund. Anledningen till att hon tog initiativ till detta var att hon ansåg att det etniska riksförbund som föreningen tidigare var del av var/är för konservativt och ”styrs av några gubbar”. Det nya riksförbundet i vilken föreningen X-resurs ingår har en jämnt fördelad ledning av både kvinnor och män och fokuserar på frågor rörande ”integration, jämställdhet och kultur”. Föreningens styrelse består av kvinnor och män från Mellanöstern, alla uppväxta i Sverige. Bland andra är här tre familjemedlemmar; Anna, hennes man och syster, en kvinnlig hemspråkslärare och en manlig styrelsemedlem med en akademisk examen inom IT-fältet. Anna har akademisk utbildning i vuxenpedagogik, företagarutbildning samt i internationell turism. Hennes syster har som svensk student skaffat sig en internationell högskoleexamen, genom studier i Sverige och utomlands. Efter en tid av arbetslöshet arbetar hon i föreningens pågående arbetsmarknadsprojekt. Ett flertal av föreningens styrelsemedlemmar har anknytning till samma land i Mellanöstern. Anna är dock mycket mån om att påpeka att föreningen är öppen för alla oavsett nationalitet. Kontakterna med omvärlden är flitiga. Annas man, som själv är lärare, bor större delen av tiden utomlands och ”kommer ständigt med nytt material, inspiration och kontakter” till skolbarnen i Sverige. ”Vi är som en båt som seglar i världen med olika passagerare på vägen hem”, säger Anna.</p>
<p>I början gick föreningsarbetet trögt. När man sökte medel för skilda projekt fick föreningen avslag. Anna anser att detta är en konsekvens av att det offentliga inte alltid och självklart uppfattar den typen av förening som partner i integrationsarbete. Hon uttrycker också en irritation över att inte bli tagen på allvar, att inte erkännas som likvärdig medborgare och att inte uppskattas. Hennes svar blev då att jobba ideellt. Detta beslut togs på basis av att föreningen uppfattade att problem bland såväl vuxna som ungdomar blev alltmer påtagliga. ”Arbetslöshet, passivitet, apati och depression blev för mycket en vardag” och det gällde att ta tag i detta.</p>
<p>Ibland undrar man om de vill att vi skall integreras. Vill de ha oss som en reservarbetskraft på andra villkor än svenskar? […] Vi ställs utanför.</p>
<p>Med tiden ökade dock uppskattningen över föreningens insatser.</p>
<p>Rektorn [i den lokala grundskolan] uppskattar mycket vårt arbete. Mammorna följde med sina barn till läxhjälp och lärde sig själva. Papporna gjorde det inte i samma utsträckning.</p>
<p>Detta initiativ hjälpte också till att aktivera en tidigare helt passiv Hem- och skolaförening. Man satte också i gång en rad kulturaktiviteter i skolan och i förorten, som riktade sig till både föräldrarna och barnen.</p>
<p>Rektorn sökte då extra pengar för att förändra verksamhet i skolan och skaffa medel för att föräldrar [mammor] ska få praktik i skolan. De ska arbeta i skolan, utifrån sina egna förutsättningar med kök, bespisning, hemspråk […] Och på den vägen knyts man till skolan och får en koppling till arbetsmarknaden.</p>
<p>Sedan vände sig föreningen till andra arbetsplatser i sökandet efter praktikplatser för ”sina” föräldrar. Ett flertal av dem fick praktikplatser, som för ”några av våra kvinnor blev vägen ut till arbetsmarknaden”. Ofta handlade det om ”kök, restaurang, catering, import/export, livsmedel, frisörer och så vidare”, företag som föreningens medlemmar kände till genom sina egna nätverk.</p>
<p>Insatserna gav resultat – både för föräldrar och barn, och fick omgivningens erkännande. Vuxenutbildningen för föräldrar har nu kommit i gång, och ett translokalt nätverk mellan olika aktivistgrupper – såväl inom ramen av det övergripande projektet som med andra aktivister och myndigheter – har etablerats. Med Xresursföreningens insatser vidgades det sociala utrymme som Anna beskriver med orden ”den patriarkala sfären med manligt dominerat förenings- och caféliv” och X-resurs etablerades som ett viktigt forum i det lokala samhället. Härigenom utvecklades en lokal etnisk offentlighet (Schierup & Ålund, 1987). I det lokala samhället, där föreningen har sin förankring, har den byggt upp en legitimitet, som med hjälp av ett socialt kontaktnät förgrenats både translokat och transnationellt. Föreningens sociala aktörskap inbegriper insatser såväl inom utbildning och arbete och som inom kultur och politik. Därtill kommer att ett flertal av de barn som föreningen hjälpte med läxarbete nu har kommit in på gymnasier i Stockholms innerstad. Dessutom har föreningens internationella kontakter förmedlat information om arbete och utbildning och dessa ”transnationella informationsflöden” (jfr Moldenhawer, 2001) tycks nu leda till att en plattform för utbildningskarriärer i utlandet kan etableras.</p>
<p>Kort sagt: volontärarbete, informell ekonomi, politiskt arbete och identitetsarbete, allt sammanvävt i ett litet nätverk av lokala aktivister – ”en båtresa” som ankrar i många hamnar, på väg hem.</p>
<h2>”Lilla Universum”: Utanförskapets innanförskap</h2>
<p>Lilla Universum är ett transetniskt utbildningscenter i Stockholm, som drivs av engagerade eldsjälar. Föreningens verksamhet består framför allt av olika former av utbildningsverksamhet där kurser i olika språk, särskilt ”svenska för invandrare”, dominerar. Utöver undervisningen driver föreningen olika former av social rådgivning. Föreningen fick sin pseudonym ”Lilla Universum” efter att en av dess medlemmar beskrev föreningen som en ”hel värld på flera olika sätt”: ”hela världen är engagerad här” och ”vi är ett litet universum av verksamheter, som sysselsätter oss dagar och kvällar, med arbete och förnöjelser”. Centrets leds av Maria, som är en av initiativtagarna till centret och dessutom föreningens ”spindel i nätet” – hon håller i administrationen och arbetsledningen på centret. Maria arbetar heltid på centret till låg ersättning med hjälp av en lönebidragsanställning och har enligt egen utsago arbetat utan semester under de senaste fem åren.</p>
<p>Föreningen, som har cirka 1 000 medlemmar där majoriteten inte är födda i Sverige, driver 38 kurser i svenska och en rad andra språk. Lärarna är vanligen äldre, oftast svenskar med invandrarbakgrund. Den mest populära läraren är en dam som är 80 år med centraleuropeisk judisk bakgrund. Trots sin ålder arbetar kvinnan 6–8 timmar dagligen på centret. Dessa lärare, övervägande utbildade i ursprungslandet, får endast en symbolisk ersättning för sitt arbete. De omfattar 24 språkgrupper och driver kurser på olika nivåer: alfabetiseringskurser, preparandkurser, anpassad konversation, förberedelse för Komvux, svensk litteraturhistoria, svensk undervisning på modersmål osv. Det finns till exempel kurser i svenska för bosnisktalande, för äldre persisktalande, för kinesisktalande, för turkisktalande och för arabisktalande, och kursernas lärare har bakgrund i olika utvandringsländer vilket, enligt eleverna, är en stor fördel i undervisningen. Föreningen erbjuder även kurser för svensktalande, vanligen etniska svenskar, som till exempel kurser i spanska och engelska. Förutom språkkurser anordnar man också kurser i data, samhällskunskap, litteraturhistoria och matlagning. Vidare arrangerar föreningen olika kulturella arrangemang, som konserter och dansföreställningar. Man tillhandhåller också stödjande verksamhet i form av en utbildad kurator och psykolog som ideellt stöttar medlemmarna.</p>
<p>Utöver utbildningsverksamheten och den kulturella verksamheten, som ju riktar sig till såväl kvinnor och män som svenskar och invandare, är föreningens övergripande mål att ”hjälpa invandrade kvinnor att integreras i samhället”. Därför är de flesta av föreningens medlemmar invandrade kvinnor men, som sagt, även ett stort antal män är medlemmar i föreningen. Föreningen har även engagerat etniska svenskar, ofta äldre som lärare och stödmedlemmar, som lärt känna föreningsverksamhet genom dess kulturella program.</p>
<p>Föreningens verksamhet är beroende av frivilliga insatser och en ”eldsjälmentalitet” hos lärare och andra aktiva i föreningen. Beroendet av frivillighet är på gott och ont – föreningen är, som Maria uttrycker det, ”en stor elefant med glasfötter”. Utan det frivilliga arbetet rasar ”elefanten”. Medlemsantalet är uppe i 1 000 personer, och deras medlemsavgifter gör det möjligt för föreningen att ha öppet året runt, både dagar och kvällar. Användning av yrkeskunskaper från äldre svenskar har satts i system så flera av lärarna och andra aktiva i föreningen har passerat den normala ”pensionsåldern”, som det ser ut till ömsesidig tillfredställelse. I den meningen kan föreningen ses som en förebild för hur ett forum för social integration, till exempel mellan människor i olika åldrar, skulle kunna fungera. Eftersom föreningen ibland arbetar med människor som lider av olika former av stress, är det dock inte ovanligt att mycket kraft går till att hantera detta. För att föreningen skall överleva krävs, enligt Maria, att man ”uppför sig som en akrobat på lina”. Kampen om pengar för hyran och löpande verksamhet lämnar lite utrymme för visioner om framtiden. Men man har en grundläggande vision – att ”lära invandrare svenska, och sammanföra svenskar och invandrare”, som Maria uttryckte det. Och gamla svenskar verkar ha betytt mycket för ”kontakten med omvärlden”.</p>
<p>Samarbetet med andra, mer etablerade utbildningsinstitutioner som genomför utbildningar i svenska, går dock inte friktionsfritt: ”De vill inte hjälpa oss med kursböcker i svenska för de ser oss som konkurrenter.” Föreningen saknar erkänd rätt till formell svenskundervisning, men de betraktas ändå som konkurrenter genom sin popularitet bland eleverna. Många av de elever som vi pratade med går till Lilla Universum ”för att lära sig svenska med bra lärare” efter att ha avslutat grundkursen i någon av de etablerade institutionerna. En elev beskrev undervisningen på följande sätt: ”lärarna har tid för oss och delar ofta liknande erfarenheter”. Denna utsaga sätter fokus på hur ett okonventionellt sätt att tillgodogöra sig lärarkompetens kan bli en källa för både nya pedagogiska grepp och solidaritet, i kontext av mer eller mindre frivilliga insatser. Därmed inte sagt att frivilligt arbete bör sättas i system och ersätta det kommunala eller statliga ansvaret. Men vi vill uppmärksamma att de alternativa undervisningsmetoder som håller på att utvecklas i föreningar bildade på etnisk grund kan vara viktiga att dokumentera, för att kunna utveckla allianser mellan formella undervisningscentra och föreningar liknande Lilla Universum. Den typen av samarbete är inte tillräckligt utvecklat, och hindras från att utvecklas genom konkurrensen på utbildningsmarknaden.</p>
<p>Lilla Universums arbete bygger på ”respekt för alla människors kunskaper” och förmågan att använda sig av medlemmarnas professionella bakgrund. Föreningens ledning, själva professionella lärare, försöker att undvika förutfattade meningar om kultur- eller åldersrelaterade begränsningar. Enligt Maria präglas en rad föreningar, vars verksamhet riktas till invandrade kvinnor, av förutfattade meningar om dessa kvinnors kulturella bakgrund – man hävdar att ”invandrarkvinnor har traditionsstyrda yrkesintressen”. Detta resulterar i att ”allt de erbjuder dessa kvinnor är till exempel sykurser och liknande”, vilket man till Marias förvåning motiverar ”med arbetsmarknadsskäl i ett läge där svensk tekoindustri sedan länge utkonkurrerats”.</p>
<p>Föreningen arbetar i periferin av den etablerade utbildningsindustrin på ett sätt som borde vara en förebild. Men just därför att de vägrar att kategorisera människor i termer av kvinnligt och manligt, svenskt och utländskt eller att sortera ut gamla, och envisas med att lita på att ”utbildningar i andra länder är en resurs som kan användas”, utgör Lilla Universum ett hot mot etablerade ”enfrågeföreningar”, hävdar Maria. De utmanar, som hon ser det, ”mycket i den svenska utbildningsprotektionismen”. Men samtidigt som de överskrider gränser i syftet att integrera och inkludera i ett samhälle som sorterar och åtskiljer, har föreningen själv hamnat i vad vi skulle kunna kalla ”utanförskapets innanförskap”. Å ena sidan är Lilla Universum något av en värld för sig, åtskilt från den svenska utbildnings- och institutionsvärld som exploaterat snarare än erkänt den som en resurs. Å andra sidan får östeuropeiska pianister tillfället att åter få publik, chilenska kuratorer att bistå de behövande och svenska pensionerade lärare att lära svenska. Den gemenskap som här kommer till uttryck, och som praktiseras i öppna former i förhållande till etnicitet, kön eller ålder, utgör förutsättningar för nya kollektiva identiteter. I förlängningen kan dessa nya identiteter definiera innanförskapets möjlighetssammanhang på ett nytt sätt, och bana väg för medborgerligt inkluderande bortom de gränsdragningar som präglar utanförskapets samhälle. Sådana kollektiva identiteter kan skapa en gemenskap, där inte minst erfarenheter av genusrelaterad underordning ligger som grund för kvinnors sociala och politiska engagemang.</p>
<h2>Det sociala handlingsrummet</h2>
<p>De ”individuella röster” som vi just lyssnat på är ”inbäddade” i sammanhang av över- och underordningsrelationer, vilka ramar in villkoren för såväl utanförskap som innanförskap. Det svenska multietniska samhället karakteriseras av sortering i skolan och på arbetsmarknaden, och denna sortering är en av grunderna för den sociala exkluderingen av etniska minoriteter. Detta utanförskap utgör den sociala kontext, eller för att tala med Peterson (1994), det handlingsrum som formar både enskilda handlingar och kollektiva förhandlingar, och på så sätt utgör en möjlighetsstruktur för dessa sociala rörelser. I egenskap av sociala rörelser formulerar de båda ovannämnda aktivistgrupperna en beskrivning av den sociala underordningen, samt en vision om en ny ordning – en vision om social förändring och vilken uppgift man i relation till denna.</p>
<p>Mot denna bakgrund har vi, i linje med Martin Carnoy (1985), beskrivit hur utbildningssystemets position mellan marknaden och det sociala medborgarskapets sfär utgör dels en utgångspunkt för studiet av dess verksamhet och funktion, men också att denna ambivalens medför att arbetsmarknadens differentiering och arbetsdelning ”bäddas in” i termer av etnicitet. Samtidigt ser vi att skolan utgör ett relativt autonomt fält, där sociala rörelsers demokratiska strävan kan uttryckas, och formuleras som visioner om hur ett mer jämlikt samhälle kan förverkligas genom utbildning och socialt engagemang i skola. Synliggörande av den typ av socialt aktörskap som kommer till uttryck här ligger nära den ”radikala pedagogik”, som i ett internationellt sammanhang uppmärksammat de sociala rörelsernas roll i det sociala inkluderingsarbetet. Termen ”socialt aktörsskap” refererar här till mobiliseringen mot strukturell diskriminering, inte minst mot rasialiseringen av etniska minoritetselever och den etniska sorteringen i skolan (Carnoy, 1985). Det är först på senare tid som man i Sverige har börjat uppmärksamma perspektivet på de sociala rörelser som är bildade på etnisk grund (Roth, 2001; Ålund, 2003c; Bunar, 2001). I Myndighetssverige dominerar fortfarande oförmågan att tillgodogöra sig de resurser som återfinns hos föreningar bildade på etnisk grund. Denna utestängande politik kommer bland annat till uttryck i minimal resurstilldelning och en kategoriserande syn på dessa som överlag passiva traditionalister.</p>
<p>Vad vi med dessa exempel från skilda föreningar velat illustrera är att såväl gamla som nya föreningar – inom och utanför de skilda riksförbunden – i mångt och mycket arbetar med liknande frågor, med inriktning på exempelvis demokrati, utbildning, sysselsättning och jämställdhet. Detta arbete riskerar dock att få en marginell betydelse, på grund av den dominerande synen på ”invandrarföreningar”, och framför allt synen på kvinnor med invandrarbakgrund, där en tillskriven traditionalism och ett eländesperspektiv har en långt framskjuten plats. Den offentliga debatten om ”invandrarkvinnor” har ju sedan 1970-talet dominerats av olika slags eländesbeskrivningar. De har framstått som offer för ”kulturen” eller ”strukturen”, såsom hotade av sin underordnade ställning på arbetsmarknaden, sina föråldrade traditioner och värderingar, sitt kulturella arv och framför allt sina män. Från och med 1980-talet har dock ett perspektiv växt fram, som även fokuserar på kvinnornas egna resurser och deras opposition mot den underordnande strukturer, och det utgör i dag ett betydande inslag i den svenska forskningen inom fältet IMER (Internationell Migration och Etniska Relationer).</p>
<p>På det internationella planet har sedan en längre tid en systematisk kritik av denna eländesforskning, initierad av framför allt svarta feminister i USA och England, lagt en grund för ett nytänkande. Att den sociala ordningen är konstituerad av dominansrelationer som både kan överlappa, sammanfalla eller sammanstöta med varandra, och därför måste studeras i sitt samspel, påpekas av ett flertal ledande feministiska forskare, som var för sig förespråkar ett samlat grepp på hur maktens olika underordningsstrukturer samverkar (Harding, 1986, 1990; Anthias & Yuval-Davis, 1992). Nira Yuval-Davis och Floya Anthias hör till de mest inflytelserika bland de forskare som i enlighet med de ovannämnda kraven teoretiserat sambandet mellan dessa olika maktdimensioner, och detta intersektionella perspektiv på sambandet mellan kön, klass, rasism och etnicitet har fått fotfäste även i Sverige (de los Reyes, et al. 2002). I detta sammanhang understryker de los Reyes & Mulinari (2004: 118f) betydelsen av att synliggöra ”underordnade människors motstånd” och ”deras försök att artikulera egna berättelser och tolkningsramar”.</p>
<p>Begreppet intersektionalitet används för att beteckna de sociala identiteternas relationer till belägenhetskategorier (Anthias, 2004) som samhällsklass, genus, ”ras” och etnicitet. Detta begrepp är ett analysredskap som synliggör hur olika sociala uppdelningar förenas och producerar underordningspraktiker. Floya Anthias (2004) påpekar i sammanhanget att det är viktigt att inte fokusera skärningspunkterna mellan olika underordnande maktdimensioner i alltför hög grad, eftersom risken finns att människors kategori eller grupptillhörighet reifieras, det vill säga förstås som ett permanent och oundvikligt historiskt faktum. I stället bör processer och resultat av ömsesidigt korsande erfarenheter hos sociala aktörer synliggöras. Kum-Kum Bhavnani (2003: 11) förordar i linje med detta att begreppet interconnection används för att beskriva de ovannämnda makt- och underordningsrelationernas ömsesidiga beroenden. Därmed synliggörs också, enligt Bhavnani, de handlande subjekten och deras inbördes relationer. Med en parallell tankegång påpekar Anthias (2004: 215) att de sociala identiteterna inte är fasta, oföränderliga storheter, utan snarare bör förstås som de berättelser varmed människor konstrueras och konstruerar sig själva som handlande personer. Identiteten är alltid situerad i en social kontext. Därmed understryker Anthias lokaliseringens och positionalitetens betydelse för det sociala aktörskapet. Men dessa berättelser om lokalisering är också, enligt Anthias (2002: 499) berättelser om ”disclocation and alterity”, som tematiserar och hanterar frågor om tillhörandeskap, utanförskap och politisk mobilisering.</p>
<p>Det är just dessa aspekter på sammansatta förutsättningar på socialt aktörskap som vi med denna artikel velat lyfta fram; hur motstånd utvecklats och vilka uttryck det kan få, i kontext av diskriminering och socialt exkludering av nya etniska minoriteter i Sverige.</p>
<h2>Att beteckna, kategorisera och utanförställa</h2>
<p>Det perspektiv på invandrarorganisationer som dominerar i Myndighetssverige resulterar i att deras potential som en resurs i det sociala inkluderingsarbetet vanligen inte uppmärksammas. De betraktas vanligen som alltför vända mot hemländerna, mot tradition och kulturbevarande, och bemöts därför med misstänksamhet, som ett hinder för statens integrationssträvan (Dahlstedt, 2005; Nilsson & Ålund, 2004). Ett liknande uttryck för utestängning i den politiska sfären märks bland annat i den låga legitimitet som ”invandrarkandidater” och ”invandrarföreningars” arbete har bland statliga och kommunala politiker och tjänsteman (Dahlstedt, 2005). Den stereotypa hållningen till invandrares politiska aktörsskap kommer även till uttryck i statliga offentliga texter, som åberopar behov av särskilda kurser i jämställdhet som riktar sig speciellt till invandrade män.</p>
<p>I myndighetstexter beskrivs ”invandrarföräldrar” såsom i ”speciellt behov” av stöd, utbildning och information, inte minst när det gäller hedersrelaterat våld, vilket leder till en kategoriserande utpekande av invandrarföräldrar som kollektiv. I ett faktablad från regeringskansliet (2004) heter det exempelvis under rubriken ”Educaiting parents” att ”Parents from immigrant background may have special needs in this regard, as their children often encounter several cultures”. Mångkulturella erfarenheter reduceras till konflikter och föräldrar med invandrarbakgrund pekas ut på ett generaliserande sätt och omyndigförklaras. Därtill kommer att nyhetsrapporteringen och delar av genusforskningen har bidragit till att föräldrar från Mellanöstern, särskilt kurder, kollektivt utpekas. Denna specifika förståelse av sambandet mellan kultur och identitet osynliggör motstånd mot både könsförtryck och etniskt förtryck. Kvinnor framstår som offer för en kultur som är importerat från hemlandet, och frikopplade från de sociala sammanhang de befinner sig i här och nu.</p>
<p>Om ett patriarkaliskt kulturmönster tas för givet och får definiera skillnaden mellan ”vi” och ”dem”, förvandlas de sistnämnda till de Andra, en negativ referens som lyfts fram för att ge tyngd åt beskrivningen av den egna gruppens positiva kvalitéer. De beläggs då med ett stigma av grundläggande ”annanhet”. ”De Andras” aktiviteter tolkas mer eller mindre genomgående i kulturella termer och deras sociala aktörskap marginaliseras. Av den anledningen är det viktigt att plädera för det allmänmänskliga värdet, och för en humanism som förutsätter det individuella perspektivet. Men lika viktigt är också att distansera sig från sociala kategoriseringar, som om och om igen lyfter fram åtskiljande grupptillhörigheter, naturaliserar skillnader och förstärker socialt utanförskap.</p>
<p>Bland människor med invandrarbakgrund gryr besvikelsen över ett uteblivet erkännande av att också de tillhör det svenska samhället. Medvetenhet om sorteringen i skola och på arbetsmarknaden upprör, och leder till att nya strategier för att få fotfäste i samhället utvecklas. Aktörskap bland skilda föreningar bildade på etnisk grund bär på en rad resurser av mera generell karaktär. Här finns ofta lokal förankring och tvärkulturell kompetens samt, till exempel, närhet till utsatta ungdomar även i rumslig mening.</p>
<h2>Migration och socialt aktörskap för medborgerlig inkludering</h2>
<p>Vad vi i dag kan se i det svenska multietniska förortslivet är en uppsjö av skilda sociala rörelser som på ett eller annat sätt uttrycker en medveten kamp mot både gamla och nya former av förtryck. De gemensamma erfarenheterna av utanförskap bidrar till ett socialt igenkännande. Detta i sin tur genererar kulturell närhet, stimulerar till utbyte av erfarenheter, bilder av världen, ömsesidigt lånande och gemensamt skapande av gränsöverbryggande kulturella symboler, som förenar och förbereder för sociala gemenskaper och politiska solidrariteter (Ålund, 1991, 1997).</p>
<p>Invandrares och deras barns kapacitet att mobilisera resurser i termer av socialt och kulturellt kapital, och organisera sig medborgerligt, politisk, etniskt eller transetniskt varierar i tid och rum (Ålund & Schierup, 1991). Denna variation är en produkt av den etniska bakgrunden, de integrationspolitiska villkoren i skilda nationella och urbana kontexter, folkrörelsernas engagemang i integrationsfrågor samt graden av institutionell samverkan i det lokala sammanhanget (Ålund, 1985; Ireland, 1994; Rex & Drury, 1994). Med denna variation skiftar även möjligheter och strategier i förhållande till utbildning och inkludering i arbetslivet (Knocke & Hertzberg, 2000). Denna utveckling pekar mot behov av en vidgad förståelse av etniska organisationer och nätverk som aktörer i samspel med välfärdsamhällets allt mera differentierade institutionella system (Allen & Cars, 2000).</p>
<p>Migranternas sociala nätverk bär på resurser, som är rumsligt förankrade i skilda lokala och nationella världar, och i drivkraften som springer ur gränskorsande transnationella ”transmission belts” (Faist, 2000). I det globaliserade informationssamhället har avståndet i det transnationella sociala rummet krympt, och med hjälp av ny kommunikationsteknologi upprättas förbindelselänkar inom och mellan diasporiska gemenskaper. Etnisk företagsamhet har stärkt informella nätverk, lokalt och transnationellt (Ålund, 2003b). Barnens utbildnings- och arbetskarriärer är ”inbäddade” i ett globaliserat migrationsfält där kulturella värderingar och strategier avseende utbildning och arbete förmedlas genom transnationella informationsflöden (Moldenhawer, 2001; Ålund, 2003a). Formering av kulturellt, socialt och ekonomiskt kapital i globala diasporiska nätverk omsätts i ungdomars utbildnings- och arbetskarriärer – i Sverige, i föräldrarnas hemländer eller i något tredje land, beroende på erfarenheter av medborgerliga villkor. Effekten av dessa globaliseringsprocesser, som påverkar relationen mellan dagens ”postnationella” ungdomar och den nationella skolan, uppmärksammar behovet av forskning om nya kulturellt specifika, på en och samma gång lokala och globala strategier för hantering av socialt utanförskap (Faist, 2000). I detta avseende har Schierup och Ålund (1987), med teoretisk koppling till Pierre Bourdieus fältbegrepp och brittisk migrationsantropologi, beskrivit hur en ”lokal etnisk offentlighet”, inbäddad i transnationella nätverk, utgör ett ”totalt socialt fält”. På detta sociala fält handskas migranter och etniska minoriteter – med erfarenheter från och sociala kontakter i ett flertal nationella kontexter – med de institutionella villkoren på ett sätt som erbjuder nya perspektiv på sociala och kulturell kapitalets betydelse för arbete och utbildning.</p>
<p>Ovan nämnda illustrationer av de sociala rörelsernas betydelse för social inkludering av etniska minoriteter pekar på vikten av att studera dessa totala sociala fält som en övergripande kontext för handling. Detta transnationella perspektiv på socialt aktörskap kommer nära det begreppsparet translokaliserad positionalitet som formulerats av Floya Anthias (2002). Anthias uppmärksammar de sociala aktörernas transnationella lokalisering, och deras positionering i ett komplext socialt rum, som utmärks av skilda gränser och hierarkier. Begreppet ”lokalisering” uppmärksammar vikten av att förstå handlandets förankring i specifika kontexter, och hur denna kontexts föränderliga karaktär påverkar formuleringen av de krav som reses (Anthias, 2002: 502). Härmed markeras handlingarnas situerade karaktär. Begreppet positionalitet förbinder identifikation med levd praktik och de ”intersubjektiva, organisatoriska och representationella villkoren för praktikens existens” (Anthias, 2004: 210). I linje med detta skapas möjligheter att med begreppsparet translokalitet/positionalitet synliggöra ”reflexiva former av politisk kamp och vägar till bättre dialog och samarbete mellan grupper som organiseras kring specifika kampformer och inte kring specifika identiteter” (a.a., s. 213). Det är just detta vi velat illustrera med skilda exempel på socialt aktörsskap i det multietniska Stockholm.</p>
<h2>Bortom främlinggörandet</h2>
<p>Detta kapitel har syftat till att synliggöra en vardagsverklighet där kampen mot skilda sorters underordning i samhället står i fokus. Exemplen från skilda föreningar som tagits upp illustrerar en kamp mot strukturell diskriminering och för medborgerliga rättigheter. Dessa exempel ökar vår förståelse för hur social exkludering kan bemötas med motstånd, genom ett socialt aktörsskap som bygger på kreativitet, dialog och utbyte av erfarenheter. Det leder till att nya förhållningssätt utvecklas till komplexa och dynamiska strategier för social inkludering. Exempel som X-resurs och Lilla Universum illustrerar ”bakgårdens” (Dahlstedt, 2005) sociala rörelser som möjliga vägvisare för denna utveckling.</p>
<p>Nya sociala rörelser är, sammanfattningsvis, en produkt av å ena sidan social och kulturell utsortering, och å andra sidan socialt exkluderade befolkningsgruppers kamp för förankring, tillhörighet, rättvisa och medborgerliga rättigheter. I svenska multietniska sammanhang gryr en artikulerad politisk medvetenhet om det sociala utanförskapet. Denna medvetenhet leder till ett ömsesidigt igenkännande och till nya solidariteter, över etniska och andra gränser. De nya sociala rörelserna arbetar aktivt för rätten till en delaktighet i samhället. Det som efterlyses är nya ingångar till den samhälleliga gemenskapen, till utbildning, arbetsmarknad och politiskt deltagande. Här finns uppenbarligen förutsättningarna för framväxten av nya typer av utåtriktade och inkluderande gemenskaper och en social kraft som ännu inte tillräckligt uppmärksammats.</p>
<h2>Referenser</h2>
<p>Anthias, Floya (2004) ”Begreppet ’translokalisering’ och teorier kring social stratifiering: Frågor om genus, etnicitet och klass”, i: Mattsson, Katarina & Lindberg, Ingemar (red.) Rasismer i Europa: Arbetsmarknadens flexibla förtryck, Stockholm: Agora.</p>
<p>London: Routledge.</p>
<p>Aldershot: Avebury.</p>
<p>Bengtsson, Bo [red.] (2004) Föreningsliv, makt och integration, Ds 2004: 49, Rapport från Integrationspolitiska maktutredningens forskningsprogram.</p>
<p>Bigestans, Aina & Sjögren, Annick [red.] (2001) Lyssna: Interkulturella perspektiv på multietniska skolmiljöer, Stockholm: Mångkulturellt centrum.</p>
<p>Broady, Donald (2001) ”Gymnasieskolan och eliterna”, Pedagogiska Magasinet, [2].</p>
<p>Bunar, Nihad (2001) Skolan mitt i förorten: Fyra studier om skola, segregation, integration och multikulturalism, Stockholm & Stenhag: Symposion.</p>
<p>Bunar, Nihad (2002) ”De andra(s) skolor(na)”, i: Lindberg, Ingemar & Dahlstedt, Magnus (red.) Det slutna folkhemmet, Stockholm: Atlas.</p>
<p>Bunar, Nihad & Dahlstedt, Magnus (2000) Segregationen, ”community action” och skolan som arena, PfMI-rapport 1/00, Sociologiska institutionen, Umeå universitet. de los Reyes, Paulina & Wingborg, Mats (2002) Vardagsdiskriminering och rasism i Sverige, Norrköping: Integrationsverket.</p>
<p>Maktens (o)lika förklädnader: Kön, klass och etnicitet i det postkoloniala Sverige, Stockholm: Atlas.</p>
<p>Salmagundi, [70].</p>
<p>London: Hutchinson.</p>
<p>Kaldor, Mary (2003) Det globala civilsamhället, Göteborg: Daidalos.</p>
<p>Karlsson, Lars-Göran (2003) Det lokala integrationsarbetets myller & mylla: Om Stockholms stads integrationsnämnds stöd till integrationsprojekt, Integrationsförvaltningen, Stockholms stad.</p>
<p>Knocke, Wuokko & Hertzberg, Fredrik (2000) Mångfaldens barn söker sin plats: En studie om arbetsmarknadschanser för ungdomar med invandrarbakgrund, Stockholm: Arbetslivsinstitutet & Svartvitt förlag.</p>
<p>Lahdenperä, Pirjo (1997) Invandrarbakgrund eller skolsvårigheter? En textanalytisk studie av åtgärdsprogram för elever med invandrarbakgrund, Stockholm: HLS Förlag.</p>
<p>Melucci, Alberto (1989) Nomader i nuet: Sociala rörelser och individuella behov i dagens samhälle, Göteborg: Daidalos.</p>
<p>Mulinari, Diana (1997) ”Mångkulturalitet: Begränsning eller möjlighet?”, Aktuellt om kvinnoforskning, [2]; 3–8.</p>
<p>Myndigheten för skolutveckling (2004) Kartläggning av svenska som andra språk, Dnr. 2003: 757, Stockholm: Myndigheten för skolutveckling.</p>
<p>Nilsson, Jenny & Ålund, Anna (2004). Politisk berg-och-dalbana med sikte på integration: En mål- och resultatutvärdering av Integrationsforum, opublicerat manuskript, Sociologiska institutionen, Södertörns högskola.</p>
<p>Parszyk, Ing-Marie (1999) En skola för andra: Minoritetselevers upplevelser av arbets- och livsvillkor i grundskolan, Stockholm: HSL Förlag.</p>
<p>Peterson, Abby & Thörn, Håkan (1992) Social Movements as Communicative Praxis: A Case Study of the Plowshares Movement, manuskript, Sociologiska institutionen, Göteborgs universitet.</p>
<p>Bielefeld, juli 1994.</p>
<p>Aldershot: Ashgate.</p>
<p>Ressaissi, Raouf,  et al . (2002)  Redovisning av statsbidraget till organisationer som främjar integration enligt SFS 2000:216, INT-3302-791, Norrköping: Integrationsverket.</p>
<p>Schierup,  Carl-Ulrik  & Ålund, Aleksandra (1987)  Will They Still be Dancing: Integration and Ethnic Transformation among Yugoslav Immigrants in Scandinavia, Stockholm: Almqvist & Wiksell.</p>
<p>Schierup, Carl-Ulrik (2003) ”Social exkludering och medborgarskap i Sverige och EU”, i: Blomqvist, Paula (red.) Den gränslösa välfärdsstaten,  Stockholm: Agora.</p>
<p>SOU 2000:1,  En uthållig demokrati! Politik för folkstyrelse på 2000talet, Demokratiutredningens slutbetänkande.</p>
<p>SOU 2000:39, Välfärd och skola,  Delbetänkande av Kommittén Välfärdsbokslut.</p>
<p>SOU: 2004:59, Kvinnors organisering,  Betänkande av Utredningen statligt stöd för kvinnors organisering.</p>
<p>Tallberg Broman, Ingegerd,  et al . (2002)  Likvärdighet i en skola för alla: Historisk bakgrund och kritisk granskning, Stockholm: Skolverket.</p>
<p>Tesfahuney, Mekonnen (1999) ”Monokulkturell utbildning”, Utbildning och Demokrati,  8 [3]; 65–84.</p>
<p>Thullberg, Per & Hwang, Sun-Loon (2003) ”Valfriheten i skolan ökar segregationen”, Dagens Nyheter,  15 april.</p>
<p>Thörn, Håkan (2002)  Globaliseringens dimensioner: Nationalstat, världssamhälle, demokrati och sociala rörelser, Stockholm: Atlas.</p>
<p>Wingborg, Mats (1999)  Invandrarföreningar och integrationen: Utvärdering av invandrarföreningarnas verksamhet i Stockholm,</p>
<p>Integrationsförvaltningen, Stockholm stad.</p>
<p>Ålund, Aleksandra (1985)  Skyddsmurar: Etnicitet och klass in invandrarsammanhang, Stockholm: Liber.</p>
<p>Ålund, Aleksandra (1991) Lilla Juga: Etnicitet, familj och kvinnliga nätverk i kulturbrytningars tid, Stockholm: Carlssons.</p>
<p>Ålund, Aleksandra (1996) ”Etniska ungdomar och den sociala krisen: Utbildning, arbete och identitet”, i: Hultinger, Eva-Stina & Wallentin, Christer (red.) Den mångkulturella skolan, Lund: Studentlitteratur.</p>
<p>Ålund, Aleksandra (1997) Multikultiungdom: Kön, Etnicitet, identitet, Lund: Studentlitteratur.</p>
<p>Ålund, Aleksandra (2002) ”Etnicitet, medborgarskap och gränser”, i: de los Reyes, Paulina, et al. (red.) Maktens (o)lika förklädnader: Kön, klass och etnicitet i det postkoloniala Sverige, Stockholm: Atlas.</p>
<p>Ålund, Aleksandra (2003c) ”Utbildning, arbete och medborgerlig agens”, ansökan till Vetenskapsrådet [beviljat 2003].</p>
<p>Ålund, Aleksandra (2004) ”Internationell migration, socialt medborgarskap, kulturpanik”, i: Dahlstedt, Magnus & Lindberg, Ingemar (red.) Rasismer i Europa: Migration i den nya världsordningen, Stockholm: Agora.</p>
<p>Ålund, Anna (2001) ”Mångkulturalism: Bra eller dåligt för kvinnor”, Invandrare & Minoriteter, [6]; 41–42.</p>
<p>Ålund, Anna (2002) Biståndets många ansikten: Biståndets genus- och etnicitetsaspekter: Exemplet Sidafinansierade biståndsprojekt på Västra Balkan, c-uppsats vid Statsvetenskapliga institutionen, Södertörns högskola.</p>
<h2>8 Demokrati på svenska? Avslutande reflektioner</h2>
<p>I antologins inledande kapitel tog vi vår utgångspunkt i det löfte om politisk jämlikhet som svensk demokrati formellt  grundas på. ”All offentlig makt” sägs, enligt regeringsformens portalparagraf, ”utgå från folket”. Samtidigt framstår emellertid de reella  ojämlikheterna när det gäller individers och gruppers möjligheter att på olika sätt göra sina röster hörda i svensk demokrati som allt mer uppenbara. Detta demokratiska gap har på senare tid påtalats i en rad olika sammanhang (se till exempel Kamali, 2005). I en av Integrationspolitiska maktutredningens volymer, exempelvis, uppmärksammas detta gap mellan demokrati i formella och reella termer. ”Den politiska jämlikheten kan sägas vara reell, snarare än formell, om alla samhällsmedlemmar kan göra sina politiska röster hörda på lika villkor”, poängterar statsvetarna Per Strömblad och Karin Borevi (2004: 20), ”av allt att döma befinner sig det svenska samhället ännu långt från ett sådant ideal”. Föreliggande antologi har i mångt och mycket kretsat kring dels hur detta högst paradoxala förhållande kommer till uttryck, och dels hur det kan förstås.</p>
<p>Ojämlikheter när det gäller inflytande i svensk demokrati förefaller delvis vara ett resultat av de ojämlika förutsättningar som människor har för att över huvud taget delta och ta plats  inom ramen för offentlighetens kanaler för politisk handling – vilket på olika sätt kräver vissa resurser och färdigheter. Tidigare forskning har också kunnat identifiera vissa tydliga samband mellan å ena sidan skillnader i olika slags resurser och färdigheter – såsom tillgång till arbete och utbildning, tillit och kunskaper – och å andra sidan skillnader i graden av deltagande och inflytande mellan infödda och personer med utländsk bakgrund (Integrationsverket, 2000; Strömblad, 2003; SOU 2004: 49). Utgångspunkten för stora delar av tidigare forskning har emellertid varit själva tudelningen i ”svenskar” och ”invandrare”, som om den i sig skulle förklara de empiriska skillnader som kunnat iakttas.</p>
<p>I denna antologi har vi emellertid velat gå ytterligare ett steg. Ambitionen har varit att närmare försöka belysa strukturella inslag i svensk demokrati som kan verka etniskt diskriminerande. De handlar om strukturella inslag som på olika sätt sorterar in ”invandrare”, eller vissa kategorier av ”invandrare”, i en underordnad position i samhällshierarkin, och som därmed bidrar till att kraftigt försämra möjligheterna för dessa delar av befolkningen att göra sina röster hörda i det demokratiska systemet (jfr Strömblad & Borevi, 2004: 10f). Sammantagna tecknar de olika bidragen en bild av hur de ojämlikheter i deltagande och inflytande som flera tidigare studier påvisat konkret uppkommer och återskapas, samt även hur motstånd mot dem uppkommer – genom olika politiska åtgärder, genom organisering och politisk handling.</p>
<p>Bidragen aktualiserar en rad frågor, som vi här avslutningsvis tänkt resonera kring: Vilka är det som ingår, anses ingå, i det folk varifrån ”all offentlig makt” sägs utgå? Vilka räknas in – och vilka sorteras ut? Vilka inkluderas i demokratins gemenskap – och på vilka villkor? Bidragen pekar på hur demokratin i Sverige i olika avseenden är formad av en svensk föreställd gemenskap. De visar även på hur de som tar plats i svensk offentlighet, vare sig de är infödda eller har utländsk bakgrund, möts av en rad rutiner, konventioner och mer eller mindre förgivettagna idéer, som kategoriserar och rangordnar dem enligt deras tänkta tillhörighet eller närhet i förhållande till en svensk normalitet (jfr SOU 2005: 41). Av den bild som tecknats i antologin ter sig demokratin inte ”bara” som ett formellt ramverk, med en uppsättning neutrala eller opartiska procedurer och konventioner, rutiner och normer, som reglerar beslutsfattande och opinionsbildning på ett sätt som garanterar att alla de som tar plats inom offentlighetens domäner är fria och jämlika. Deltagande i beslutsfattande och offentliga diskussioner på olika av demokratins arenor tycks i många fall snarare återspegla diskriminerande praktiker och mönster av underordning och dominans som sedan länge är väldokumenterade på exempelvis arbetsmarknaden, där strategiskt belägna aktörer som arbetsförmedlare aktivt medverkar i att gallra och rangordna människor, stundtals utifrån etniskt färgade principer (Neergaard, 2002; Hertzberg, 2003). Motsvarande praktiker återfinns bland annat i de politiska partierna (Dahlstedt, 2005; Niklasson, 2005; Rodrigo Blomqvist, 2005) och, som påvisats i flera av antologins bidrag, folkrörelserna (jfr Ds 2004: 49). Deltagande i beslutsfattande och offentliga diskussioner är dessutom kringgärdat av en bred uppsättning populära föreställningar och stereotypier om exempelvis ”invandrare” och ”svenskar”, ”invandrarskap” och ”svenskhet”. I form av svepande formuleringar och grova generaliseringar – ”Man vet ju hur De är”, ”Man vet ju hur det går då De kommer hit” etcetera – kan sådana föreställningar motivera såväl som legitimera ojämlik behandling av vissa individer eller grupper. Demokratiska procedurer framstår därmed inte som avskärmade från etniskt färgade värderings- och handlingsmönster. Det har i antologin givits en rad exempel på hur de snarare är präglade av just sådana mönster, vilket knyter an till en annan central utgångspunkt för antologin, nämligen att politik inte kan ses som någon väl avgränsad sfär eller arena av samhället.</p>
<p>I antologin ses politik och politisk handling som involverande flera led av maktutövning än det som kanske dagligdags ses som hörande till politikens domäner, nämligen fattande  och genomförande  av politiska beslut. Som vi antydde i vårt inledande kapitel kan en studie av politik och politisk handling, i vid mening, ses som en studie av de arenor och de processer där intressen artikuleras, grupper konstitueras, allianser formeras och problem definieras som politiska. En sådan studie söker identifiera hur politiska riktlinjer kommer till uttryck i politiska åtgärder och hur dessa i sin tur omsätts i praktiken, till exempel i form av fördelning av materiella resurser eller, handgripligen, i form av reglering av människors rörelsefrihet.</p>
<p>I enlighet med en sådan ansats har fokus i denna antologi förlagts på: (a) Politik och politisk handling i olika former  och på olika arenor,  varav vissa vanligen inte setts som ”politiska” i snäv mening – närmare bestämt den lokala politikens arena (Velásquez, Johansson), röstandet som kanal för politisk handling (Dahlstedt), svensk folkrörelse som arena (Osman, Mulinari & Neergaard, Ålund & Reichel). (b) Politik och politisk handling i meningen skapande av representationer, ideologier och symboler, föreställningar och bilder, av världen, och då framför allt representationer av majoritet och minoritet, identitet och tillhörighet, etnicitet och kultur, vi och de, invandrare och svenskar etcetera. (c) I två av bidragen (Velásquez, Johansson) belyses några av de många praktiker som är involverade i genomförandet av politiska beslut och de olika roller som tjänstemännen spelar i dessa processer. Den del av politiken som rör genomförandet ter sig särskilt viktig att beakta med tanke på dagens allt mer decentraliserade förvaltningsregim, med dess starka betoning av samverkan och partnerskap, mellan förvaltning och medborgare och det omgivande samhället, brukarinflytande etcetera, vilket över huvud taget ger förvaltningen en central roll i den politiska processen (Pierre, 2001; Hertting, 2003).</p>
<h2>Reproduktion av ojämlikhet i politiska procedurer</h2>
<p>Marcus Johansson och Juan Velásquez belyser i sina respektive bidrag reproduktion av ojämlikhet utifrån två lokala miljöer,  Örebro respektive Alby, och två politikområden,  närings- och arbetsmarknadspolitik respektive storstadspolitik.</p>
<p>Marcus Johansson studerar i sitt bidrag maktrelationer mellan ”svenskar” och ”invandrare” på Örebros lokalpolitiska scen utifrån tre nivåer. På den första  nivån granskas faktisk fördelning av inflytande i Örebros lokalpolitik, räknat i representation av ”svenskar” respektive ”invandrare” i beslutsfattande organ. På den andra  nivån studeras hur samhälleliga fenomen, strukturella villkor och relationer mellan olika grupper beskrivs och förklaras i politiska dokument, med särskild tonvikt lagd vid hur ”invandrares” situation beskrivs i policyfältet närings- och arbetsmarknadspolitik. På den tredje  nivån granskas de möjligheter som ”svenskar” respektive ”invandrare” har att faktiskt påverka den politiska processen i enskilda närings- och arbetsmarknadsrelaterade frågor. På samtliga nivåer identifierar Johansson vissa avgörande moment som på olika sätt bidrar till att skapa och återskapa ojämlikhet i termer av möjligheter att påverka den lokala politikens utformning.</p>
<p>När det gäller faktisk fördelning av inflytande i Örebros lokalpolitik iakttar Johansson ett entydigt mönster. ”Invandrare” är underrepresenterade i samtliga led i beslutskedjan – i kommunfullmäktige och kommunstyrelse, på olika positioner inom den kommunala förvaltningen, i utskott och intresseorganisationer. Örebros lokala politik framstår i allt väsentligt som en ”etnifierad spelplan”. Mönstret i Örebro överensstämmer i stort med resultaten från flera tidigare studier av politisk representation (Soininen & Bäck, 1999a/b; Dahlstedt, 2005; Rodrigo Blomqvist, 2005). I en av den Integrationspolitiska maktutredningens volymer beskrivs exempelvis förvaltningseliten som ”demokratins ’svenska’ väktare” (Niklasson, 2005a), mot bakgrund av att den är kraftigt dominerad av personer födda endera i Sverige, Norden eller Europa. ”Utlandsfödda personer och personer med utländsk bakgrund är starkt underrepresenterade på toppositioner i det svenska samhället”, konstaterar ekonomhistorikern Anita Göransson (2005: 319). ”Av dem som nått dit kommer närmare hälften från andra nordiska länder. I den generation som nu sitter på maktens positioner, är det vidare likhet och anpassning som gällt för de utlandsfödda”. Johansson markerar dock att den etniska representationen har en viss inverkan på den politiska dagordningens utformning. Den relativa närvaron av ”invandrare” tycks ha lett till att fler integrationsrelaterade frågor väckts i Örebros kommunalpolitik än vad som skulle ha varit fallet om samtliga beslutsfattare varit infödda.</p>
<p>I policydokumenten inom närings- och arbetsmarknadspolitikens fält framträder ett annat mönster. ”Invandrare” framställs i huvudsak som tärande,  en belastning för samhället, snarare än närande . I takt med att arbetslösheten stegrar under nittiotalet skapas bilden av ”invandraren” som ”den arbetslöse”. Orsakerna till arbetslöshet förläggs inte sällan hos ”invandrarna” själva. De uppges stå för en rad ”problem” som behöver ”åtgärdas” – språkbrister, kultur, avvikande utseende och utbildning som inte passar svenskt arbetsliv. Andemeningen i de arbetsmarknadspolitiska programmen är följaktligen att ”de” bör normaliseras genom att inordnas i vad som definieras som föregivet svenska normer – flit, plikt, lojalitet.</p>
<p>Johanssons granskning av en rad konkreta policyprocesser i Örebro pekar på flera institutionaliserade rutiner och procedurer som i olika avseenden bidrar till att skapa eller återskapa ojämlikheter på etnisk grund i den lokala politiken. En av processerna, inrättandet av en internationell enhet, tycks ha fallit på grund av en institutionaliserad värdering av olika politikområden inom den kommunala förvaltningen. Förslaget, som överskred indelningen i närande  näringspolitik och tärande  flyktingmottagande, framstod som allt för opassande enligt rådande konventioner och avslogs då det kom upp på kommunfullmäktiges dagordning. En annan process, eller snarare ickeprocess, en arbetsmarknadspolitisk satsning riktad mot ”invandrare”, åskådliggör en acceptans för och normalisering av ”etnisk partiskhet”. Processen strandade redan innan den kommit i gång. Den främsta orsaken var att tjänstemännen upplevde att det över huvud taget inte skulle vara möjligt att kraftsamla den lokala arbetsmarknadens parter till att dra i gång ett projekt riktat mot ”invandrare”. En tredje process, slutligen, ett afrikanskt arbetsmarknadsprojekt, visar hur underordnade gruppers egna initiativ, i detta fall i form av en lokal förenings projektidé, ”tas över” av tjänstemän på ett sätt som successivt beskär initiativtagarnas direkta inflytande. Projektet koopteras och initiativtagarna marginaliseras i beslutsfattandet. Bland tjänstemännen fanns en vilja att själva kontrollera eller ”äga” projektet – och inte släppa kontrollen över hur projektet skulle komma att utvecklas. Då de ”tagit över” projektidén återstod inte ens det namn initiativtagarna föreslagit. Tjänstemännens agerande vittnar på det hela taget om brist på tillit till och respekt för initiativtagarna, deras ambitioner, idéer och förmågor.</p>
<p>Förvaltningens arbetsrutiner och hur de inverkar på ”invandrares” medverkan och inflytande i den lokala politiken diskuteras även av Juan Velásquez. I sitt bidrag belyser han maktrelationerna mellan boende och tjänstemän i Stockholmsförorten Alby. De boendes medverkan har, noterar Velásquez, över huvud taget varit ett bärande element i senare års storstadspolitik. Därmed har den lokala planeringen, ”frontlinjebyråkratin”, fått en framskjuten position i politikens vardag. Den fråga Velásquez ställer sig är hur uppifrån formulerade ambitioner – om boendeinflytande, medverkan på lika villkor, ökad delaktighet och underifrånperspektiv – genomförs i praktiken och hur mötet mellan planering och boende konkret gestaltas. I det sätt på vilket storstadspolitiken utformats ges förvaltningen ett betydande handlings- och tolkningsutrymme, vilket kan medföra stora variationer i politikens tillämpning och högst motstridiga relationer mellan ambitioner och konkret utfall. Var makten de facto är förlagd  – hos folkvalda politiker, lokala tjänstemän eller medborgare/brukare – och hur makten konkret utövas  är följaktligen en öppen fråga (jfr Rothstein, 2001).</p>
<p>Velásquez följer i sitt bidrag planering och genomförande av en så kallad medborgarpanel i Alby, ett forum bestående av ett tjugotal ”eldsjälar” förankrade i Alby. Panelen sattes samman i syfte att, i enlighet med storstadspolitikens strävan efter boendeinflytande, åstadkomma en fördjupad dialog mellan tjänstemän och boende, för att därigenom vaska fram en serie av förslag till åtgärder om Albys framtid. Velásquez konstaterar emellertid att tjänstemännens sätt att agera gentemot och förhålla sig till de boende i Alby i flera avseenden kom att motverka de explicita ambitionerna om dialog, medverkan och inflytande. Avgörande var i detta sammanhang inte minst tjänstemännens urval av såväl de personer  som de frågor  som skulle ges plats i dialogen mellan boende och tjänstemän. Urvalet var både selektivt och ickerepresentativt. Tjänstemännen valde i huvudsak att inkludera personer de kände till sedan tidigare, hade goda kontakter med och bedömde som pålitliga.</p>
<p>Velásquez visar hur medborgarpanelen planerades och genomfördes genom en bestämd förankringsrationalitet, som innebar att det skapades en högst ojämlik maktrelation mellan å ena sidan tjänstemännen och å andra sidan de boende som bjudits in till dialogen och de som inte  bjudits in, men som på sikt skulle engageras och integreras (jfr Chruishank, 1999; Thomsson, 2002). Ett centralt inslag i denna rationalitet var tjänstemännens ständiga framhävande av den egna professionen och dess villkor, en slags professionell egocentrism.  Benägenheten att framhäva dessa omständigheter motiverades med en vilja att tydliggöra den kommunala förvaltningens och demokratins arbetsvillkor, men i mötet med de boende fick detta självfokuserande förhållningssätt som konsekvens att det var tjänstemännen och deras problembeskrivning som hamnade i förgrunden för samtalet, medan de boende, deras villkor och idéer hamnade längre ner på dagordningen (jfr Kamali, 2005). På så sätt underminerades villkoren för en jämlik samtalssituation, där tjänstemän och boende kunde mötas och föra en genuin dialog, utan att den ena parten ensidigt dikterar villkoren och bestämmer ramarna för samtalet. I sammanhanget bör samtidigt nämnas att det bakom förankringsarbetet i Alby, som så ofta, fanns en latent konflikt mellan å ena sidan lokala och å andra sidan regionala mål, som gjorde att de lokala tjänstemännen i sin tur var bundna av målsättningar och prioriteringar som formulerats högre upp i den politiska beslutsordningen.</p>
<p>Velásquez menar att förankringsarbetet i Alby inte bara är relaterat till de boendes etniska tillhörighet. Det är inte bara personer med utländsk bakgrund som sorteras ut enligt rådande förankringsrationalitet, utan det är de boendes erfarenheter som åsidosätts – i rak motsats till storstadspolitikens explicita syfte (se även resultaten i Kamali, 2005). En tänkbar orsak till denna diskriminerade rationalitet är just frågan om representation, som också Johansson berör. Ju färre av dem som arbetar inom förvaltningen som själva bor i det område och bland de människor de är satta att ”förvalta”, desto större är risken att de utgår från sina egna erfarenheter snarare än de boendes och att de väljer att invitera personer och aktualisera frågor som ligger så nära dem själva  som möjligt. Velásquez visar samtidigt, med hänvisning till utvecklingen i grannförorten Fittja, att det inte är alltid  som tjänstemän i sina rutiner och arbetssätt motverkar delaktighet och inkludering av underordnade grupper. Under vissa omständigheter kan tjänstemän också främja delaktighet och inkludering på jämlika villkor (jfr Bäck & Soininen, 1998; Ålund, 1997; Rodrigo Blomqvist, 2005).</p>
<p>Skeendet i Alby är nu inte unikt. En rad studier och utvärderingar av senare års storstadspolitiska insatser pekar samstämmigt på ett betydande gap mellan politikens ambitioner (jämlik dialog) å ena sidan och politikens praktik (monolog eller hierarkisk förankring) å andra sidan. ”De boende har inte varit med och formulerat målen”, konstaterar till exempel antropologen Nina Edström och statsvetaren Emil Plisch (2005: 30) i en utvärdering av den storskaliga Storstadssatsningen, ”även om de ibland uttryckt önskemål om vad som bör göras. De boendes roll har främst varit att bekräfta att förvaltningarna tänkt rätt i målformulering och planering av åtgärder”.</p>
<h2>Misstro och icke-tillhörande</h2>
<p>Ett sådant gap mellan politiska ambitioner eller löften och politisk praktik är inte den bästa förutsättningen för att skapa tillit och engagemang bland de boende i mångetniska förortsmiljöer, något som på senare år lyfts fram som något av en demokratisk angelägenhet. Här finns snarare en påtaglig grogrund för både misstro och alienation (jfr Euben, 1970), ett tema som närmare diskuteras av Magnus Dahlstedt i hans bidrag. Ett betydande gap mellan det sagda  och det gjorda  i den förda politiken riskerar, som sociologen Susanne Urban (2005: 196) poängterar, att undergräva politikens legitimitet och på sikt ytterligare späda på en schablonmässig, politikerskeptisk uppdelning i ”vi här nere” mot ”de där uppe”. ”Om dialogerna mellan beslutsfattare och invånare inte resulterar i inflytande förlorar samhällsplaneringen sin legitimitet”, markerar Urban, ”och grannskapets dialoger mellan dess invånare och beslutsfattare blir till delar i en skendemokrati”.</p>
<p>Den politiska misstro som rotat sig i en rad mångetniska förortsmiljöer runtom i landet har, poängterar Dahlstedt, lika många ansikten som orsaker. En viktig orsak är just politikens utveckling och politikers eget handlande, inte minst i samband med stundande val. Många förortsbor ser svensk politik och svenska politiker som synonymt med allt för mycket av vidlyftiga löften  och allt för lite av konkret politisk handling.  ”De pratar, men gör inget”. En annan viktig orsak till groende misstro och ickedeltagande inom ramen för offentlighetens sanktionerade kanaler för politisk handling som bör lyftas fram är den strukturella diskriminering som de boende tvingas genomleva i sitt vardagsliv. Misstron är inte specifikt etniskt betingad. Den är i hög grad förbunden med människors livsvillkor och levda erfarenhet. Den kan relateras till det komplex av maktrelationer och sorteringsprocesser som samtidigt, snarare än var för sig, försätter människor i en underordnad position. Maktrelationer och sorteringsprocesser kan möjligen, av analytiska skäl, åtskiljas teoretiskt, men i människors vardag, i deras levda erfarenhet, har till synes väl avgränsade kategorier som etnicitet eller ”ras”, kön och klass en konkret innebörd bara i deras relation till varandra.</p>
<p>Delaktighet  tycks, noterar Dahlstedt, vara intimt förbundet med känslan av tillhörighet.  Erfarenheter av att ständigt pekas ut och bemötas som icketillhörande, ”främling” i det samhälle man lever och verkar i, skapar hos många boende starka känslor av uppgivenhet och cynism. Dessa känslor riktas inte minst mot offentliga institutioner och politiska företrädare, som symboliskt ikläds rollen som ytterst ansvariga för de villkor de boende tvingas leva under. De som inte anses eller inte känner sig tillhöra det svenska samhället deltar sannolikt inte heller i dess officiella kanaler för politisk handling. Och frågan är varför de skulle göra det. Många av de människor Dahlstedt intervjuat ställer sig också just den frågan: Om du inte respekteras i samhället, varför ska du då i din tur respektera samhället, genom att till exempel rösta? Varför lita på dem som inte litar på dig? Frågan framstod snarast som retorisk. Det föreföll självklart att olika slags särbehandling i vardagen är en jordmån för apati och ickedeltagande. Vid sidan av sådana destruktiva känslor gror samtidigt revanschlusta och vilja att åstadkomma förändring. Bakom politikercynismens yta finns, menar Dahlstedt, många gånger en både sund och rättfärdig kritik av en rad missförhållanden och tillkortakommanden i svensk politik och i det svenska samhället.</p>
<h2>Reproduktion av ojämlikhet i folkrörelser</h2>
<p>Frågan om tillhörighetens betydelse för delaktigheten berörs även av Diana Mulinari och Anders Neergaard, vars bidrag till denna antologi utgörs av en studie av nätverket Fackligt Aktiva Invandrare (FAI), och deras medlemmars erfarenheter från att ha arbetat fackligt inom LO. Här ges flera tydliga exempel på hur även den politiska verksamheten utanför  stat och förvaltning är präglad av olika strukturerande ordningar, samt över- och underordningsskapande relationer, som leder till att olika grupper av människor har högst varierande möjligheter till att nå inflytande och bedriva politiskt arbete. I det här fallet är det personer i kategorin ”invandrare” vars inflytande och villkor för politisk handling som kringskärs. De FAI-medlemmar som intervjuats inom ramen för Mulinari och Neergaards studie kan vittna om hur olika organisatoriska rutiner, arbetssätt och fackligt politiska prioriteringar bidrar till denna underordning.</p>
<p>Utgångspunkten för Mulinari och Neergaards studie är att frågan om tillhörighet till den svenska nationen, eller brist på detsamma, markeras om och om igen det fackiga arbetet. Det fackligt politiska arbetet legitimeras och rationaliseras med hänvisning till organisationens historia – och det är en historia som primärt markeras såsom ”svensk”. Det som görs, görs för att det är rätt, och det som är rätt, det är rätt därför att det är svenskt. FAI:s medlemmar tycker sig ständigt uppfattas som avvikande från denna svenska norm. De har upplevt att de som klassificeras som ”invandrare” antas vara mindre socialt kompetenta än de som räknas som ”svenskar”. Medlemmarnas sätt att vara definieras som ett problem, och det ställs krav på anpassning. Inom ramen för denna problemdefinition erkänns inte den kompetens och de kvalifikationer som de representerar. De medlemmar som har velat komma runt detta har varit tvungna att bli mer eller mindre ”ofelbara” – ett enda misslyckande kan bli ett ödesdigert uppfyllande av de negativa förväntningar som man har gentemot kategorin ”invandrare”.</p>
<p>På ett liknande sätt markeras gränsen ”svensk/invandare”, när det uppstår konflikter kring arbetssätt och rutiner på fackliga möten – en fråga som har tydliga fackligtpolitiska implikationer, eftersom det påverkar möjligheten att få upp frågor på den politiska dagordningen. Eventuella avvikelser från det formaliserade mötets strikta ramar tolkas som uttryck för en ickesvensk kultur, en frånvaro av svensk ordning – ”invandrare” antas helt enkelt ha en smak för kaos och passion som ”svenskar” saknar. Gränssnittet mellan kategorierna ”svenskar” och ”invandrare” markeras än en gång och konflikter mellan olika sätt att bedriva fackligt arbete förklaras i termer av ”kulturkrockar”. När oenighet om den politiska innebörden av det fackliga arbetet reduceras till en fråga om tillhörighet, underkänns andra sätt att bedriva politik och artikulera krav. Därmed riskerar även en rimlig kritik av formalisering och professionalisering att gå obemärkt förbi, påpekar Mulinari och Neergaard, eftersom denna kritik bygger på politiska erfarenheter som inte erkänns av den hegemoniska fackliga diskursen.</p>
<p>FAI:s medlemmar har tydligtvis fått erfara, att det frekventa markerandet av bristande tillhörighet även får konsekvenser för möjligheten till delaktighet. Personer i kategorin ”invandrare” är uppenbarligen tvungna att representera en negativ annorlundahet och därmed minskar deras möjligheter att få inflytande inom LOkollektivet. Bakom muren av föreställningar om en kollektivt buren kompetensbrist, kvinnoförtryck och oordning är det svårt för den fackligt aktive att bli sedd som enskild person. Samtidigt finns det en (till synes) positivt värderad annorlundahet, en annan sida av den externt definierade ”invandraridentiteten”, som medlemmarna också är tvungna att representera. Men dessa rollförväntningar leder knappast till något större inflytande inom de berörda organisationerna. Det är, poängterar Mulinari och Neergaard, huvudsakligen kvinnor som råkar ut för dessa förväntningar, som – med antropologen Renato Rosaldos ord – bygger på en ”imperialistisk nostalgi”. Här åskådliggörs på ett tydligt sätt hur olika maktrelationer, i detta fall på basis av kön och etnicitet eller ”ras”, skapas i relation till  och genom  varandra. Vissa ”invandrarkvinnor” förväntas, enligt stereotypen, vara sensuella, attraktiva och bra på (och villiga) att dansa, på middagen eller festen efter kursen. Personer som bemöttes med ointresse av andra medlemmar under dagen, blev exotiska och erotiserade varelser under kvällen. I denna dubbelt underordnade roll, som kvinna och rasifierad ”invandrare”, är det uppenbart att de kvinnliga FAI-medlemmarnas fackliga aktörsskap kan kringskäras på ett högst påtagligt sätt. Vissa kamrater vill man hellre dansa med än lyssna på. Det nät av etablerade sociala relationer, kategoriserande praktiker och medföljande förväntningar som det fackliga arbetet är ”inbäddat” i, på basis av kön, klass och etnicitet eller ”ras”, skapar uppenbarligen högst o(jäm)lika förutsättningar för inflytande i det fackliga arbetet.</p>
<p>I sitt bidrag beskriver Ali Osman liknande mekanismer, belägna på en annan politisk arena. Han studerar folkbildningens organisationer och deras arbete inom ramen för den offentliga integrationspolitiken, med ett särskilt fokus på den del av deras verksamhet som är inriktad på så kallad ”demokratisk fostran”. I integrationspolitiken har studieförbunden tilldelats uppgiften att möjliggöra för både individer och grupper att förbättra sina livsvillkor och vitalisera sin delaktighet. I studiecirkelns pedagogiska miljö ska detta syfte uppnås genom att förutsättningar för dialog etableras, på två olika plan: dels ska man tillhandahålla kunskaper om det svenska samhället som ”invandrare” kan ta del av, och dels ska man anordna studiecirklar där ”svenskar” och ”invandrare” möts och lär sig om varandras sätt att tänka och leva. Huvuddelen av den integrerande verksamheten faller under den första punkten.</p>
<p>I den del av denna verksamhet som Osman studerar i sitt bidrag, det vill säga de studiecirklar som inriktar sig på ”demokratisk fostran”, är det uppenbart att behovet av undervisning och kunskapsöverföring motiveras med vad Osman benämner ett ”kulturbriststänkande”. Mellan ”svenskar” och ”invandrare” antas det finnas vissa mer eller mindre grundläggande skillnader, vad gäller sätt att se, tänka och förstå samhället – och det är just på grund av dessa skillnader som den sistnämnda kategorin, utan kunskaper om det svenska samhället, har svårt att nå etablerade positioner i detta samhälle. Tillsammans med bristande kunskaper i svenska antas just ”kulturbristen” vara den huvudsakliga förklaringen till den marginalisering som drabbar kategorin ”invandrare”, hävdar Osman. Denna förklaringsmodell får specifika konsekvenser när det är politiskt handlande som diskuteras. Det svenska samhället antas vara präglat av ett ”demokratiskt ethos”, och i den mån som ”invandrare” saknar kunskaper om hur politik bedrivs i Sverige, förstås detta som en konsekvens av att de tillhör ”en annan kultur”, som inte präglas av samma ethos. Det som i första instans tolkas som en avvikelse från genomsnittet, förvandlas till en avvikelse från idealet – därtill ett ideal som tillskrivs ett mycket starkt normativt värde.</p>
<p>Att studieförbundens integrationsarbete bland annat är inriktad på just ”demokratisk fostran” kan förklaras med hänvisning till deras idéhistoria, påpekar Osman. En av grundtankarna i denna rörelse var, när den formerades, att individen skulle utbildas  till frihet – med nya kunskaper skulle denne bringas till insikt om det orimliga i feodala, traditionella och/eller religiösa tankemönster.</p>
<p>Modellen för denna individfokuserade frigörelseprocess var en del av arvet från upplysningstiden. Denna specifika förståelse av sambandet mellan utbildning, personlig utveckling och politisk autonomi lever kvar i studieförbundens praktik, menar Osman. Nu är det de som pekas ut som ”invandrare” som med hjälp av studiecirkelns kunskapsstoff ska frigöra sig från hämmande, traditionsbestämda tankemönster – från den kultur som är relaterad till deras etnicitet. Men frigörelsen är inte längre riktad mot ett annat och mer rättvist samhälle, utan mot det nuvarande och det rådande, mot status quo – en ”frigörelse till svenskhet”.</p>
<p>Trots att verksamheten är riktad just mot kategorin ”invandrare”, och syftar till deras integration i det svenska samhället, är invandrarföreningarna tydligt underrepresenterade i de beslutande organen i de studieförbund som Osman studerar. De föreningar som kollektivt representerar olika invandrargrupper har inte samma möjlighet att påverka studieförbunden som de sistnämnda har att påverka deras egen verksamhet. Föreningarna måste på olika sätt förhålla sig till studieförbundens integrationspolitiska dagordning och den kulturaliserande förförståelse som präglar denna. En del av dessa förhållningssätt är huvudsakligen defensivt reaktiva, påpekar Osman, där man – individuellt eller kollektivt – måste lägga ner en stor del av arbetet på att bemöta föreställningar om kategorin ”invandrare”. Men det finns också möjlighet att utveckla ett mer offensivt förhållningssätt – där man kan hitta en syntes mellan studieförbundets och det egna organisationssättets målsättningar. I Osmans bidrag exemplifieras denna hållning med en latinamerikansk förening, som har utvecklat en verksamhet som följer integrationspolitiska imperativ samtidigt som den bygger på en egen uppfattning om hur den egna gruppens behov ser ut. Till verksamheten hör såväl lokalradio, en årlig karneval och litteraturcirklar som efterskolanaktiviteter för barn och ungdomar. Föreningens aktiva har dock gjort samma erfarenhet som intervjupersonerna i Ålund och Reichels bidrag, nämligen att deras ansträngningar inte alls erkänns av Myndighetssverige.</p>
<h2>Kulturbristens paradigm</h2>
<p>Såväl Mulinari och Neergaard som Osman beskriver konsekvenserna av hur begreppet ”kultur” används i en mängd sammanhang för att förklara hur olika grupper tänker och handlar. Denna term har, för att använda Aleksandra Ålunds (1997: 43) ord, ”kommit att bli en slags nyckelbegrepp för den sociala institutionsvärld som ’förvaltar’ etniska relationer”, men den används även i samma syfte utanför denna värld. Det problematiska med den användning kulturbegreppet ofta får i detta sammanhang är, enligt antropologen Yngve Lithman (1987), att man ser kultur som en autonom sfär av föreställningar som har en strikt imperativ innebörd för människor: alla lyder kulturens regler. Kulturen blir en etikett som klistras på det som är svårt att förstå och de kulturellt påverkade människorna blir ett slags kulturella automater, utan vilja eller förmåga att ifrågasätta, omvärdera eller negligera förhållningsregler. Alla ”invandrare” beskrivs, på grund av den ickesvenskhet de representerar, som ett genomsnitt för den etniska grupp de tillhör. Denna generaliserande tolkningsmodell får påtagliga konsekvenser, när den installeras i en normativ, hierarkisk ordning där ”det svenska” både är det vanligast förekommande och det eftersträvansvärda (Canguilhem, 1989). Det ”ickesvenska” och det ”invandrade” blir därmed, på en och samma gång, ett undantag från det genomsnittliga och avvikelse från det normala. Denna negativa värderade avvikelse kan, med det kulturella tolkningsschemat, förstås som en egenskap som bärs upp av en hel grupp.</p>
<p>I flera av antologins bidrag har vi således kunnat se vilka konsekvenser denna kulturaliserande tolkningsram kan få. I Mulinari och Neergaards bidrag kunde vi till exempel se hur avvikande uppfattningar om vad som får sägas och hur detta sägs på fackliga möten (bort)förklarades i termer av ”kulturkrockar”, och därmed försvann en kritisk diskussion om mötesformer och professionalisering i det fackliga arbetet från dagordning. Genom att beskrivas som en part i en ”kulturkrock” blev andra, men fullt möjliga och legitima sätt att bedriva fackligt arbete, bortdefinierade och erfarenheter av fackligt politiskt arbete från andra länder sorterades bort och buntades ihop med en föregivet kulturellt bestämd smak för passion och kaos. Ali Osman beskriver hur synen på integration förändras, när den bygger på en kulturaliserande förståelse. När ”invandrares” marginella position i samhället förklarades med hänvisning till deras kultur, och de sätt att tänka och handla som är formade av denna, reducerades integrationsfrågan till att lära de Andra hur det svenska samhället fungerar. Värderings- och normsystem relaterade till deras egen tillhörighet antogs vara det största hindret och vägen till integration låg i upplysning om det svenska samhällets regler.</p>
<p>Kulturalisering kan, mot bakgrund av vad som framkommit i denna antologi – och i tidigare forskning (Mattsson, 2001; Hertzberg, 2003) – på goda grunder förstås som en diskriminerande struktur. Med sociologen Anthony Giddens’ (1984: 31f) terminologi kan den kulturaliserande framställningskonventionen beskrivas som en ”betecknande struktur”, en struktur som bygger upp symboliska ordningar, vilka – bland annat – legitimerar dominansförhållanden, till exempel genom dess kapacitet att ge mening åt och motivera människors handlade. Som struktur reproducerar den ett dominansförhållande som vi med den politiska filosofen Iris Marion Youngs (2000) ord kan benämna ”kulturell dominans” – vissa grupper eller kategorier framställs i stereotypa bilder och skiljs ut som i väsentliga avseenden annorlunda, samtidigt som deras närvaro i många sammanhang (för)blir osynliggjord. De personer som ringas in av begreppet ”invandrare” råkar inte sällan ut för sådan dominans. Just det förhållande att kulturaliseringen tenderar till att avindividualisera personer i kategorin ”invandrare”, och därmed osynliggöra dem som rationellt tänkande och handlande personer, pekar på relevansen av Young begrepp i detta sammanhang.</p>
<h2>Givandets politik</h2>
<p>En viktig poäng med begreppet strukturell diskriminering är att det sätter fokus på systematiken i över- och underordning, mönster av diskriminering inom  såväl som över  olika arenor i samhället. En viktig uppgift är här att identifiera uppkomsten av det som i utredningen Det blågula glastaket  (SOU 2005: 56) betecknas som ”diskrimineringsspiraler”, det vill säga hur diskriminering inom en enskild arena eller sektor i samhället bidrar till att förstärka mönster av över- och underordning inom andra arenor eller sektorer. Det gäller inte minst frågor som rör demokrati och inflytande. I enlighet med en sådan tankegång markerar också statsvetarna Per Strömblad och Karin Borevi (2004: 20), i en av den Integrationspolitiska maktutredningens volymer: ”Grupper i samhället som är systematiskt missgynnade i fråga om politiska resurser och nätverk, och som därtill (eller kanske som en följd av just detta) upplever svag tilltro till politiken och dess möjligheter, kommer i högre grad att stå utanför demokratin”. Strömblad och Borevi sätter här fokus på en synnerligen allvarlig tendens i svensk demokrati, som förtjänar största uppmärksamhet. Varför inte vända blicken, från frågan om demokratiskt utanförskap till de bestämda villkor under vilka underordnade eller missgynnade grupper inkluderas eller inviteras till att delta i den svenska demokratiska gemenskapen?</p>
<p>Ett tema som återkommer i flera av antologins bidrag är motstridigheter i samtida svensk demokrati, olika slags gap mellan politiska ideal  – dialog, demokratisk fostran, inkludering, medverkan – och politisk praxis  – förankring, disciplinering, anpassning, marginalisering. Av bidragen framgår att det på en rad olika arenor, bland skilda aktörer, finns en stark strävan efter att, för att återigen hänvisa till Iris Marion Young (2000) och hennes resonemang om ”förtryckets ansikten”, motverka den exploatering, marginalisering och maktlöshet som drabbar underordnade grupper. Allt för ofta iscensätts emellertid denna strävan konkret inom ramen för olika former av ”kulturell dominans”, som både osynliggör och beskriver Andra enligt grova schabloner. Detta innebär att också en välvillig strävan kan bidra till att återskapa,  snarare än motverka,  strukturella ojämlikheter.</p>
<p>Etnologen Ann Runfors (2004: 49) har pekat på just en sådan paradox i den svenska skolans värld. Hon beskriver hur samhällets ”etablerade bedömningsskalor” är inbäddade i såväl ”skolornas infrastruktur” som de enskilda aktörernas uppfattningar om och tolkningar av tillvaron. Dessa bedömningsskalor formar stora delar av det dagliga samspelet ute på skolorna. De elever som får beteckningen ”svenska” utgör i olika avseenden det som eftersträvas i skolorna. I relation till dessa elever utmejslas de som kallas ”invandrarbarn”. Runfors pekar på hur lärarnas dagliga arbete har en rad paradoxala konsekvenser: ”Idealet om att integrera genom att utjämna sociala skillnader mellan individer och grupper blev i den goda viljans namn en fråga om att utradera olikheter i förhållande till ’svenska barn’” (ibid.).  Lärarnas arbete gentemot ”invandrarbarnen” är, å ena sidan, inriktat på att ”inlemma” dem i den föreställda nationella gemenskapen, samtidigt som de, å andra sidan, får rollen som ”främlingar” i denna gemenskap. Barnen tycks med andra ord försatta i en permanent existens mitt emellan – inne, men samtidigt ute (jfr Agamben, 1998).</p>
<p>Vi känner igen den logik Runfors beskriver från flera av bidragen i denna antologi, bland annat från folkbildningen och den form av ”demokratisk fostran” som Osman redogör för, men även från föreningslivet, som Aleksandra Ålund och Isak Reichel diskuterar, och fackföreningsrörelsen, och den inkludering av ”invandrare” som Mulinari och Neergaard beskriver. Såsom mottagare av integrationspolitiken erbjuds personer i kategorin ”invandrare” delaktighet och en uppsättning rättigheter och förmåner. På ett liknande sätt erbjuds FAI:s och invandrarföreningarnas medlemmar att ingå i en större organisationsstruktur som kan tillhandahålla resurser och möjlighet till inflytande. Men varje gåva upprättar en relation av ömsesidiga förpliktelser och ansvarstaganden, vilka långt ifrån alltid är till mottagarens fördel. Idéhistorikern Michael Azar (2005) har diskuterat detta klassiska sociologiska tema (Mauss, 1997), givandets rationalitet,  just i relation till integrationspolitikens ambitioner och imperativ. Här kan vi se att de Andra erbjuds att dela Vår gemenskap och de möjligheter den kan ge, men de förutsätts samtidigt dela Våra grundläggande värderingar. Den som ger  och den som tar emot  är bundna av ett oskrivet kontrakt, där det är givaren som avgör ramarna och villkoren för Gåvan, medan mottagaren är tvungen att endera acceptera och infoga sig i dessa ramar och villkor eller inte ta emot Gåvan.</p>
<p>Den avgörande frågan är därmed hur det demokratiska kontraktet ser ut. Vilka möjligheter har de Andra att ta plats på sina egna villkor? I vilken utsträckning är de Andra tvungna att följa en på förhand given dagordning eller uppsättning rutiner och konventioner? Vilka sorteras ut och på vilka premisser sorteras andra in? För att kunna ta del av de rättigheter som svensk demokrati ger och delta som jämlikar i svensk offentlighet behöver de Andra passera en rad – oftast implicita – inträdeskrav. Bidragen har också visat på hur de som bemöts som ”invandrare” i olika situationer behöver ”bevisa” både sin tillhörighet och lojalitet till det svenska samhället och till den svenska nationella gemenskapen. De behöver ”bevisa” att de gjort sig förtjänta av närvaro i offentlighetens ljus, att de exempelvis lärt sig ”de rätta koderna”, att de ”behärskar spelreglerna” och språket ordentligt, att de delar de bärande principer som gemenskapen baseras på. De som inom fackföreningsrörelsens slutna förhandlingsrum kräver förändringar på ett sätt som inte passar sig, enligt gängse konventioner, riskerar till exempel, påpekar Mulinari och Neergaard, att definieras ut på etnisk grund. De avkrävs närmast absolut anpassning till den rådande normen. I vissa fall implementeras den öppna dialog mellan makthavare och medborgare som i mångt och mycket eftersträvas i dagens politiska konjunktur på ett sätt som gör att den, på ett liknande sätt, kommer att bekräfta en redan fastslagen dagordning, på förhand givna prioriteringar och fattade beslut. Vissa boende bjuds visserligen in till dialog, men de är, som i fallet Alby som Velásquez redogör för, tvungna att inordna sig i en agenda, i en uppsättning av roller och förväntningar som de i stort sett bara har att inordna sig under.</p>
<p>Ett annat exempel på givandets rationalitet, som närmare diskuterats i andra sammanhang, är ”invandrares” situation i svenskt partiliv. Flera studier har pekat på hur den parlamentariska vardagen består av en mängd rutiner och konventioner, roller och förväntningar som försätter förtroendevalda med utländsk bakgrund i en på många sätt svår situation. ”Det finns hos kandidaterna en erfarenhet av att de riskerar att motarbetas och betraktas som provocerande om de säger sin mening i frågor som handlar om bristande jämlikhet mellan invandrare och svenskar”, summerar statsvetaren Paula Rodrigo Blomqvist (2005: 24f) sina forskningsrön om politisk representation. ”Kandidaterna betonade att de har erfarenhet och kompetens inom andra samhälleliga angelägenheter än de integrationspolitiska, men att detta, enligt dem själva, ständigt ifrågasätts av partikollegorna och det ledande skiktet i partiet”. Oavsett vilken strategi de väljer – att profilera sig i ”integrationsfrågor” och agera språkrör för ”invandrare” eller bygga sin politiska profil på andra, mer allmänpolitiska frågor – möter de ständigt nya krav. Inträdeskraven formuleras om, förväntningarna preciseras. ”Gränsen som skyddar gemenskapens insida förskjuts”, som Azar (2005: 162) formulerar saken, ”i samma ögonblick som de ovälkomna knackar på dörren…”</p>
<p>Det finns således en rad krav och villkor som i olika skeden och i olika avseenden strukturerar människors medverkan och handlande i svensk demokrati. Deltagandet är villkorat. Dessa strukturerande principer utger sig ofta för att vara baserade på neutrala premisser, trots att de, rent faktiskt, är etniskt partiska. De inkluderar genom att underordna, rangordna. Den eller de som i olika situationer utsätts för etnisk diskriminering ”förvägras en subjektsposition varifrån de kan föra sin egen talan” (de los Reyes & Kamali, 2005: 18). Diskriminerande handlingar är i sig kränkande för den eller dem som utsätts för dem. Dessutom är den misstro och det förnekande som inte sällan möter den eller dem som utsatts för diskriminering, ”att inte bli betrodd som subjekt, som någon som är kapabel att sätta ord på sina egna erfarenheter” (ibid.),  högst smärtsam för den eller dem vars rättigheter och värde som jämlik redan blivit kränkta.</p>
<h2>Aktör och struktur</h2>
<p>En av de punkter där det riktats kritik mot tanken om strukturell diskriminering är att den sägs beröva människor från ansvar och handlingskraft ( Dagens Nyheters  ledarsida, 14 juni 2005; Rojas, 2005). Överordnade anses här, enligt kritiken, inte ha något ansvar för sakernas tillstånd och underordnade anses inte ha någon kraft att på egen hand agera i förhållande till eller bryta mot detta tillstånd. Bidragen i antologin har visserligen gett en rad exempel på hur ”kulturbristparadigmet” skapar ett bestämt ”invandrarsubjekt”, med en starkt begränsad handlingsfrihet. Men de har samtidigt pekat på hur dessa ”invandrarsubjekt” har en egen agens, som existerar trots de strukturellt högst ojämlika villkor eller utgångspunkter som är tillhanda. Bidragen har visat på hur de delar av befolkningen som återkommande utpekas som ”invandrare” utvecklar en bred repertoar av strategier för att förändra den specifika situation de befinner sig i, kantrad av stereotypier, anpassningskrav och strukturella missförhållanden.</p>
<p>Det är därmed angeläget att inte falla för en förenklad lägesbeskrivning, som på ett allt för onyanserat sätt framhåller den ena  sidan framför den andra  – och antingen betonar agens framför strukturella villkor eller vice versa. Ambitionen med denna antologi har snarare varit att ge en mer nyanserad bild av politisk handling och  strukturella villkor eller ojämlikheter, detta utan att på ett självklart sätt prioritera den ena sidan framför den andra. Strukturell diskriminering bör följaktligen inte ses som någon mekanisk logik, som per automatik sorterar in människor i över och underordnade, oberoende av deras eget handlande. Underordnade intervenerar ständigt i de processer som försätter dem i en underordnad position i samhället (de los Reyes & Mulinari, 2005). De kan såväl motstå  som bidra  till sin egen underordning. Inget är givet på förhand. Den rådande maktordningen är inte statisk, utan föränderlig, om än trögrörlig eftersom den är institutionaliserad i form av arbetsrutiner och konventioner i till exempel myndigheter och organisationer, partier och föreningar. Ordningen formas löpande efter de krav och den kritik, de konstellationer och allianser som formeras i den ständigt pågående ”kampen om dagordningen” (jfr Carnoy & Levin, 1985; Batsleer & Humphries, 2000).</p>
<p>De strategier som underordnade utvecklar för att hantera eller påverka sin livssituation har både många olika ansikten och många konsekvenser, något som återspeglats i de olika bidragen. Strategierna kan vara offensiva och defensiva. De kan syfta till särorganisering eller till att åstadkomma förändring ”inifrån”. De kan vara utåtriktade och organiserade, exempelvis i form av sociala rörelser och föreningar, aktionsgrupper och protestaktioner riktade mot såväl situationen i Sverige som i forna hemländer, men de kan också anta mer ”tysta”, osynliga och oorganiserade former.</p>
<p>Utifrån exempel från det mångetniska Stockholm diskuterar Aleksandra Ålund och Isak Reichel i sitt bidrag just det arbete som föreningar bildade på etnisk grund bedriver. I relation till polariseringens, underordningens och den sociala exkluderingens realiteter noterar de framväxten av en rik flora av sociala rörelser bland ”invandrare”, inte minst bland kvinnor, rörelser som de menar allt för sällan uppmärksammas. Liksom Mulinari och Neergaard lyfter de fram intersektionalitetsperspektivet som centralt när det gäller att närmare belysa och förstå dynamiken i hur ojämlikheter konkret skapas, återskapas – och hur de motstås. Det arbete som de rörelser Ålund och Reichel uppehåller sig vid konkret bedriver tenderar allt för ofta att skymmas av dominerande uppfattningar om ”invandrare” och ”invandrarföreningar” i allmänhet och ”invandrarkvinnor” och deras engagemang i synnerhet. Enligt dessa kategoriska uppfattningar har ”invandrarkvinnor” sedan länge framstått som offer endera för ”strukturen” eller för ”kulturen”, hotade av sin underordnade ställning på svensk arbetsmarknad, sina föråldrade traditioner och, framför allt, ”sina män”. Problembilden av passiva, traditionstyngda ”invandrarkvinnor” är, menar Ålund och Reichel, starkt onyanserad, för att inte säga missvisande.</p>
<p>I sitt bidrag lyfter de fram en rad exempel på ett starkt sociala aktörsskap bland kvinnor med utländsk bakgrund. Inte minst i skol- och utbildningsrelaterade frågor, i vid mening, där medvetenheten om den utsortering på etnisk grund som förekommer har upprört och lett till en successiv formering av skilda strategier för att underlätta barnens skolgång och bidra till en mer jämlik utbildningssituation i det svenska samhället. Det är, understryker Ålund och Reichel, viktigt att kampen mot såväl gamla som nya former av förtryck och för social inkludering inte tolkas i snävt etniska eller kulturella termer. Den har snarare ett allmänmänskligt värde – i strävan efter erkännande och lika behandling – och bär på en rad resurser av allmän karaktär. Gemensamma erfarenheter av en tillvaro i utanförskapets Sverige frambringar socialt igenkännande. Oavsett var man kommer ifrån blir man inskriven i kategorin ”invandrare” – och rutinmässigt behandlad som sådan. Detta bidrar i sin tur till en känsla av social närhet. De menar att det groende nätverksbygget har en gränsöverskridande potential i den meningen att det går bortom snävt etniskt och nationellt definierade intressen eller erfarenheter. Engagemanget stimulerar till utbyte av erfarenheter och bilder av världen såväl som gemensamt skapande av gränsöverskridande kulturella symboler, som sammantaget underlättar uppkomsten av politisk solidaritet.</p>
<p>Det är inte alltid som politiskt handlande kanaliseras genom etablerade, officiella ramar för deltagande och inflytande. Det aktörsskap som Ålund och Reichel beskriver tar allt som oftast form på politikens bakgård, bortom rikspolitikens storslagna löften och visioner, bortom kapitalstarka finansiärer och TV-kamerornas ljus. Detta gör att engagemang och handling allt för ofta förblir osynligt eller helt enkelt ses som uttryck för en ”apolitisk” hållning, i den meningen att det inte inordnas i traditionella kanaler för politisk handling. Politisk handling måste dock, liksom politisk ickehandling, förstås utifrån dess egna villkor.</p>
<p>Givet de förutsättningar som omger boende i mångetniska förortsmiljöer runtom i landet ter sig den politiska misstro och det icke-röstande som Magnus Dahlstedt uppehåller sig vid i sitt bidrag inte som särskilt anmärkningsvärd. Den reserverade hållning till  svensk demokrati som misstron uttrycker bör nämligen i allt väsentligt förstås just i relation till frågan om vem svensk demokrati egentligen är reserverad för.  Vem anses tillhöra ”det svenska?” Vem definieras ut som icketillhörande, som främling? Också misstro och ickeröstande kan uttrycka ett slags motstånd, om än både tyst och oorganiserat. Valet att inte utnyttja sin rösträtt på valdagen kan förmedla väl så viktiga budskap. Den reserverade hållning till ”invandrare” som förekomsten av diskriminerande praktiker inom en rad nyckelarenor i svensk demokrati vittnar om, bidrar fortsatt till att förvisa stora delar av befolkningen till en tillvaro på demokratins bakgård, i situationer där de har svårt att föra sin egen talan och ”ta plats” på jämlika villkor. En sådan behandling resulterar, i sin tur, bland de förvisade i en allt mer reserverad hållning till demokratins skyltfönster. Den politikerskepsis och det ickeröstande som i dag tillhör politikens vardag på många platser i städernas mångetniska utkanter förefaller i mångt och mycket vara en alarmerande konsekvens av en maktordning som visserligen inkluderar kategorin ”invandrare” i en svensk demokratisk gemenskap, men det är fråga om en villkorad inkludering, en inkludering som äger rum genom underordning.</p>
<p>Dahlstedt återger i sitt bidrag projektledaren Omars möte med en långtidsarbetslös man, som i sitt forna hemland varit en framgångsrik konstnär. Mötet åskådliggör dels hur delaktighet är intimt förbundet med känslan av att höra till det samhälle man bor i. Hur Omar än försökte övertyga konstnären om hur viktigt det är att engagera sig i svenskt samhällsliv, återkom han till ett och samma konstaterande: ”det är inte mitt  samhälle”. Mötet åskådliggör dels givandets ojämlika rationalitet, som vi nämnde tidigare. Omar säger sig vara besviken på de politiska erbjudanden som ständigt lyder: ”Kom och påverka!” Han påminner oss om det nödvändiga i att se relationen mellan den som ger  och den som får  erbjudandet, som en hierarkisk relation. Konstnärens val att inte hörsamma erbjudandet om att ta plats i svenskt samhällsliv har en bestämd rationalitet. Denna rationalitet är viktig att uppmärksamma, eftersom konstnären inte är ensam. Hans val förmedlar, som vi tolkar det, följande budskap: Nej tack, jag tar inte emot Era gåvor. Inte på de här villkoren!</p>
<h2>Den liberala paradoxen</h2>
<p>För att förstå de diskriminerande mönstren i samtida svensk demokrati som uppmärksammats i antologin är det nödvändigt att granska den historiska kopplingen mellan nation, nationalism  och demokrati. 5  Vi behöver erinra oss om att det historiskt var nationen som så att säga kom att ”befolka” demokratin. Liberala demokratier etablerades som ett led i moderniseringen, där flera processer löpte parallellt och i symbios med varandra, däribland uppkomsten av ett kapitalistiskt produktionssätt, en centraliserad statsapparat och nationsbyggandet. ”Demokrati föddes genom nationstillhörighet”, konstaterar historikern Liah Greenfeld (1992: 10). ”De är till sin natur förenade och de kan inte till fullo förstås annat än genom denna förening”.</p>
<p>Inom nationalismforskning brukar man tala om den senare delen av 1800-talet som nationalismens eller nationsbyggandets era. Från och med nu blev nationalismens organisationsprincip – ett territorium, en nation, ett folk, ett språk, en kultur – såväl inåt som utåt, till ett överordnat samhällsideal, som formade allt större delar av, till att börja med, Europa. Det var nu ”nationens andliga identitet, snarare än kungens gudomliga kropp, som befäste territoriet och befolkningen som en ideal abstraktion” (Hardt & Negri, 2003: 91). Nationen blev ”den yttersta förutsättningen för möjligheten till mänskligt handlande och det sociala livet självt” ( a.a.,  s. 96). Det blev i det närmaste omöjligt att ens tänka kring gemenskap utanför  eller bortom  de sammanflätade organisationsprinciperna Suveränitet, Territorium, Nation, Enhetskultur.</p>
<p>Ingenstans var, eller är, dock denna princip för mänsklig samvaro särskilt rimlig som beskrivning av den sociala tillvaron. I nationen som ”föreställd gemenskap” (Anderson, 1993), och dess premiss om det kulturellt homogena Folket, överskreds dock på ett effektivt sätt en rad komplexa relationsmönster och levnadsvillkor. Genom sin blotta existens har etniska minoriteter och migranter alltid utgjort något av en anomali i denna national order of things  (Malkki, 1997). Inom denna nationella doktrin, som kom att sätta sin prägel på såväl vetenskap som politik har rörelse, migration, flöden och skillnad varit liktydigt med läckage, överflöd och överskridande. De indelningar som kännetecknar doktrinen har inneburit att skillnader, rörelser och förändring underordnats och förståtts utifrån det stabila, det lika och det förutsägbara (Tesfahuney, 2005). Den föreställda nationella gemenskapen inger, bland dem som räknas in i den, en högst paradoxal känsla av tillhörighet. Paradoxen ligger i att den skapade känslan av trygghet samtidigt bygger på en ständigt närvarande, gnagande känsla av otrygghet eller rädsla – för de och det som, inom  såväl som utom  den nationella gemenskapen, anses störa Ordningen och Enheten: De rörliga, de territoriellt obundna, ”invandrarna” (Tesfahuney & Dahlstedt, under utgivning).</p>
<p>I och med det framskridande nationsbyggandet blev således nationen det suveräna politiska subjekt som skulle representeras i politiska församlingar. I Sverige genomfördes till exempel 1866 en genomgripande representationsreform och den ståndsriksdag som tillsammans hade representerat de fyra ständerna prästerskap, adel, borgare och bönder ersattes nu av en gemensam ”nationalförsamling”. Riksdagsmännen var inte längre satta att representera de fyra ständernas särintressen, utan hela den ”svenska nationens” intresse.</p>
<p>Själva idén om Folket som ”föreställd gemenskap” har i liberala demokratier, liksom i andra politiska regimer, till sin funktion stängt ute, samtidigt som den har inkluderat. ”Folkstyre”, en av demokratins mest fundamentala principer, kom successivt att bli synonymt med styre för ”folk som är som oss”. Etnisk tillhörighet blev så småningom avgörande för demokratins sätt att fungera allteftersom de praktiker av inne- och uteslutning som nationsbyggandet bar på integrerades som självklara logiker i det demokratiska systemet. Ett demokratiskt styrelsesätt antogs, enligt en nationell doktrin, självklart förutsätta folklig gemenskap och, mer precist, en i något avseende kulturellt homogen befolkning. Det blev i detta sammanhang snarast omöjligt att ens föreställa sig demokratiska styrelseformer bortom en nationell eller nationalstatlig inramning.</p>
<p>Strukturell diskriminering med etniska förtecken, som stått i förgrunden i antologin, speglar syns det oss ett mer fundamentalt demokratiskt dilemma, nämligen gapet mellan å ena sidan demokratiska visioner  och ideal  och å andra sidan den faktiskt existerande demokratins realiteter  och praxis.  Den pekar på en baksida hos den liberala demokratiuppfattningen och då i synnerhet dess grundläggande premiss – att individer i grund och botten står fria från olika slags statushierarkier i samhället. Individer föds, enligt ”formen”, fria och jämlika. Offentligheten förutsätts därmed vara en arena där individer, då de medverkar i det pågående samtalet, kan bortse från sådant som skillnader i ”ursprung” eller förmögenhet. På denna arena antas alla kunna samtala ”som om” de vore jämlika.</p>
<p>Denna liberaldemokratiska premiss avskärmar emellertid, har en rad kritiker hävdat, tankefiguren ”den fria och jämlika individen” från i samhället faktiskt existerande villkor. I realiteten regleras offentligheten av en rad, allt som oftast informella, etikettsprinciper, som effektivt förhindrar somliga från att delta som jämlikar. Maktrelationer kan, som statsvetaren Nancy Fraser (2003) påpekat, inte ”sättas inom parantes”, ”som om” de inte fanns. Allas röst väger inte lika tungt i den ständigt pågående ”kampen om dagordningen”. Alla ingår vi, konkret, i en rad relationsmönster, vilket ger oss olika förutsättningar och utgångspunkter i våra möten med varandra.</p>
<p>Den liberala demokratin har aldrig varit etniskt ”neutral” och dess institutioner är alltid präglade av den majoritet som bär upp dem (Herzfeld, 1992; Kymlicka, 2001). Etnicitet eller ”ras” utgör, tillsammans med konfliktdimensionerna klass och kön, i den liberala demokratin inneboende, strukturerande principer. Det är här viktigt att inte betrakta dessa dimensioner som ”autonoma och separata maktstrukturer”, utan att ”lyfta fram det kvalitativt annorlunda tillstånd som uppstår genom den simultana effekten av kön, klass och ’ras’” (de los Reyes & Mulinari, 2005) och att närmare iaktta de ojämlika förutsättningar som detta tillstånd ger olika människor när det gäller att konkret ”ta plats” på politikens spelplan.</p>
<p>Med hänvisning till den politiska filosofen Chantal Mouffe (2000: 4) kan konstateras att den liberala demokratin är paradoxal i sig, i den meningen att ”demokratisk praxis alltid förutsätter en gränsdragning mellan ’vi’ och ’de’, de som hör till ’demos’ och de som befinner sig utanför. Det är själva förutsättningen för utövande av demokratiska rättigheter”. Relationen mellan demokratiska löften och de faktiska villkoren för att dessa löften ska kunna infrias kan närmast jämföras med givandets rationalitet. Samtliga erbjuds att som jämlikar ta plats i den demokratiska gemenskapen, men de som inkluderas förutsätts samtidigt dela gemenskapens essentiella värderingar. För att gemenskapen över huvud taget ska kunna ha några essentiella värden behöver den, för att följa Mouffes resonemang, utestänga och i någon mening vara exklusiv, snarare än inklusiv. Demokratin är visserligen inte konceptuellt ”nationsbunden” (Näsström, 2002), men demokratiskt styre har ändå, åtminstone hitintills, kommit att starkt präglas av en underliggande, monokulturell tendens. En angelägen politisk fråga är förstås huruvida en monokulturell, reserverad demokrati kan anses legitim, lämplig eller tidsenlig.</p>
<h2>För en inkluderande demokrati</h2>
<p>Människors bundenhet till bestämda platser har varit ett viktigt drag i den moderna idén om Staten, som i sin tur legat till grund för världens indelning i territoriellt avgränsade nationalstater. Det är i enlighet med denna doktrin som kriterier för tillhörighet och medborgarskap har tagit form. Utifrån territoriet indelas den politiska världen i innanför och utanför. Medborgare skiljs från ickemedborgare. Doktrinen om platsbundenhet har därmed kommit att definiera demokratiskt styre i sig (Hirst, 2002). Denna indelning är emellertid varken av naturen given eller oproblematisk. Folket, demokratins infrastruktur, är – i verklig mening – gränslöst. Det utgör ett komplext mönster av viljor och handlingar, krafter och sociala relationer, rörliga och aktivt handlande politiska subjekt, som inte låter sig ramas in i väl avgränsade läger, vare sig de är etniskt eller nationellt bestämda, på samma entydiga sätt som politisk filosofi låtit sig dikteras enligt nationella doktriner (Dahlstedt, 2005; Tesfahuney & Dahlstedt, under utgivning). Migranter utgör i sig ett avsteg från doktrinen om nationell enhetskultur och platsbundenhet. Deras sätt att förhålla sig till plats och tillhörighet låter sig inte alltid beskrivas i enlighet med den etnonationalistiska doktrinens sätt att förstå på förhand givna rum och identiteter, platser och gemenskaper. Även om det finns en fortsatt stark norm om platsbundenhet så är rörlighet, minst lika mycket som platsbundenhet, en konstitutiv del av det sociala varat.</p>
<p>Migranters engagemang, individuellt såväl som kollektivt, förbinder i politikens vardag lokalsamhället med ett transnationellt sammanhang. Politiska kandidater driver personvalskampanj utomlands i syfte att organisera utvandrade. Föreningar och nätverk av aktivister samlar genom omfattande civila insatser in pengar, kläder och förnödenheter till nödställda och bedriver med olika medel politiska kampanjer för att påverka utvecklingen i forna såväl som nuvarande hemländer. Attac och World Social Forum, protester i samband med toppmöten anordnade av EU, IMF, WTO eller G8; exemplen på engagemang i olika riktningar, över etniska och nationella gränser är otaliga. Sådant engagemang vittnar om en stark initiativkraft, som utgör ett oumbärligt socialt kapital för varje fungerande demokrati. Det är emellertid, som inte minst Ålund och Reichel noterar, inte alltid som detta kapital värderas och befrämjas, synliggörs och erkänns, utifrån dess egna villkor. Sådant engagemang aktualiserar samtidigt ”frågan om huruvida medborgarskap, bundet som det är till medlemskap i en specifik nationalstat, i dag är ett adekvat sätt att organisera status, rättigheter och identiteter, givet att deltagande överskrider traditionella sociopolitiska gemenskaper” (Bloemraad, 2000: 25). Oavsett hur vi besvarar denna generella fråga, bör vi också ställa oss en annan, mer konkret sådan: Varför inte erkänna det arbete som bedrivs i de former som exempelvis Ålund och Reichel beskriver, och inkludera detta arbete i social- och utbildningspolitiken? Det är hög tid att synliggöra, ta till vara och ta på största allvar det engagemang och den politiska kraft som faktiskt finns, även bland dem som oftast porträtteras som utanförstående och passiva, frånvarande och ointresserade. Flera av bidragen i antologin har visat på att engagemang och vilja till förändring finns, om än inte alltid där forskare och politiker vanligen förlägger sina blickar – mot den formella politiken och kanaler för politisk handling. Politik bedrivs, vilket dessa bidrag tydliggjort, även på andra arenor och platser, och i andra former. Det stora problemet är därför inte att det saknas kunniga och informerade medborgare, med vilja och engagemang att ta del i och ta ansvar för samhällets utveckling, utan snarare att de röster och den politiska kraft som redan finns inte tillåts komma fram. Genom att ge en tydligare roll för den typ av initiativ som exempelvis Ålund och Reichel beskriver skulle det öppnas upp ett bredare politiskt fält, som pekar i riktning mot en mer mångetnisk demokrati (jfr Young, 1990).</p>
<p>Denna form av engagemang märks tydligt i Sverige inifrån,  en tidigare rapport för Utredningen om makt, integration och strukturell diskriminering, baserad på samtal med boende i förorter till Stockholm, Göteborg och Malmö. Rapporten stödjer i stora drag de erfarenheter av diskriminering som framkommit i föreliggande antologi: frustrationen är stor över att på olika arenor och i olika situationer förnekas sina rättigheter som samhällsmedborgare, över att inte fullt ut kunna påverka sina levnadsvillkor. Misstron mot myndigheter, politiska partier och andra institutioner, och deras vilja att konkreta arbete med att motverka diskrimineringen är likaså utbredd. ”Trots detta”, konkluderar sociologen Masoud Kamali (2005: 143), ”är diskussionerna, och i synnerhet de förslag som presenterades, uttryck för en stark vilja att ta ansvar och att aktivt delta i utformandet av nya modeller, organisationer och praktiker som aktivt kan motverka diskrimineringen och marginaliseringen”.</p>
<p>Utifrån de boendes erfarenheter och förslag föreslår Kamali att det inrättas särskilda medborgarråd för boende i ”marginaliserade och stigmatiserade områden”. ”Den stora utmaningen för medborgarrådet”, poängterar Kamali, ”är att ha en verklig folklig förankring bland boende i marginaliserade och stigmatiserade områden” ( a.a.,  s. 144). Råden är tänkt att väljas genom val där samtliga boende i dessa områden har rätt att rösta och kandidera. Råden föreslås bli en slags samtalspartner för myndigheter som ansvarar för avgörande politikområden som regional utveckling och välfärd, arbetsmarknad och utbildning. Råden bör tillsammans bilda ett nationellt organ som ska utgöra ett samrådsorgan för regering och myndigheter inom olika sakområden. Råden bör kunna ta emot klagomål från boende och samtliga myndigheter bör vara skyldiga att på rådens begäran diskutera dessa klagomål. Vidare föreslås att regeringskansliet bör få i uppgift att följa upp myndigheternas samarbete med råden. Förslaget kan, som vi ser det, ha en rad positiva konsekvenser för den lokala demokratin. Med förslaget ges större spelrum för lokala initiativ i ”marginaliserade och stigmatiserade områden” än vad som i dag är fallet. Boende är inte utelämnade till ”uppifrån”, på förhand formulerade och dirigerade lösningar, utan ges ett reellt utrymme att ta egna initiativ. En förutsättning för att råden ska kunna ha denna vitaliserande roll är dock att de inte bör löpa parallellt med reguljära demokratiska strukturer och bli till en slags demokratisk skuggordning utan verklig initiativförmåga, utan tydliga mandat och befogenheter. Tvärtom måste, vilket framhålls i förslaget, råden bli reella samrådsorgan; det finns annars en risk för att rådgivande instanser med otydligt formulerade politiska mandat hamnar i ett ”demokratiskt vakuum”, vilket i sig kan bidra till att ytterligare fördjupa boendes misstro mot ”det politiska etablissemanget”, snarare än att fördjupa den lokala demokratin och inge tillit och förtroende.</p>
<p>I enlighet med det nationalstatliga paradigmet är svensk demokrati geografiskt avgränsad. Frågan är emellertid  hur och på  vilka grunder vissa individer och grupper utestängs från den demokratiska gemenskapen, medan andra inkluderas. Demokratin som ett reservat för ett exklusivt, kulturellt homogent Vi undergräver på sikt demokratin själv, både som idé och som praktik. Demokratin i samtidens mångetniska Sverige är, som visats i denna antologi, i flera avseenden skiktad längs etniska linjer. Detta är ett fundamentalt  demokratiskt problem, men samtidigt ett  demokratins problem.</p>
<p>Bidragen i antologin har beskrivit hur praktiker på olika arenor har diskriminerande konsekvenser. De är, vilket vi tidigare poängterat, inte alltid avsiktliga, och en följd av konventioner, institutioners eller organisationers rutiner och praxis. Sådana praktiker är svåra att komma åt med hjälp av till exempel skärpt lagstiftning, inte minst eftersom den i regel baseras på en allt för snäv syn på diskriminering som per definition individuell och intentionell. Både i forskning och politik behöver större intresse ägnas åt att närmare granska det komplex av rutiner och konventioner som på olika arenor i demokratins centrum bidrar till att rangordna och reservera demokratin för vissa, medan Andra tvingas bedriva en ständig kamp för att göra sina röster hörda.</p>
<p>Vad gäller forskningen så kan det konstateras att allt fler av de forskare som diskuterar demokratins etniska rangordning på senare tid har börjat rikta sökljuset från  ”invandrare”, deras egenskaper och (brist på) kvalifikationer, till  praktiker, institutioner och strukturer i majoritetssamhället. Det är en på många sätt positiv utveckling. Trots det behöver, som konstateras i utredningen Det blågula glashuset  (SOU 2005: 56), kunskapen om de processer som bidrar till att upprätthålla demokratins etniska rangordning fördjupas ytterligare. Det gäller kunskapen om diskriminering inom demokratins formaliserade infrastruktur såväl som andra arenor där politik ”görs”.</p>
<p>När det gäller politikens arena efterlyser vi att myndigheter och organisationer i betydligt högre utsträckning rannsakar sig själva. Vilket ansvar har de  för de ojämlikheter som de facto har etablerats inom det demokratiska systemet? Hur fungerar egentligen deras arbetssätt i förhållande till enskilda medborgare? Vilka prioriteringar gör de i sitt arbete? Vilka konventioner och föreställningar om det samtida samhället vägleder deras arbetssätt? Förekomsten av stereotypa, fördomsfulla uppfattningar om ”invandrare”, ”svenskar”, ”identitet” och ”tillhörighet” inom olika organisationer riskerar, vilket flera av bidragen i antologin visat, att få mer eller mindre uppenbart diskriminerande konsekvenser, till exempel i form av ett bemötande av ”invandrare” såsom ”avvikande” eller ”problem” och i behov av understöd eller anpassning till normen. Ett särskilt tungt ansvar vilar här på de politiska partierna. Hur bemöter de den kritik som boende riktar mot partiernas utspelsbaserade politik inför stundande val? Hur kan de själva inkludera människor, som väljare, partimedlemmar och företrädare, på ett sätt som motverkar snarare än upprätthåller diskriminering på basis av ”ras” eller etnicitet? Det är många konkreta frågor som aktualiseras. Behovet av en ”konsekvensanalys” som tar fasta på hur beslut och rutiner kan få diskriminerande verkan är stort.</p>
<p>Om makten, såsom regeringsformen stadgar, ska utgå från Folket behöver demokratin bli betydligt mer inkluderande. Häri finns annars fröet till ett oöverskådligt legitimitetsproblem. Varför skulle de som inkluderas genom underordning stöda en sådan regim? Inkluderande åtgärder som fortsatt pekar ut de Andra, deras påstådda ”brister” och ”avvikelser från normen” som främsta orsak till demokratins etniska rangordning – med argument som att ickeröstande beror på informationsbrist, politisk misstro beror på brist på demokratiskt sinnelag och att frånvaro i beslutsfattande organ beror på bristande ”social kompetens” – löper en stor risk att missa problemets kärna. Vad som behövs är snarare åtgärder som förskjuter fokus från de Andra, och deras påstådda ”brister”, till processer och förhållanden i det svenska samhället.</p>
<p>Demokratin behöver, för det första,  frigöras från de doktriner om etnisk och kulturell homogenitet som sedan länge utgjort dess sammanbindande kitt, doktriner med rötter tillbaks till nationalismens glansdagar. En demokrati som organiseras på basis av åtskillnad mellan Vi och De, en åtskillnad som ständigt upprepas och markeras, är en i grunden ojämlik demokrati. Den demokratiska gemenskapen bör i teorin såväl som praktiken gå bortom en polarisering mellan Vi och De. Den bör inkludera  människor, på jämlika villkor, oberoende av ursprung och tillhörighet. Den bör baseras på politiska, snarare än etniska och kulturella grunder, för att den implicita kopplingen mellan demokratins universella anspråk eller ambitioner och demokratins etniskt partikulära förankring ska kunna undgås.</p>
<p>Just denna problematik har på senare tid diskuterats inom feministisk forskning. Sociologen Nira Yuval-Davis (2005) är en av dem som ur ett feministiskt perspektiv närmat sig frågan om politisk förändring och skapandet av politiska allianser. Hon understryker i detta sammanhang att det politiska riktmärket inte är en homogen politisk ordning, eftersom strävan efter en sådan ordning allt för ofta tar sin utgångspunkt i en mer eller mindre utestängande, tänkt ”gemenskap”, som utifrån vissa premisser ställer skarpa krav på ”anpassning”, ”lojalitet” och ”samförstånd”. Konflikter, meningsskiljaktigheter och ideologiska skiljelinjer framstår i en sådan ordning som ickeönskvärda. De ”stör ordningen”. De förhindrar effektivt beslutsfattande. En sådan disciplinär hållning är förstås problematisk av en rad skäl, dels i demokratiskt hänseende, dels när det gäller det mångetniska samhällets särskilda problematik. Varje strävan efter en demokrati bortom en utestängande monokultur bör snarare, menar Yuval-Davis, värna om just meningsskiljaktigheter. Den bör värna en demokratisk offentlighet som ger rum för samtal som går ”på tvären”, där olika intressegrupper och konstellationer har likvärdiga möjligheter att komma till tals. Dessa breda samtal inramas av en insikt om allas våra skilda belägenheter och identifikationer (jfr Dean, 1996). I en sådan demokratisk offentlighet skulle ”självidentifieringens berättelser”, som statsvetaren Seyla Benhabib (2004: 111) formulerar det, ”betyda mer för individens ställning i det offentliga livet än de beteckningar och kännetecken som andra påför henne”. Förslaget om medborgarråd kan, eftersom det just betonar boendes förmåga till handling och vilja till förändring och skapar nya arenor för samverkan och inflytande, möjligen vara ett steg i riktning mot framväxten av en sådan demokratisk offentlighet.</p>
<p>För att i linje med en sådan tanke ge större utrymme för Andra(s) röster i demokratin krävs, för det andra,  strukturella förutsättningar för politiskt handlande på jämlika villkor. Häri ligger en avgörande vetenskaplig såväl som politisk utmaning. Det är viktigt att strävan efter demokratisk förnyelse inte faller tillbaks på en konventionell, förenklad prioritering av visioner  – Alla bör vara  fria och jämlika! – framför praktik  – livsvillkoren är  ojämlika. Den bör värna jämlikhet inte bara i formell  mening, utan även i substantiell  mening (Fraser, 2003). På denna punkt kan, som också Velásquez gör i sitt bidrag, riktas kritik mot den dialogcentrerade ideologi som alltsedan nittiotalet satt sin prägel på bland annat svensk storstadspolitik. Den baseras – i enlighet med den liberaldemokratiska premissen om den fria individen – på ett avkontextualiserat ideal om en dialogsituation där medverkande parter är jämlika och ömsesidigt respekterande. En dialogcentrerad politik som inte ingår i en långsiktig politisk strategi för att utjämna klyftor i samhället riskerar emellertid att utöka  snarare än utjämna  existerande klyftor, i beslutsfattande, opinionsbildning eller annorstädes, då resursstarka grupper nu ges fler tillfällen och fler arenor där de med hjälp av sina kontakter och nätverk, resurser och kunskaper om ”spelets regler” kan bevaka sina privilegier och intressen (Gilljam & Hermansson, 2003).</p>
<p>Visioner kan inte ägas. Det gäller även visionen om demokrati. Visioner är föränderliga och satta i ständig rörelse, liksom de människor som bär dem. Kring dessa visioner förs en evig kamp om att uttolka deras bärande element, där en rad grupper och intressen gör anspråk på att äga dem. Visionen om demokrati ägs vare sig av nationellt definierade Folk eller av andra grupper eller kollektiv. Likt migranter är den gränsöverskridande. Skilda repressiva åtgärder förmår möjligen tillfälligt, om än inte en gång för alla, skilja ut och reservera dem bestämda platser. I realpolitikens vardag tar visionen om demokrati, i olika tappning, form i skilda aktörers och rörelsers – inte minst folkbildnings- eller fackföreningsrörelser, som närmare diskuterats i antologin – självbilder och politiska strävanden såväl som i en uppsättning av konventioner och rutiner, institutionella ramverk och arrangemang.</p>
<p>Idén om ”demokrati på svenska”, för att parafrasera statsvetaren Johan P. Olsen (1990), om en specifikt svensk form av demokrati, implicerar emellertid allt för ofta att demokrati skulle vara ett ting, snarare än en vision, och att den som sådan kan ägas av Någon – och ges Någon Annan. Liksom den dialogcentrerade ideologin vilar på en tankemodell som inte tydligt nog synliggör de ojämlika villkor som formar människors politiska handlande (O’Neill, 2000) i den ”reellt existerande demokratin” (Fraser, 2003), så baseras den monokulturella demokratin på idealet om en arkaisk nationell gemenskap, vilken inte förmår inkludera hela befolkningen på (jäm)lika villkor. En demokrati som på lika villkor ska ge plats för samtliga bör rimligen bygga på en gemenskap som inte  grundar sig i en nostalgisk, nationell berättelse där demokrati definieras i exklusivt etniskt svenska termer. En sådan berättelse definierar per automatik ut vissa grupper och individer, inte bara från gårdagens demokratiska gemenskap, utan även samtidens. Vi har inte nått ”historiens slut”. Eftersom visionen om demokrati är i ständig rörelse är den samtida, monokulturella demokratin lyckligtvis ingen slutstation, utan förhoppningsvis bara ett steg på vägen, i kampen för en mer jämlik och inkluderande demokrati. följande ordalag summerar de huvudlinjen i denna tradition: ”Egentligen, till den svenska nationens innersta väsen, oavsett hur den aktuella politiska styrelsen beter sig, är svenskar medborgare i en stat som är den obrutna självstyrelsens stat, ’frihetens stamort på jorden’. Tanken om en lång och obruten tradition är så självklar, och hållen för så sann, att den närmast verkar vara en dogm – i så fall en sorts statsdogm eller nationell myt”.</p>
<h2>Referenser</h2>
<p>Anderson, Benedict (1993) [1983] Den föreställda gemenskapen: Reflexioner kring nationalismens ursprung och spridning,  Göteborg: Diadalos.</p>
<p>Aytar, Osman (2004) ”Kommunikation på olika villkor: Om samrådet mellan invandrarorganisationerna och svenska staten”, i: Bengtsson, Bo (red.) Föreningsliv, makt och integration,  Ds 2004: 49, Rapport från Integrationspolitiska maktutredningen.</p>
<p>Azar, Michael (2005) ”Det symboliska objektet: Delen, delandet och den nationella gemenskapen”, i: de los Reyes, Paulina & Kamali, Masoud (red.) Bortom Vi och Dom: Teoretiska reflektioner om makt, integration och strukturell diskriminering,  SOU 2005: 41, Rapport av Utredningen om makt, integration och strukturell diskriminering.</p>
<p>Welfare, Exclusion and Political Agency, London: Routledge. Benhabib, Seyla (2004)  Jämlikhet och mångfald: Demokrati och medborgarskap i en global tidsålder, Göteborg: Daidalos. Bloemraad, Irene (2000) ”Citizenship and Immigration: A Current</p>
<p>Bäck, Henry & Soininen, Maritta (1998) Den kommunala invandrarpolitiken: Arenor, aktörer och barriärer,  Stockholm: SNS.</p>
<p>Dagens Nyheter, 14 juni 2005.</p>
<p>Dahlkvist, Mats & Strandberg, Urban (1999) ”Kommunal självstyrelse som maktspridningsprojekt? Den svenska statstraditionen och den lokala politiska styrelsen”, i: SOU 1999: 76, Maktdelning,  Demokratiutredningens forskarvolym I.</p>
<p>Dahlstedt, Magnus (2005)  Reserverad demokrati: Representation i ett mångetniskt Sverige, Umeå: Boréa. de los Reyes, Paulina & Mulinari, Diana (2005) Intersektionalitet: Kritiska reflektioner över (o)jämlikhetens landskap,  Malmö: Liber. de los Reyes, Paulina & Kamali, Masoud (2005) ”Teoretiska reflektioner om makt, integration och strukturell diskriminering”, i: de los Reyes, Paulina & Kamali, Masoud (red.) Bortom Vi och Dom: Teoretiska reflektioner om makt, integration och strukturell diskriminering,  SOU 2005: 41, Rapport av Utredningen om makt, integration och strukturell diskriminering.</p>
<p>Ds 2004: 49,  Föreningsliv, makt och integration, Rapport från Integrationspolitiska maktutredningen.</p>
<p>Edström, Nina & Plisch, Emil (2005) En känsla av delaktighet: En studie av underifrånperspektivet i Storstadssatsningen,  Tumba: Mångkulturellt Centrum.</p>
<p>Eduards, Maud (2002)  Förbjuden handling: Om kvinnors organisering och feministisk teori, Malmö: Liber.</p>
<p>Fraser, Nancy (2003)  Den radikala fantasin: Mellan omfördelning och erkännande, Göteborg: Daidalos.</p>
<p>Gilljam, Mikael & Hermansson, Jörgen [red.] (2003) Demokratins mekanismer,  Malmö: Liber.</p>
<p>Göransson, Anita (2005) ”Distinktionernas ordning”, i: Göransson, Anita (red.) Makten och mångfalden: Eliter och etnicitet i Sverige,  Ds 2005: 12, Rapport från Integrationspolitiska maktutredningen.</p>
<p>Hardt, Michael & Negri, Antonio (2003) Imperiet,  Göteborg/Stockholm: Glänta/Vertigo.</p>
<p>Hertting, Nils (2003)  Samverkan på spel: Rationalitet och frustration i nätverksstyrning och svensk stadsdelsförnyelse, Stockholm: Égalité.</p>
<p>Hertzberg, Fredrik (2003)  Gräsrotsbyråkrati och normativ svenskhet: Hur arbetsförmedlare förstår en etniskt segregerad arbetsmarknad, Stockholm: Arbetslivsinstitutet.</p>
<p>Integrationsverket (2000)  Utanför demokratin? Del 1: Om invandrares politiska delaktighet – Sammanfattning och diskussion, Norrköping: Integrationsverket.</p>
<p>Kamali, Masoud (2005)  Sverige inifrån: Röster om etnisk diskriminering, SOU 2005: 69, Rapport av Utredningen om makt, integration och strukturell diskriminering. 30 [5]; 979–994.</p>
<p>Jyväskylä: Jyväskylän yliopisto.</p>
<p>Lithman, Yngve (1987) ”Invandringen till Sverige: En bakgrund”, i Lithman, Yngve (red.) Nybyggarna i Sverige: Invandring och andrageneration,  Stockholm: Carlssons.</p>
<p>Lukkarinen Kvist, Mirjaliisa (2001) Etnisk mångfald i politiken,  Botkyrka: Mångkulturellt centrum.</p>
<p>Mattsson, Katarina (2001)  (O)likhetens geografier: Marknaden, forskningen och de Andra, Kulturgeografiska institutionen, Uppsala universitet. fierad segmentering”, i: Dahlstedt, Magnus & Lindberg, Ingemar (red.) Det slutna folkhemmet: Om etniska klyftor och blågul självbild,  Stockholm: Agora.</p>
<p>Niklasson, Birgitta (2005a) ”Förvaltningseliten: Demokratins ’svenska’ väktare”, i: Göransson, Anita (red.) Makten och mångfalden: Eliter och etnicitet i Sverige,  Ds 2005: 12, Rapport från Integrationspolitiska maktutredningen.</p>
<p>Niklasson, Birgitta (2005b) ”Enstaka öar av framgång: Etnicitet och invandrarrepresentation i den politiska eliten”, i: Göransson, Anita (red.) Makten och mångfalden: Eliter och etnicitet i Sverige,  Ds 2005: 12, Rapport från Integrationspolitiska maktutredningen.</p>
<p>Nilsson, Tom (2005)  Till vilken nytta? Om det lokala politiska deltagandets karaktär, koplexitet och konsekvenser, Statsvetenskapliga institutionen, Lunds universitet.</p>
<p>Näsström, Sofia (2002) ”Demokrati: Ett högsta värde? En diskussion om demokrati och globalisering”, i: Hallberg, Peter & Lernerstedt, Claes (red.) Svenska värderingar? Att se och ompröva det invanda,  Stockholm: Carlssons.</p>
<p>Olsen, Johan P. (1990) Demokrati på svenska,  Stockholm: Carlsson.</p>
<p>Political Studies, [48];  503–521.</p>
<p>Oskarson, Maria & Wängnerud, Lena (1995) Kvinnor som väljare och valda,  Lund: Studentlitteratur.</p>
<p>Pierre, Jon (2001) ”Decentralisering, governance och institutionell förändring”, i: Rothstein, Bo (red.) Politik som organisation: Förvaltningspolitikens grundproblem,  Stockholm: SNS.</p>
<p>Prop. 2005/06: 4, ”Statligt stöd för kvinnors organisering”. Rodrigo Blomqvist, Paula (2005) Närvarons politik och det mångetniska Sverige: Om att ta plats i demokratin, Förvaltningshögskolan, Göteborgs universitet.</p>
<p>Rojas, Mauricio (2005) ”Strukturell rasism: En marxistisk blackout”, Arena,  [4]; 48–49.</p>
<p>Rothstein, Bo [red.] (2001)  Politik som organisation: Förvaltningspolitiens grundproblem, Stockholm: SNS.</p>
<p>Runfors, Ann (2004) ”’När blir man svensk?’: Om hur skilda  möjligheter skapas i skolvardagens samspel”, i: Borevi, Karin & Strömblad, Per (red.) Kunskap för integration: Om makt i skola och utbildning i mångfaldens Sverige,  SOU 2004: 33, Rapport från Integrationspolitiska maktutredningen.</p>
<p>Schierenbeck, Isabell & Schütt, Sara (2004) ”Invandrare som folkvalda”, i: Bäck, Henry & Soininen, Maritta (red.) Politisk annonsering eller nätverkande? Uppföljning och utvärdering av partiernas särskilda informationsinsatser till invandrarväljare vid 2002 års val,  Förvaltningshögskolan: Göteborgs universitet.</p>
<p>Soininen, Maritta & Bäck, Henry (1999a) ”Invandrare som medborgare, väljare och politiker”, i: SOU 1999: 113, Medborgarnas erfarenheter,  Forskarvolym V för Demokratiutredningen.</p>
<p>Soininen, Maritta & Bäck, Henry (1999b) ”Invandrarkandidaterna i personvalet”, i: SOU 1999: 92, Premiär för personval,  Forskningsrapport från Rådet för utvärdering av 1998 års val.</p>
<p>SOU 2004:49,  Engagemang, mångfald och integration: Om möjligheter och hinder för politisk jämlikhet, Rapport från Integrationspolitiska maktutredningen.</p>
<p>SOU 2005:41,  Bortom Vi och Dom: Teoretiska reflektioner om makt, integration och strukturell diskriminering, Rapport av Utredningen om makt, integration och strukturell diskriminering.</p>
<p>SOU 2005:56,  Det blågula glashuset: Strukturell diskriminering i Sverige, Betänkande från utredningen om strukturell diskriminering på grund av etnisk eller religiös tillhörighet.</p>
<p>Strömblad, Per (2003)  Politik på stadens skuggsida, Statsvetenskapliga institutionen, Uppsala Universitet.</p>
<p>Strömblad, Per & Borevi, Karin (2004) ”Engagemang, mångfald och integration: En introduktion”, i: Borevi, Karin & Strömblad, Per (red.) Engagemang, mångfald och integration: Om möjligheter och hinder för politisk jämlikhet,  SOU 2004: 49, Rapport från Integrationspolitiska maktutredningen.</p>
<p>Tesfahuney, Mekonnen (2005) ”Universalism”, i: de los Reyes, Paulina & Kamali, Masoud (red.) Bortom Vi och Dom: Teoretiska reflektioner om makt, integration och strukturell diskriminering,  SOU 2005: 41, Rapport av Utredningen om makt, integration och strukturell diskriminering.</p>
<p>Tesfahuney, Mekonnen & Dahlstedt, Magnus (under utgivning) ”Labyrint av läger: Undantagstillstånd, övervakningsansamlingar och migration”, i: Lövgren, Sofia & Johansson, Kerstin (red.) Viljan att styra: Individ, samhälle och välfärdens styrningspraktiker  [preliminär titel], Lund: Studentlitteratur.</p>
<p>Thomsson, Heléne (2002) ”Feministiskt integrationsarbete: Eller vem ska definiera vems behov?”, i: de los Reyes, Paulina, et al. (red.)  Maktens (o)lika förklädnader: Kön, klass & etnicitet i det postkoloniala Sverige, Stockholm: Atlas.</p>
<p>Urban, Susanne (2005)  Att ordna staden: Den nya storstadspolitiken växer fram, Lund: Arkiv.</p>
<p>Wängnerud, Lena (1998) Kvinnorepresentation,  Lund: Studentlitteratur.</p>
<p>Young, Iris Marion (2000)  Att kasta tjejkast: Texter om feminism och rättvisa, Stockholm: Atlas.</p>
<p>Yuval-Davis, Nira (2005) ”Rasism, kosmopolitanism och nutida tillhörighetspolitik”, i: Dahlstedt, Magnus & Lindberg, Ingemar (red.) Bortom rasismer i Europa,  Stockholm: Agora.</p>
<p>Ålund, Aleksandra (1997)  Multikultiungdom: Kön, etnicitet, identitet, Lund: Studentlitteratur.</p>
<h2>Statens offentliga utredningar 2005</h2>
<p>Kronologisk förteckning</p>
<p>Ku.</p>
<p>En granskning av rymningarna från Kumla, Hall, Norrtälje och Mariefred 2004. Ju.</p>
<p>Reformerat regelverk för handel med försvarsmateriel. UD.</p>
<p>Från införande till utförande. M.</p>
<p>Rätt till jakt och fiske i lappmarkerna och på renbetesfjällen. Jo.</p>
<p>Kunskapsöversikt över utvärderingar av storstadspolitikens lokala utvecklingsavtal. Ju. integration och strukturell diskriminering. Ju. – befolkningsutveckling, arbetsmarknad i förändring, internationell utblick. N. – smartare konsumtion. Jo. liv – jämställdhetspolitiken mot nya mål. + Forskarrapporter. + Sammanfattning N.</p>
<p>Metoder, utformning, register och expertkompetens. M.</p>
<p>Röster om etnisk diskriminering. Ju. + Bilagor. S.</p>
<p>Om planering och byggande. Del 1+2. M. + Särtryck: Mål och förslag. + Bilaga: Kunskapsöversikt. S.</p>
<p>Stimulans till bättre vård och behandling. S. – en samlad förvaltning med politisk styrning. N. – inventera mera eller återvinn kunskapen? M. förslag. Del 1 Huvudrapport. Del 2 Expertrapporter. Fi.</p>
<p>Om strukturell diskriminering och politiskt deltagande. Ju.</p>
<p>Systematisk förteckning</p>
<h2>Justitiedepartementet</h2>
<p>Säkert inlåst?</p>
<p>En granskning av rymningarna från Kumla, Hall, Norrtälje och Mariefred 2004. [6]</p>
<p>Konsumentskydd vid modemkapning. [20] Storstad i rörelse.</p>
<p>Kunskapsöversikt över utvärderingar av storstadspolitikens lokala utvecklingsavtal. [29]</p>
<p>Tillgång till elektronisk kommunikation i brottsutredningar m.m. [38]</p>
<p>Rätten till mitt språk</p>
<p>Förstärkt minoritetsskydd. [40] Bortom Vi och Dom.</p>
<p>Teoretiska reflektioner om makt, integration och strukturell diskriminering. [41]</p>
<p>Vårdnad – Boende – Umgänge. Barnets bästa, föräldrars ansvar.</p>
<p>Framtidens kriminalvård. Del 1+2. [54] Det blågula glashuset. – strukturell diskriminering i Sverige. [56] Ny reglering av offentliga uppköpserbjudanden. [58] Sverige inifrån.</p>
<p>Röster om etnisk diskriminering. [69] Polisens behov av stöd i samband med terrorismbekämpning. [70]</p>
<p>En ny uppgifts- och ansvarsfördelning mellan polis och åklagare. [84]</p>
<p>Betalningsansvar vid obehörig användning av kontokort m.m. [108]</p>
<p>Föräldraansvar och åtgärder till skydd för barn i internationella situationer – 1996 års Haagkonvention m.m. [111]</p>
<p>Demokrati på svenska?</p>
<p>Om strukturell diskriminering och politiskt deltagande. [112]</p>
<h2>Utrikesdepartementet</h2>
<p>KRUT</p>
<p>Reformerat regelverk för handel med försvarsmateriel.[9]</p>
<p>Effektivare handläggning av anknytningsärenden. [14]</p>
<p>Familjeåterförening och fri rörlighet för tredjelandsmedborgare. [15]</p>
<p>Unionsmedborgares rörlighet inom EU. [49]</p>
<p>Anhörigåterförening. [103]</p>
<p>Förslag till strategisk handlingsplan för Sveriges bidrag till den globala bekämpningen av smittsamma sjukdomar. [107]</p>
<h2>Försvarsdepartementet</h2>
<p>Behov av rörlig ledningsstödsresurs. [8]</p>
<p>Säker information. Förslag till informationssäkerhetspolitik. [42]</p>
<p>Efter flodvågen – det första halvåret. [60] Informationssäkerhetspolitik.</p>
<p>Organisatoriska konsekvenser. [71] Styrningen av insatsförsvaret. [92]</p>
<p>En effektiv förvaltning för insatsförsvaret. [96]</p>
<h2>Socialdepartementet</h2>
<p>Gränslös utmaning – alkoholpolitik i ny tid. [25]</p>
<p>Mobil med bil. Ett nytt synsätt på bilstöd och färdtjänst. + Bilaga, lättläst och Daisy. [26]</p>
<p>Socialtjänsten och den fria rörligheten. [34]</p>
<p>Registerkontroll av personal vid hem för vård eller boende som tar emot barn eller unga. [65] Reformerad föräldraförsäkring.</p>
<p>Kärlek Omvårdnad Trygghet.+ Bilagor. [73]</p>
<p>Källan till en chans. Nationell handlingsplan för den sociala barn- och ungdomsvården. + Särtryck: Mål och förslag. + Bilaga: Kunskapsöversikt. [81] Personer med tungt missbruk.</p>
<p>Stimulans till bättre vård och behandling. [82]</p>
<p>Vräkning och hemlöshet – drabbar också barn. [88]</p>
<p>På den assistansberättigades uppdrag. God kvalitet i personlig assistans – ändamålsenlig användning av assistansersättning. [100]</p>
<h2>Finansdepartementet</h2>
<p>Försvarsfastigheter – information till riksdagen och effektiv lokalförsörjning. [7]</p>
<p>Reformerat system för insättningsgarantin. [16]</p>
<p>Prospektansvar. [18]</p>
<p>Beskattningen vid omstruktureringar enligt fusionsdirektivet. [19]</p>
<p>Vinstandelar. [21]</p>
<p>Nya upphandlingsregler. [22] en BRASkatt? – beskattning av avfall som förbränns. [23]</p>
<p>Dubbel bosättning för ökad rörlighet. [28] Regeringens stabsmyndigheter. [32]</p>
<p>Krav på kassaregister Effektivare utredning av ekobrott. [35]</p>
<p>Beskattning när tillgångar värderas till verkligt värde. [53]</p>
<p>Enhetlig eller differentierad mervärdesskatt? + Bilagedel. [57]</p>
<p>Personuppgifter för samhällets behov. [61] en BRASkatt! – beskattning av avfall som deponeras. [64]</p>
<p>Regionala stimulansåtgärder inom skatteområdet. [68]</p>
<p>Tillsyn på försäkringsområdet. [85]</p>
<p>Svårnavigerat? Premiepensionssparande på rätt kurs. [87]</p>
<p>Vissa företagsskattefrågor. [99] Sverige och tsunamin – granskning och förslag. Del 1 Huvudrapport. Del 2 Expertrapporter. [104]</p>
<p>Jämförelsevis. Styrning och uppföljning med nyckeltal i kommuner och landsting. [110]</p>
<h2>Utbildnings- och kulturdepartementet</h2>
<p>Radio och TV i allmänhetens tjänst. Riktlinjer för en ny tillståndsperiod. [1]</p>
<p>Radio och TV i allmänhetens tjänst. Finansiering och skatter. [2]</p>
<p>Sveriges tillträde till 1995 års Unidroitkonvention om stulna eller olagligt utförda kulturföremål. [3]</p>
<p>Bokpriskommissionens slutrapport.</p>
<p>Det skall vara billigt att köpa böcker och tidskrifter. [12]</p>
<p>Lördagsdistribution av dagstidningar. [13] Stödet till utbildningsvetenskaplig forskning. [31]</p>
<p>Tolkutbildning – nya former för nya krav. [37]</p>
<p>Ett utvecklat resurstilldelningssystem för högskolans grundutbildning. [48]</p>
<p>Anpassning av radio- och TV-lagen till den digitala tekniken. [62]</p>
<p>Etikprövningslagstiftningen – vissa ändringsförslag. [78]</p>
<p>Uppdragsarkeologi i tiden. [80] Agenda för mångkultur.</p>
<p>Programförklaring och kalendarium för Mångkulturåret 2006. [91]</p>
<p>Nyttiggörande av högskoleuppfinningar. [95]</p>
<p>Utan timplan – för målinriktat lärande. [101]</p>
<p>Utan timplan – forskning och utvärdering. [102]</p>
<h2>Jordbruksdepartementet</h2>
<p>Vem får jaga och fiska?</p>
<p>Rätt till jakt och fiske i lappmarkerna och på renbetesfjällen. [17]</p>
<p>Den svenska fiskerikontrollen – en utvärdering. [27]</p>
<p>På väg mot ... En hållbar landsbygdsutveckling. [36]</p>
<p>Smiley: Hygien och redlighet i livsmedelshanteringen. [44]</p>
<p>Bilen, Biffen, Bostaden. Hållbara laster – smartare konsumtion. [51]</p>
<p>Avgiftsfinansierad livsmedels-, djurskydds- och foderkontroll – för en högre och jämnare kvalitet. [52]</p>
<p>Nytt djurhälsoregister – bättre nytta och ökad säkerhet. [74]</p>
<p>Hundgöra – att göra hundar som gör nytta. [75]</p>
<p>Fiskevårdens finansiering. [76]</p>
<p>Vem får jaga och fiska? Historia, folkrätt och miljö. [79]</p>
<p>Behörighet och ansvar inom djurens hälso- och sjukvård. [98]</p>
<h2>Miljö- och samhällsbyggnadsdepartementet</h2>
<p>Handla för bättre klimat.</p>
<p>Från införande till utförande. [10]</p>
<p>Lagen om byggfelsförsäkring. En utvärdering. [30]</p>
<p>Fjärrvärme och kraftvärme i framtiden. [33]</p>
<p>Kärnavfall – barriärerna, biosfären och samhället. [47]</p>
<p>Bättre inomhusmiljö. [55]</p>
<p>Miljöbalken; miljökvalitetsnormer, miljöorganisationerna i miljöprocessen och avgifter. [59]</p>
<p>Tryggare leveranser. Fjärrvärme efter konkurs. [63]</p>
<p>Energideklarationer.</p>
<p>Metoder, utformning, register och expertkompetens. [67]</p>
<p>Får jag lov?</p>
<p>Om planering och byggande. Del 1+2. [77]</p>
<p>Kärnavfall – kostnader och finansiering. [83] Kunskap för biologisk mångfald – inventera</p>
<h2>Näringsdepartementet</h2>
<p>Liberalisering, regler och marknader. [4] Postmarknad i förändring. [5] Välfärdsverksamhet för sjömän. [11] Arbetslivsinriktad rehabilitering.</p>
<p>Framtida organisation för Arbetslivs- tjänster och Samhall Resurs AB. [24]</p>
<p>Skog till nytta för alla? [39]</p>
<p>Säkra förare på moped, snöskoter och</p>
<p>terränghjuling. [45]</p>
<p>Bättre arbetslivsinriktad rehabilitering. En fusion mellan Arbetslivstjänster och Samhall Resurs AB. [46]</p>
<p>Arbetskraftsinvandring till Sverige</p>
<p>– befolkningsutveckling, arbetsmarknad i förändring, internationell utblick. [50]</p>
<p>Makt att forma samhället och sitt eget</p>
<p>liv – jämställdhetspolitiken mot nya mål. + Forskarrapporter.</p>
<p>+ Sammanfattning. [66]</p>
<p>Alkolås – nyckel till nollvisionen. [72] Ägaransvar vid trafikbrott. [86]</p>
<p>Bevakning av kollektivavtals efterlevnad. [89]</p>
<p>Stärkt konkurrenskraft och sysselsättning</p>
<p>i en ny geografi – en samlad förvaltning med politisk styrning. [93]</p>
<p>När en räcker. Mastdelning för miljön. [97] Stärkt rätt till heltidsanställning. [105] Partiell ledighet. [106] Yrkesförarkompetens. [109]</p>
