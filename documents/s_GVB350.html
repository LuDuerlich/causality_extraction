<h1>Sammanfattning</h1>
<h2></h2>
<p>Bakgrund</p>
<p>Sverige har utvecklats till ett land som i dag präglas av en betydande etnisk, kulturell, social, språklig och religiös mångfald. Denna mångfald av människor med olika bakgrunder, erfarenheter och perspektiv speglas inte alltid i vårt offentligt finansierade kulturliv. Vi vet genom tidigare genomförda undersökningar (se bland annat Pripp, Plisch & Printz Werner 2004) att det finns skillnader när det gäller vilka människor som utövar och tar del av offentligt finansierad kultur och vilka som sällan eller aldrig gör det. Andelen konstnärliga upphovsmän, utövare och kulturadministratörer med utomsvensk eller minoritetsbakgrund utgör fortfarande en mindre andel av de yrkesmässigt verksamma inom det offentligfinansierade kulturlivet även om en viss positiv utveckling har skett under senare år. Samtidigt har det särskilda ansvar som offentligt finansierad kulturverksamhet har att vända sig till och inkludera hela den svenska befolkningen förtydligats ytterligare. Utgångspunkten är att alla människors erfarenheter, kunskaper och perspektiv ska speglas och tas tillvara såväl hos anställda och utövare, i valet av utställningar, uppsättningar och andra produktioner, som hos besökare, brukare och publik.</p>
<p>Uppdraget</p>
<p>Regeringen beslutade i december 2004 att utlysa 2006 till Mångkulturår i Sverige. För att på ett nationellt plan svara för samordning av förberedelser och genomförande av Mångkulturåret 2006 tillkallade regeringen en särskild samordnare. Uppdraget var att i samarbete med olika aktörer inom kultur- och utbildningsområdet utarbeta ett program för Mångkulturåret och att vara ett stöd för berörda aktörer inför och under Mångkulturåret 2006. Samordnaren</p>
<p>hade också till uppdrag att skapa underlag för en långsiktig förändring av kulturlivet med syfte att öka den etniska och kulturella mångfalden och lämna förslag på hur denna bäst kan främjas inom det offentligfinansierade kulturlivet. Till stöd för samordnaren inrättades ett sekretariat med två sekreterare.</p>
<p>Syftet med Mångkulturåret 2006 var att på ett bestående sätt öka alla invånares möjligheter att delta i kulturlivet och att skapa ett samspel mellan olika kulturtraditioner. Syftet var också att skapa incitament för att offentligt finansierade kulturverksamheter på ett tydligt sätt speglar och införlivar den etniska och kulturella mångfald som finns i dagens Sverige (Direktiv 2004:169).</p>
<p>Regeringen beslutade i maj 2005 att ge i uppdrag åt myndigheter, stiftelser och bolag inom kulturområdet, universitet och högskolor med konstnärliga utbildningar, samt ett antal svenska ambassader utomlands (sammanlagt 54 stycken) att under 2005 förbereda sin medverkan i Mångkulturåret 2006 och att under 2006 genomföra verksamheter. Regeringen inbjöd samtidigt landets samtliga kommuner, landsting, regioner och länsstyrelser samt andra myndigheter, regionala kulturinstitutioner, organisationer, föreningar med flera (sammanlagt 630 stycken) att delta i Mångkulturåret 2006.</p>
<p>Mångkulturåret 2006 invigdes officiellt den 11 februari 2006 i Stockholm, Göteborg, Malmö och Umeå.</p>
<p>Arbetssätt och metod</p>
<p>Samordnarens och sekretariatets arbetssätt och metod har präglats av dialog, förhandling och förankring med företrädare för kultur- och utbildningsområdets olika verksamheter. Centrala ledord i arbetet har varit långsiktighet, dialog, samverkan, medvetandegörande och förändring. Inledningsvis handlade samordnarens arbete om att genom samtal, möten och på andra sätt inhämta kunskaper och erfarenheter om mångfaldsarbete inom kulturlivet.</p>
<p>Samordnaren gjorde tidigt bedömningen att det för att kunna genomföra uppdraget var viktigt att utgå ifrån en bredare mångfaldskontext som förutom etnisk och kulturell mångfald också handlade om att inkludera perspektiv som kön, ålder, utbildningsbakgrund, sexuell läggning och funktionalitet i kulturlivet.</p>
<p>Även om fokus har legat på de myndigheter och institutioner som fick ett särskilt uppdrag av regeringen att medverka i Mång-</p>
<p>kulturåret 2006, har samordnaren även lagt stor vikt vid att ta tillvara de fria kulturaktörernas erfarenheter och kunskaper av hur man kan arbeta för att skapa ett mer inkluderande och öppet kulturliv. Flera av dessa aktörer har i många år arbetat för att hitta och utveckla nya arbetssätt och metoder för att skapa delaktighet och öka tillgängligheten till kultur- och utbildningsverksamhet.</p>
<p>Samordnaren har sett som sin uppgift att ifrågasätta rådande normer, strukturer och nätverk inom kultur- och utbildningsområdet. Stor vikt har därför lagts vid att bland annat bidra till att skapa nya och öppna upp befintliga nätverk och mötesplatser, där människor med olika bakgrunder, kunskaper och erfarenheter kan mötas och inspireras av varandra.</p>
<p>Under våren och sommaren 2005 präglades arbetet till stor del av att i samarbete med olika aktörer inom kultur- och utbildningsområdet utarbeta ett program för Mångkulturåret 2006. Samordnaren överlämnade i oktober 2005 delbetänkandet Agenda för mångkultur (SOU 2005:91) med programförklaring och kalendarium för Mångkulturåret 2006 till regeringen. I betänkandet redovisade fler än 350 aktörer på lokal, regional och nationell nivå runt om i Sverige sina planerade aktiviteter och verksamheter inom ramen för Mångkulturåret 2006.</p>
<p>Inför, under och efter Mångkulturåret 2006 har samordnaren lagt stor vikt vid ett utåtriktat och kommunikativt arbetssätt. Samordnaren har stått som värd för ett flertal konferenser, seminarier, samtal och möten runt om i Sverige för att ta del av och inhämta kunskaper och erfarenheter om hur man kan arbeta för en ökad etnisk och kulturell mångfald. En viktig utgångspunkt för samordnaren har varit att synliggöra hinder och belysa möjligheter för ökad mångfald i kulturlivet och ta del av goda exempel på mångfaldsarbete såväl nationellt som internationellt. En viktig resurs i samordnarens arbete har varit de regionala konsulenter för mångkultur som idag finns i åtta landsting och regioner. Samordnaren har även haft en expertgrupp med rådgivande funktion till sitt förfogande.</p>
<p>Under senare delen av 2006 och under 2007 har fokus för samordnarens och sekretariatets arbete legat på att analysera erfarenheterna av Mångkulturåret 2006 och till regeringen lämna förslag på hur ett fortsatt långsiktigt och ansvarsfullt arbete för en ökad mångfald i det offentligt finansierade kulturlivet kan bedrivas. Ett viktigt steg i detta arbete har varit att träffa chefer och rektorer för samtliga myndigheter och institutioner inom kultur- och utbild-</p>
<p>ningsområdet och genom samrådsmöten diskutera möjligheter och hinder i arbetet för en ökad mångfald inom kultur- och utbildningsområdet.</p>
<p>Övergripande slutsatser</p>
<p>Ett av syftena med Mångkulturåret 2006 var att skapa incitament för att offentligt finansierade kulturverksamheter på ett tydligt sätt speglar och införlivar den etniska och kulturella mångfald som finns i dagens Sverige (Dir. 2004:169). Med utgångspunkt från den analys av erfarenheterna från Mångkulturåret 2006 som har gjorts gör samordnaren bedömningen att det inom offentligt finansierad kulturverksamhet på lokal, regional och nationell nivå i Sverige finns en stark och ökande vilja att arbeta för en ökad etnisk och kulturell mångfald i kulturlivet, men att kunskaperna och viljan är ojämnt fördelade inom och mellan olika kulturverksamheter.</p>
<p>Intresset för att medverka inom ramen för året har varit stort. Myndigheter, centrala, regionala och lokala kulturinstitutioner, universitet, högskolor, kommuner, landsting, regioner, länsstyrelser, organisationer, föreningar och andra aktörer har på olika sätt uppmärksammat mångfaldsfrågorna i sina verksamheter och i kulturlivet i stort. Genom bland annat utställningar, uppsättningar och andra produktioner, konferenser, seminarier och dokumentationsarbeten har det mångkulturella Sverige skildrats på museer, scener och film, inom dansen, musiken och litteraturen, och i andra sammanhang.</p>
<p>Tre huvudinriktningar kan urskiljas inom framförallt kulturmyndigheternas och institutionernas verksamhet under Mångkulturåret 2006. Det har dels handlat om ett internt arbete med att förändra strukturer, se över riktlinjer för rekrytering av anställda, och utbilda personalen i mångfaldsfrågor. Det har också handlat om att diskutera innehållet i verksamheten, valet av teman för produktioner, och hur man skildrar det mångkulturella Sveriges utveckling, samt hur man når ut med sin verksamhet och vilka arbetssätt och metoder som kan användas för att nå en större och bredare publik.</p>
<p>Samordnarens samrådsförfarande med de storstadskommuner som omfattas av regeringens storstadsarbete visar att endast ett fåtal regionala och nationella kulturinstitutioner under 2006 har samverkat med lokala aktörer i de kommun- och stadsdelar som</p>
<p>omfattas av arbetet. Många kulturmyndigheter och institutioner har svårt att nå ut till, för dem, ”nya områden” och få fler människor att känna sig delaktiga i den offentligt finansierade kultur som de själva är med och bekostar. Offentligt finansierade kulturinstitutioner med uppdrag att nå ut till hela samhället behöver, enligt samordnarens bedömning, bli bättre på att nå fler människor med sin verksamhet, inte enbart i storstädernas förortsområden utan även på mindre orter och i samhällen i glesbygden. Kulturinstitutionerna behöver också hitta och ingå i nya samverkansformer med aktörer på nationell, regional, lokal och internationell nivå för att tillvarata den kunskap och de erfarenheter som finns runt om i Sverige, inte minst i det fria kulturlivet.</p>
<p>Mångkulturåret 2006 har bidragit till att lyfta upp frågan om mångfald i kulturlivet på den offentliga dagordningen och ökat medvetenheten hos beslutsfattare, kulturutövare och publik om betydelsen av ett mer öppet och inkluderande kulturliv. Året har också förtydligat det ansvar som offentligt finansierad kulturverksamhet har att vända sig till hela befolkningen och i sin verksamhet spegla den mångfald av människors olika kunskaper, erfarenheter och perspektiv som finns.</p>
<p>Samordnaren har med utgångspunkt från de hinder för ökad mångfald i kulturlivet som har identifierats pekat på behovet av att utifrån flera olika perspektiv se över såväl det interna som det externa mångfaldsarbetet inom den offentligt finansierade kulturverksamheten. Det handlar bland annat om att tydliggöra ansvaret för myndigheters och institutioners mångfaldsarbete, att se över rekryterings- och antagningsarbetet för att få fler människor med olika kunskaper, erfarenheter och perspektiv som anställda och studenter inom kultur- och utbildningsområdet, samt att hitta metoder så att fler människor som känner sig distanserade från och sällan eller aldrig besöker offentligt finansierade kulturinstitutioner ska kunna finna anledning att besöka och bli delaktiga och berörda av verksamheten.</p>
<p>Kapitelsammanfattning</p>
<p>I kapitel 1 redogörs för bakgrund, utgångspunkter, syfte och målsättningar med Mångkulturåret 2006. Samordnarens uppdrag och arbete presenteras och en diskussion om kulturpolitikens mål och inriktning samt teoretiska utgångspunkter förs.</p>
<p>I kapitel 2 redogörs för samordnarens erfarenheter av det interna och externa arbetet under Mångkulturåret 2006, kulturmyndigheternas och institutionernas insatser under 2006 analyseras och diskuteras, satsningar på lokal och regional nivå i kommuner, landsting, regioner och länsstyrelser presenteras, och kulturens roll inom ramen för regeringens storstadsarbete diskuteras. Vidare redogörs för mångkulturkonsulenternas arbete, Statens kulturråds uppdrag och inriktning diskuteras, samt flera goda nationella och internationella exempel presenteras.</p>
<p>I kapitel 3 redogörs för förslag gällande framförallt institutionerna, förslag ges till hur regleringsbreven kan utformas och tillsättningen av chefer och styrelser förändras för att öka mångfalden i kulturlivet, exempel på metodstöd presenteras, samtidigt som förslag till uppdrag inom ramen för samordnarens metod förhandling och förankring presenteras.</p>
<p>I kapitel 4 redogörs för förslag gällande nya metoder och modeller för kulturlivet i Sverige som bland annat berör Statens kulturråd, utbildningsprogram för anställda och styrelseledamöter, samt förslag till uppdrag till aktörer inom kulturlivet samt myndigheter och institutioner inom ramen för samordnarens metod förhandling och förankring.</p>
<p>I kapitel 5 diskuteras förslag gällande internationellt samarbete och utbyte som berör förslag till uppdrag inom ramen för samordnarens metod förhandling och förankring.</p>
<p>Essäerna i betänkandet</p>
<p>Som en fortsättning på och en fördjupning av vissa aspekter av det interna arbetet har samordnaren valt att inkludera ett antal essäer i betänkandet. Essäerna fyller flera funktioner. De är en vidareutveckling av flera av de samtal som samordnaren och sekreterarna haft med olika aktörer under Mångkulturåret. De ger möjlighet till fördjupning i några specifika frågor och essäformen låter också fler röster komma till tals med en egen röst direkt i betänkandet.</p>
<p>I essäerna framförs åsikter eller förslag till förändring av svensk kulturpolitik, tankar som inte alla har plockats upp av samordnaren och tagits vidare till att till exempel bli ett förslag som samordnaren lägger. Skribenterna står själva för sina texter och de åsikter som ges utrymme där. Samordnarens förslag och analys av året presenteras i betänkandet endast i den ordinarie texten. Vissa av förslagen har inspirerats av essäförfattarnas.</p>
<p>Essäerna är placerade i olika kapitel i betänkandet, i anslutning till de texter de rent tematiskt berör. I det inledande kapitlet ligger Lawen Mohtadis text om intersektionalitet, Qaisar Mahmoods om de olika begrepp som använts inom integrationsarbetet och Per Wirténs om kosmopolitik. Wirténs text var ursprungligen ett tal som framfördes på Mångkulturårets avslutande seminarium på Moderna Museet den 3 april 2007 och innehåller en analys av innebörden av olika begrepp, som till exempel mångkultur och ett förslag till begreppsförändring. Wirtén slår ett slag för kosmopolitiken, de politiska handlingar som är det som borde förena ett land, snarare än en viss kultur. Han framhåller också varje människas rätt och möjlighet att byta platta i ”mosaiken”, den sammansättning av olika människor med olika ursprung som utgör ett samhälle. Mohtadi presenterar, med hjälp av intervjuer med fyra olika forskare, det intersektionella perspektivet och visar på hur det kan användas i praktiken. Mahmood varnar för riskerna med att byta ut ord utan att definiera noga vad man menar med dem – och konstaterar att det senaste och mest använda ordet just nu när integrationsfrågan kommer på tal är utanförskap.</p>
<p>I kapitel två analyserar Moa Matthis mediebevakningen av Mångkulturåret. Hon visar bland annat hur årets stora fråga, den om hur de ansvariga för de stora kulturinstitutionerna ska förmås att ta sitt ansvar för den etniska och kulturella mångfalden, helt försvann i medierna. Det som skrevs handlade istället mycket om kritiska synpunkter på själva året eller samordnarens arbete. Carlos Díaz presenterar i samma kapitel i sin text ”Strategier för mångfaldsfrämjande rekryteringar eller magkänsla?” konkreta tips för hur man kan agera medvetet vid rekryteringar för att öka mångfalden inom sin institution. Oscar Pripp diskuterar med många konkreta exempel de likheter som finns mellan de kultursatsningar som gjorts och görs för att öka integrationen från 1970-talet och framåt. Essän berör ett av samordnarens och sekreterarnas oftast diskuterade ämnen: kultur som mål, och kultur som medel och de gränser däremellan som ibland är svåra att dra.</p>
<p>I kapitel fyra presenterar Ulrika Lorentzi ett antal kulturarbetare som alla på något sätt i sin verksamhet berör kulturell mångfald. Några av dem har jobbat just i sådana projekt som diskuteras i Pripps essä, andra jobbar inte i särskilda satsningar som syftar till att förbättra integrationen eller öka mångfalden inom kultursektorn,</p>
<p>men kommer ändå i kontakt med frågorna. Gunilla Kindstrand diskuterar i sin essä riskerna med den traditionella syn på kulturarvsfrågor som kommer till uttryck bland annat i de stödformer som finns inom EU. Nya invånare i regioner som Hälsingland stängs nästan helt ute från möjligheter att driva kulturprojekt när stora delar av pengarna går till projekt som fokuserar ett traditionellt kulturarv.</p>
<p>Chris Torch visar i sin essä i kapitel fem på problem med den svenska internationella kulturpolitiken idag och kommer med förslag på vad som borde göras istället. Bland annat analyserar han Sveriges passiva roll i EU:s kulturarbete.</p>
<p>Huvudförslag</p>
<p>Med utgångspunkt från bland annat ovanstående analys och övergripande slutsatser föreslår samordnaren följande:</p>
<p>• Uppdrag till 23 myndigheter, stiftelser, institutioner och bolag inom kulturområdet samt universitet och högskolor med konstnärliga utbildningar att fördjupa det interna och externa mångfaldsarbetet</p>
<p>Samordnaren föreslår att dessa, utifrån sina specifika ansvars- och verksamhetsområden, ges särskilda uppdrag som bland annat berör rekryterings- och antagningsarbetet, publikarbetet, med mera (se de tre avsnitten om förhandling och förankring under rubrikerna ”Vägen in måste bli bredare”, ”Ställ högre krav på metodutveckling” samt ”Utveckla och intensifiera det internationella arbetet”).</p>
<p>• Utveckling och förstärkning av bidragen till kulturpolitisk utvecklingsverksamhet</p>
<p>Samordnaren föreslår att det skapas en ny anslagspost i Statens kulturråds anslag 28:2 Bidrag till allmän kulturverksamhet, utveckling samt internationellt kulturutbyte och samarbete. Den nya anslagsposten får namnet Kulturpolitisk utvecklingsverksamhet och får ett anslag på 68 miljoner kronor. Den finansieras genom en sammanslagning av anslagsposterna:</p>
<p>Insatser för utvecklingsverksamhet och allmän kulturverksamhet, inklusive länskonsulenterna (21 miljoner kronor),</p>
<p>Bidrag till centrala amatörkulturorganisationer, lokalhållande organisationer och länsbildningsförbund (12 miljoner kronor),</p>
<p>Bidrag och andra insatser till nationella minoriteters språk och kultur (8 miljoner kronor),</p>
<p>Bidrag och andra insatser för kultur i arbetslivet och funktionshindrades deltagande i kulturlivet (17 miljoner kronor),</p>
<p>Bidrag till mångkulturella organisationer med tvär-</p>
<p>Dessutom tillförs anslagsposten 6 miljoner kronor från de 10 miljoner kronor per år (2008–2010) som regeringen avsatte till främjandet av etnisk och kulturell mångfald och interkulturell dialog i 2007 års ekonomiska vårproposition (prop. 2006/07:100).</p>
<p>Samordnaren föreslår även att Statens kulturråd får i uppdrag att informera om möjligheten att söka bidrag för kulturpolitisk verksamhet till grupper som arbetar med kulturell mångfald och interkulturell dialog.</p>
<p>• 10 miljoner kronor i organisationsstöd till organisationer som arbetar med kulturell mångfald, interkulturell dialog och interkulturellt utbyte</p>
<p>Samordnaren föreslår att 10 miljoner kronor av anslagsposten Kulturpolitisk utvecklingsverksamhet ska fördelas som organisationsstöd till kulturpolitiska aktörer som arbetar med kulturell mångfald, interkulturell dialog och internationellt utbyte. Organisationsstödet finansieras genom att lägga ihop:</p>
<p>anslaget till mångkulturella organisationer på 4 miljoner kronor,</p>
<p>10 procent av anslagsposterna Insatser för utvecklingsverksamhet och allmän kulturverksamhet inklusive länskonsulenterna, Bidrag till centrala amatörkulturorganisationer, lokalhållande organisationer och länsbildningsförbund, samt Bidrag och andra insatser för kultur i arbetslivet och funktionshindrades deltagande i kulturlivet,</p>
<p>1 miljon kronor från de 10 miljoner kronor per år (2008–2010) som regeringen avsatte till främjandet av</p>
<p>etnisk och kulturell mångfald och interkulturell dialog i 2007 års ekonomiska vårproposition (prop. 2006/07:100).</p>
<p>Samordnaren föreslår att Statens kulturråd får i uppdrag att undersöka möjligheten att bevilja organisationsstöd för treårsperioder.</p>
<p>• 5 miljoner kronor per år till anslagsposten ”Mångfald är framtiden” till projekt för strategisk kulturpolitisk metodutveckling för kulturell mångfald och interkulturell dialog</p>
<p>Samordnaren föreslår att Statens kulturråd tilldelas 5 miljoner kronor per år till anslagsposten ”Mångfald är framtiden” som ska fördelas till projekt för strategisk kulturpolitisk metodutveckling för kulturell mångfald. Bedömningarna av ansökningarna ska göras av en referensgrupp som är tillsatt på två år. Det ska inte finnas krav på medfinansiering för att få stöd. Projekten ska utvärderas i samrådsgrupper med Statens kulturråd, referensgruppen och de organisationer som fått stöd. Förslaget finansieras med medel från de 10 miljoner kronor per år (2008–2010) som regeringen avsatte till främjandet av etnisk och kulturell mångfald och interkulturell dialog i 2007 års ekonomiska vårproposition (prop. 2006/07:100).</p>
<p>• Nya mål och återrapporteringskrav i statliga kulturmyndigheters och institutioners regleringsbrev</p>
<p>Samordnaren föreslår att ett nytt mål om att myndigheter och institutioner, inom ramen för sin ordinarie verksamhet och med befintliga medel, i högre utsträckning än idag ska nå ut till geografiska områden och platser dit myndigheten/institutionen tidigare endast nått ut i begränsad omfattning, ska skrivas in i regleringsbreven för samtliga myndigheter, stiftelser, institutioner och bolag inom Kulturdepartementets ansvarsområde.</p>
