<h1>Sammanfattning</h1>
<h2></h2>
<p>I detta betänkande behandlas dels en del principiella frågor vid överföringen av medel till de nya buffertfonderna i APfondssystemet, dels en del speciella frågor som aktualiserats under utredningsarbetets gång och som kan kräva olika former av ställningstaganden från regeringens sida.</p>
<p>Vad gäller överföringen till Riksgäldskontoret föreslås att regeringen för att underlätta det fortsatta arbetet fattar ett principbeslut om sammansättningen. Den bör innefatta 85 mdkr statspapper, varav 10 mdkr bör vara realränteobligationer. Återstoden 70 mdkr blir då bostadspapper. Förslaget innebär alltså att inleveransen till drygt hälften kommer att bestå av statspapper. Inleveransen av bostadspapper blir betydligt större än vad som följer av proportionerna i fondernas innehav. Andelen realränteobligationer blir däremot ungefär hälften av vad den skulle bli vid en proportionell inleverans. Till det närmare innehållet i inleveransen återkommer jag i mitt slutbetänkande i höst.</p>
<p>Utgångspunkten för fördelningen av kvarvarande tillgångar mellan de fyra nya AP-fonderna bör enligt min mening vara en proportionell fördelning. Vissa mindre avvikelser från en ren proportionalitet kan dock vara motiverade och torde också kunna hanteras utan att komplexiteten blir alltför stor. Även till denna fråga återkommer jag i höstens betänkande.</p>
<p>Redan nu föreslås dock en annan form för regeringens beslut och dess verkställighet än vad som är utgångspunkten i utredningens direktiv. Enligt direktiven skall jag i slutet av oktober presentera ett förslag till fördelning av tillgångar och detta förslag skall baseras på de uppgifter som då är tillgängliga beträffande</p>
<p>fondernas innehav och värdet på dessa tillgångar. Med utgångspunkt i detta skall regeringen sedan fatta ett beslut i november eller december.</p>
<p>Enligt min mening är det bättre att gå direkt på förhållandena vid årsskiftet. Jag föreslår därför att jag i mitt slutbetänkande lämnar förslag till principer för hur olika typer av tillgångar skall fördelas mellan de fyra AP-fonderna. Exakt vilka värdepapper som sedan kommer att fördelas blir beroende av sammansättningen på de tillgångar som finns i AP-fonderna vid årsskiftet. I regeringsbeslutet bör även preciseras vilken värderingsmetod som skall användas vid den slutliga fördelningen.</p>
<p>Fördelen med denna form för regeringsbeslut är att detta kan fattas utan att innehållet i de olika fondernas portföljer i sin helhet måste värderas två gånger — först som underlag för utredningen och för regeringsbeslutet, sedan när den slutliga fördelningen skall göras.</p>
<p>I detta betänkande föreslås också en modifiering av placeringsreglerna avseende onoterade aktier. De regler som avses träda i kraft vid årsskiftet innebär att de nya buffertfonderna inte får placera i den form av riskkapitalbolag där visserligen placerarna äger aktier i ett antal oftast nystartade företag, men där rösträtten för aktierna genom särskilda avtal överlåtits på speciella riskkapitalbolag som tar över motsvarande ägaransvar i de nya bolagen. Erfarenheterna hittills har visat att detta är en intressant placeringsmöjlighet som innehåller betydande utvecklingsmöjligheter. Andra liknande fondförvaltare — t.ex. försäkringsbolag — har möjlighet att placera i sådana företag och det finns knappast några starka skäl för att inte ge buffertfonderna samma möjligheter. Förutsättningen bör dock vara att fonden varaktigt avstått från att själv utöva ett aktivt ägande i bolaget, dvs. åtagit sig att inte själv rösta för de aktier fonden innehar i bolaget. En regel härom kan exempelvis infogas som ett nytt undantag utöver de två som redan finns i 4 kap. 5 § lagen om allmänna pensionsfonder.</p>
<p>Jag föreslår också att Tredje respektive Fjärde AP-fondens nuvarande innehav av onoterade aktier förvaltas separat av Fjärde AP-fonden på motsvarande sätt som Första AP-fondens</p>
<p>förvaltning av fordringsrätter som inte är utgivna för allmän omsättning. På så vis undviker man både värderingsproblem och en del andra problem som skulle uppstå om aktierna i stället överfördes till Sjätte AP-fonden. De medel som inflyter från den särskilda förvaltningen skall delas lika mellan de fyra APfonderna.</p>
<p>Även de olika slag av kontraktsrättigheter som finns i APfonderna, t.ex. tilläggsköpeskillingar som endast utfaller om särskilda villkor som fonderna inte rår över uppfylls, föreslås förvaltas separat i Fjärde AP-fonden. Också de medel som eventuellt inflyter från denna förvaltning skall fördelas lika mellan de fyra fonderna.</p>
