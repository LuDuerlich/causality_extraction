<h1>Till statsrådet och ungdomsministern</h1>
<h2></h2>
<p>Den 6 februari 2003 beslutade regeringen att tillkalla en särskild utredare med uppgift att kartlägga och ge närmare kunskap om ungdomar i åldern 16–24 år som inte studerar, arbetar eller söker arbete. Ungdomsstyrelsens generaldirektör Leif Linde förordnades den 7 februari som särskild utredare. Den 24 februari förordnades Fil dr Verica Sojanovic och Fil dr Anders Kassman som sekreterare. Utredningen antog namnet ”Utredningen om unga utanför”.</p>
<p>Till sin hjälp har utredaren bl.a. haft en referensgrupp med framförallt unga personer med erfarenheter från arbete med unga utanför. Referensgruppen har bestått av: Anna Angelin, forskare från Institutionen för vårdvetenskap och socialt arbete, Växjö universitet; Elisabeth Castaneda, projektledare från Lunda Nova Näringslivscenter som drivs av Spånga-Tensta Stadsdelsförvaltning i samverkan med andra parter; Tomas Eliasson, projektledare Gamla Tingshuset, handledare för ungdomsverksamheten i Östersund; Jan Elofsson, verksamhetschef för Communicare, som verkar för att stimulera ungdomar till nytänkande och entreprenörskap i Värmland; Johan Ingelskog, Ungdomssekreterare vid LO; Linda Sparrliden, projektledare vid Lugna gatan, Fryshuset i Stockholm; Sevgi Zengin, Ungdomsrådsledare i Botkyrka kommun; Lena Ståhl och Maria Götherström, departementssekreterare vid arbetsmarknadsenheten, Näringsdepartementet; Annika Bengtsson, departementssekreterare vid gymnasieenheten, Utbildningsdepartementet; Urban Lindberg, departementssekreterare vid Socialdepartementet; Gudrun Dahlberg, departementssekreterare vid ungdomspolitiska enheten, Utbildningsdepartementet.</p>
<p>Många andra har direkt eller indirekt bidragit till att denna utredning blivit till. Först vill vi rikta ett stort tack till alla unga utanför, som låtit sig intervjuas eller har skickat brev till oss och på så sätt generöst bidragit med sina idéer och livserfarenheter. Vi vill också tacka alla personer vid olika myndigheter och organisationer samt verksamma på fältet som bidragit med expertkunskap. Vi tackar även Svenska kommunförbundet och Lunarstorm som haft upprop på sina webbplatser. Ett särskilt tack går till Fil dr Eva Franzén vid Epidemiologiskt centrum, Socialstyrelsen som skrivit betänkandets andra kapitel och även hjälpt oss med statistiska analyser i framförallt det första kapitlet.</p>
<p>Utredningen överlämnar nu betänkandet ”Unga utanför” och har därmed slutfört sitt uppdrag.</p>
<p>Stockholm i oktober 2003,</p>
<p>Leif Linde /Anders Kassman</p>
<p>Verica Stojanovic</p>
<h2>Författningsförslag</h2>
<h2>Lag om kommuners uppföljningsansvar</h2>
<p>Utfärdad den xx. Enligt riksdagens beslut. 1 § I denna lag finns föreskrifter om kommuners skyldighet att vidta åtgärder för att stärka ungas förutsättningar och kompetens för gymnasiestudier, annan utbildning och arbete.</p>
<p>Skyldigheten omfattar alla ungdomar i en kommun som inte fyllt 20 år men som fullgjort sin skolplikt och som inte går i gymnasieskola, gymnasiesärskola eller motsvarande utbildning och som inte har gått igenom utbildning på ett nationellt program i gymnasieskolan, gymnasiesärskolan eller motsvarande utbildning. 2 § Kommunerna skall kontinuerligt hålla sig informerade om hur de ungdomar som anges i 1 § är sysselsatta. 3 § Kommunerna skall söka upp och återkommande erbjuda individuella insatser till de ungdomar som anges i 1 §. Insatserna skall erbjudas i enlighet med en insatsplan. Insatsplanen skall utformas efter den enskildes behov och förutsättningar och skall upprättas i samråd med den unge samt följas upp kontinuerligt. Insatserna kan bestå av orientering, vägledning, praktik, motivationsskapande åtgärder och kompletterande grundskoleutbildning. Den unge har rätt till heltidsaktiviteter. 4 § Regeringen eller den myndighet som regeringen bestämmer får meddela föreskrifter om skyldighet för kommunerna att lämna sådana sakuppgifter om verksamheten och sådan verksamhetsredovisning som behövs för uppföljning och utvärdering av verksamheten.</p>
<p>Denna lag träder i kraft den 1 januari 2005.</p>
