<h1>Sammanfattning</h1>
<h2></h2>
<p>Kultursamverkansutredningen har haft i uppdrag att se över Riksutställningars roll och uppdrag och föreslå lämpliga förändringar. Syftet är att ge förbättrade möjligheter att utveckla utställningsmediet i hela landet så att publiken kan möta utställningar av hög kvalitet. Utredaren ska bl.a. beakta museisektorns behov av kompetensmässigt stöd och de prioriteringar som i dag gäller för Riksutställningar när det gäller barn och unga och samtida konst. Se direktiv i bilaga 1.</p>
<p>Ett underlag för utredningens arbete har varit den kartläggning som Kulturdepartementet tagit fram och som bygger på intervjuer med en rad intressenter som har beröringspunkter med Riksutställningars verksamhet. Utredningen har också själv haft en rad möten med olika aktörer på området.</p>
<h2>Riksutställningars tillkomst och utveckling</h2>
<p>Riksutställningar inleddes som en försöksverksamhet 1965 och omvandlades till stiftelse 1976. Den museiutredning som presenterades 1994 föreslog att Riksutställningar skulle bli en efterfrågestyrd organisation där önskemålen från olika samarbetspartners runt om i landet i huvudsak styrde vad organisationen arbetade med. I propositionen som presenterades 1996 valde den dåvarande regeringen dock att inte gå på den linjen. Istället omvandlades Riksutställningar från stiftelse till att bli en myndighet fr.o.m. 1998.</p>
<p>I Kulturutredningens betänkande som lades fram i februari 2009 föreslogs att Riksutställningar skulle slås samman med Riksantikvarieämbetet, Statens konstråd, Arkitekturmuseet och Nämnden för hemslöjdsfrågor. I propositionen Tid för kultur  bifölls inte förslaget. I stället angavs att Riksutställningar skulle minska sin produktion av vandringsutställningar och få ett uppdrag som var mer inriktat på expertstöd och kompetensutveckling.</p>
<p>Riksutställningar har genom åren satsat på såväl stora utställningsprojekt som mindre produktioner riktade till skolor, bibliotek och andra samlingslokaler. Utställningarna har inte sällan haft samhällsdebatterande teman.</p>
<p>Beslutet att omlokalisera Riksutställningar till Gotland fattades 2005 och fullföljdes genom att nya lokaler invigdes 2008. Konsekvenserna har bl.a. blivit ökade kostnader och att nästan all personal bytts ut. Flytten har också gjort att Riksutställningar omprövat sin verksamhet i många delar.</p>
<h2>Utställare och konstförmedlare i Sverige</h2>
<p>Det finns uppskattningsvis cirka 2 000 museer och konsthallar i Sverige. Av dessa har ungefär 250 minst en person anställd på heltid. På museerna gjordes 2008 cirka 18 miljoner besök. De totala intäkterna för museiväsendet uppgick 2008 till närmare 4 miljarder kronor. Staten är den största finansiären av museernas verksamhet, därefter kommer kommuner och landsting. Kommunerna driver och finansierar dock de flesta konsthallarna.</p>
<p>Inom samtidskonstområdet är förutom Riksutställningar Moderna museet och Statens konstråd viktiga statliga aktörer. Statens kulturråd fördelar stöd till utställare av samtidskonst och Konstnärsnämnden bidrar genom att ge bildkonstnärer stipendier och genom att administrera det internationella konstnärsprogrammet Iaspis. Staten är även medfinansiär till konstkonsulenternas verksamhet, vilken bedrivs i 15 län och har landstingen som huvudmän. Landstingens stöd till samtidskonsten sker i övrigt huvudsakligen via stödet till de regionala museerna. Kommunerna är viktiga lokala aktörer för samtidskonsten genom stödet till kommunala konsthallar.</p>
<p>Andra viktiga aktörer inom konstområdet är Konstfrämjandet, Sveriges Konstföreningar samt Folkets Hus och Parker, Våra Gårdar och Sveriges Bygdegårdar.</p>
<p>Utställningsområdet har på senare år professionaliserats och akademiserats i stigande grad. Högre utbildningar i museologi och utställningsproduktion finns på många platser runt om i Sverige. Det finns också flera företag som på kommersiell basis erbjuder tjänster inom utställningsområdet.</p>
<h2>Riksutställningars nuvarande verksamhet</h2>
<p>Riksutställningar har till uppgift att producera, förmedla och arrangera turnerande utställningar i syfte att ge perspektiv på samtiden och samhällsutvecklingen. Myndigheten ska förmedla kunskaper och erfarenheter samt erbjuda tekniska tjänster till andra som vill arbeta med utställningar. Myndigheten är en enrådighetsmyndighet utan insynsråd. Riksutställningar har i dag litet mer än 40 personer anställda. Innan flytten till Gotland uppgick personalstyrkan till 60–70 personer. Riksutställningar hade 2010 ett anslag på cirka 47 miljoner kronor. En anslagsminskning på fem miljoner kronor är aviserad 2011.</p>
<p>Riksutställningar har sedan flytten till Gotland inte kommit upp i den produktionsvolym av vandringsutställningar som man tidigare hade. År 2009 turnerade 13 utställningar. Innan flytten låg siffran runt 25. Av utställningarna var åtta riktade mot barn och unga och sju hade inslag av samtidskonst. Riksutställningar har i samband med sina turnerande utställningar samarbetat med 76 utställningsarrangörer runt om i landet. Utställningarna har producerats i samarbete med, och i något fall på uppdrag av, ett flertal olika organisationer, myndigheter och institutioner. Riksutställningar arbetar på olika sätt med att utveckla utställningsmediet, genom bl.a. kurser, utveckling av nya utställningsformat och genom att publicera nyhetsbrev och handledningar.</p>
<h2>Överväganden om Riksutställningars framtida verksamhetsform</h2>
<p>Det har inte legat inom ramen för vårt uppdrag att lämna förslag om en nedläggning av Riksutställningar som självständig myndighet. Vi gör dessutom bedömningen att Riksutställningar, har förutsättningar att utveckla sin verksamhet. Dock har utredningen mot bakgrund av den utveckling som sker i omvärlden och de synpunkter som vi tagit del av under utredningsarbetet funnit anledning att resonera kring vilka alternativen skulle vara till den nuvarande verksamhetsformen. Ett alternativ skulle kunna vara att slå samman myndigheten med andra myndigheter med liknande uppdrag såsom Moderna museet eller Statens konstråd. Ett annat att Riksutställningars anslag i stället fördelades som utvecklings- och bidragsmedel till regionala och lokala museer och utställare.</p>
<p>Ytterligare ett alternativ vore att ge stöd till uppbyggnaden av ett produktions- och arrangörsnätverk för vandringsutställningar.</p>
<h2>Ett förändrat uppdrag för Riksutställningar</h2>
<p>Utredningen föreslår att regeringens uppdrag till Riksutställningar i instruktion och regleringsbrev förändras och anpassas till en ny roll som innebär minskad produktion av vandringsutställningar och ökat fokus på omvärldsanalys och tekniskt stöd. Riksutställningar besitter hög kompetens när det gäller utställningar för barn och unga och bör fortsatt ha detta som en särskild prioritering. Utredningen föreslår också att Riksutställningar bör behålla sitt samtidskonstuppdrag, men inrikta verksamheten på stöd till arrangörer.</p>
<p>Vi föreslår vidare att det museipedagogiska uppdraget som riktar sig till länsmuseerna ska upphöra eller omformuleras och att återrapporteringskravet när det gäller att öka samlingarnas rörlighet stryks ur regleringsbrevet.</p>
<p>Riksutställningar bör utöka sin samverkan med relevanta universitet, högskolor och andra forskningsinstitutioner som arbetar med utställningsmediet och med konstpedagogik. Riksutställningars lokaler bör i ökad omfattning kunna användas i utbildningssammanhang för experimentella och nyskapande projekt inom området.</p>
<p>Utredningen föreslår att Riksutställningars anslag bör behållas på den nivå som är beräknad för 2011.</p>
