<h1>Till statsrådet Berit Andnor</h1>
<h2></h2>
<p>Genom beslut vid regeringssammanträde den 11 oktober 2001 bemyndigade regeringen dåvarande statsrådet i socialdepartementet Ingela Thalén att tillkalla en delegation med uppdrag att se över och arbeta med frågor om barns rätt till en stimulerande, trygg och säker uppväxtmiljö. (Dir. 2001:79)</p>
<p>Barnsäkerhetsdelegationen överlämnar nu sitt betänkande Från barnolycksfall till barns rätt till säkerhet och utveckling (SOU 2003:127).</p>
<p>Som ett led i arbetet har delegationen uppdragit åt forskare och andra experter att utarbeta ett antal rapporter som utgjort underlag för arbetet. Vi publicerar dessa rapporter i denna bok, bilagedel till betänkandet, eftersom de utgör ett värdefullt bidrag till diskussionen om hur barns rätt till säkerhet och utveckling ytterligare kan förbättras. Barnsäkerhetsdelegationens ledamöter har inte tagit ställning till innehållet i de enskilda rapporterna. Det är författarnas egna analyser och slutsatser som presenteras och varje författare ansvarar själv för innehållet.</p>
<p>Delegationen vill rikta ett varmt tack till författarna.</p>
<p>Stockholm december 2003.</p>
<p>Agneta Karlsson</p>
<p>Bilaga 1</p>
<h2>Olycksfall, skador och säkerhet</h2>
<p>Professor Ragnar Andersson</p>
<p>Inledning</p>
<p>Barnsäkerhetsdelegationens uppdrag talar om behovet av att ytterligare motverka olycksfall  och skador  för att på så sätt förbättra säkerheten  för barn och ungdomar. I samma andetag sägs att sjukdomsförebyggande verksamhet och skador till följd av brott ska ligga utanför uppdraget. Detta till synes klara budskap kan vid närmare påseende uppfattas som motsägelsefullt, bl.a. beroende på skillnader mellan olika sektorsområden kring vad som anses ligga i de ovan kursiverade begreppen, särskilt ”olycka” och ”skada”. En analys kring dessa begrepp, med förslag om hur delegationen kan navigera sig ut ur begreppsförvirringen, kan därför vara på sin plats.</p>
<p>Olycka och olycksfall</p>
<p>Vetenskapliga definitioner av begreppet ”olycka” (accident) brukar vanligen fånga tre element. Det rör sig enligt dessa definitioner om händelser som samtidigt uppvisar viss plötslighet, oavsiktlighet  och förutsättningar att kunna skada person, egendom eller andra värden (Andersson, 2002).</p>
<p>Såsom är fallet med många andra teoretiska begrepp är olycksbegreppet inte helt enkelt att avgränsa i praktiken (Andersson, 1991). Plötsligheten kan variera från momentana händelser som trafikolyckor och fall, till utdragna förlopp såsom bränder och kemikalieutsläpp. Oavsiktligheten är ofta uppenbar men kan ibland också vara diskutabel, som exempelvis vid vissa skadehändelser i samband med lag- och kampidrotter, barns lek och interaktion på skolgårdar, etc. Skadekonsekvensernas art och knytning till händelsen, slutligen, kan också variera alltifrån mycket manifesta och direkta personskador, såsom frakturer och stukningar, till bagatellskador, skador som visar sig först efter lång tid, endast materiella skador, eller kanske inga skador alls. I det sistnämnda fallet talar man då inom vissa verksamhetsområden snarare om tillbud istället för olycka.</p>
<p>Det närbesläktade begreppet ”olycksfall” har en tydligare koppling till personskada. Begreppet förekommer inom såväl lagstiftning, t ex ifråga om arbetsmiljön, som i praktisk verksamhet, t.ex. inom den medicinska vården. Det har ofta en dubbel innebörd med hänsyftning till dels den händelse som givit upphov till skadan (synonymt med ”olycka”), dels också till själva personskadan och patienten. Många sjukhus, exempelvis, har ett särskilt intag för olycksfall. Det som tas in genom ett sådant intag, dvs. själva ”olycksfallet”, är patienten med sin skada.</p>
<p>Skada</p>
<p>På engelska förekommer inte distinktionen mellan olycka och olycksfall, utan begreppet ”accident” används med båda innebörderna. Det kan vara en bidragande orsak till att man internationellt och särskilt från medicinskt håll på senare tid starkt kommit att ifrågasätta användningen av begreppet ”accident” till förmån för det mer medicinskt orienterade begreppet ”injury” (skada) (Baker, 1984). Skadebegreppet syftar då entydigt på personskador till följd av plötsliga händelser och utesluter liknande händelser som inte medfört kroppsliga personskador (tillbud). Det är dock samtidigt bredare i så måtto att det även innefattar kroppsskador till följd av avsiktliga händelser, dvs. våld och självskadliga handlingar. Därför brukar skadebegreppet underindelas i avsiktliga och oavsiktliga skador. Begreppet olycksfall är då närmast synonymt med oavsiktlig kroppsskada. Det medicinska skadebegreppet emanerar ur ett synsätt där skador betraktas som en grupp sjukdomar som alla (i princip) har gemensamt att de anses förorsakade av energipåverkan utöver den utsatta kroppsvävnadens toleransnivå.</p>
<p>Andra motiveringar som brukar lyftas fram som argument för att skadebegreppet skulle vara att föredra framför ”olycka” eller ”olycksfall” handlar om att olycksbegreppet påstås vara associerat med ödestro och föreställningar om att sådana händelser varken kan förutses eller förebyggas. Att använda begreppet olycka skulle därmed motverka strävan mot rationellt förebyggande. Detta budskap har drivits med stort eftertryck från bl.a. det amerikanska folkhälsoinstitutet Centers for Disease Control, CDC, och fått gehör även hos vissa vetenskapliga tidskrifter, t ex British Medical Journal, BMJ, som år 2001 bannlyste ordet ”accident” med nyssnämnda motivering (BMJ, 2001).</p>
<p>Det finns dock knappast något vetenskapligt stöd för farhågan att ett visst ordval skulle ha sådan negativ inverkan, vilket kan vara intressant att notera mot bakgrund av att den aktuella ståndpunkten särskilt omhuldas av instanser som annars brukar understryka vikten av att policies på hälsoområdet ska vara evidensbaserade. Däremot kan man befara att en alltför strikt hållning i denna terminologifråga kan utvecklas till ett allvarligt semantiskt hinder för den tvärsektoriella och tvärprofessionella samverkan alla säger sig eftersträva, t.ex. mellan hälsosektorn, å ena sidan, och specialsektorer som trafiksäkerhet, arbetsmiljö, produktsäkerhet, räddningstjänst, m.fl. områden å den andra sidan, där olycksbegreppet har en etablerad och till synes oproblematisk användning.</p>
<p>Ett balanserat förhållningssätt synes därför tala för en samtidig användning av båda begreppen; olycka när man syftar på själva händelsen och skada när det är den kroppsliga hälsokonsekvensen som avses. Inte minst i det förebyggande arbetet är denna distinktion mellan händelse och effekt grundläggande eftersom prevention ofta riktas mot båda leden av ett skadeförlopp. I samband med statistisk analys och beskrivning är det dock nästan alltid mer korrekt att tala om skador eftersom det i regel är antalet personskador som läggs till grund för redovisningen. En fördel med skadebegreppet är dessutom att det erbjuder en möjlighet att kringgå den ofta svårbedömda frågan om avsiktlighet. Den hierarkiskt uppbyggda internationella klassifikation, ICD, som ligger till grund för redovisning av hälsodata i Sverige liksom i många andra länder, skiljer beträffande skador mellan skadans natur och dess yttre omständigheter. För skadans natur (själva diagnosen) görs ingen indelning efter avsikt. Sårskador, förgiftningar, frakturer, etc., redovisas således sammantaget oavsett bakomliggande orsak. När det gäller yttre orsaker görs däremot en uppdelning mellan oavsiktliga skador (”olycksfall”) och avsiktliga skador (vålds- och självskador).</p>
<p>Vid analys av skadedata måste man också vara klar över skadebegreppets begränsningar i förhållande till olycksbegreppet. Den viktigaste begränsningen ligger i skadebegreppets knytning till omedelbara kroppsskador. Sålunda utesluter begreppet såväl psykiska skador, t.ex. post-traumatiska stressyndrom, som vissa kroppsliga sjukdomar som kan ha sin uppkomst i plötsliga olycksliknande händelser, t.ex. cancer efter miljöutsläpp, smitta överförd via sår/blodkontakt, m.m. Det utesluter också effekter av fysiska och psykiska trauman av mer upprepad natur, t ex mobbning samt repetitiv muskuloskeletal belastning. Skadebegreppet ger således på intet sätt en uttömmande beskrivning av olyckors och liknande händelsers hälsokonsekvenser. Dessutom utesluter det medicinska skadebegreppet en rad ytterligare hälsotillstånd av mer sjukdomsliknande natur men som i vardagligt språkbruk benämns i termer av skada, t.ex. hörselskador, synskador, strålskador, alkoholskador, tobaksskador, liksom olika typer av skadlig psykosocial påverkan genom stress, understimulering, etc.</p>
<p>Allt detta sammantaget bidrar till en ofta ganska förvirrad diskussion när medicinsk expertis, experter från andra sektorer och allmänhet försöker kommunicera med skadebegreppet i fokus. Till detta bidrar ytterligare den numera utbredda vanan inom hälsoområdet att beteckna själva skadorna som avsiktliga eller oavsiktliga, inte händelserna som ger upphov till dem. En glidning har också skett kring våldsbegreppet till att i ökande grad omfatta även självskadliga handlingar. Man talar således numera om ”selfdirected viloence” vs. ”interpersonal violence” (WHO, 2002). Ett försök att reda ut begreppen redovisas i figur 1. Centralt i figuren återfinns begreppen olycka och skada relaterade som orsak och effekt. Som sidoordnade och delvis överlappande begrepp (p.g.a. avgränsnings- och definitionssvårigheter) återfinns det interpersonella och självskadliga våldet på orsaksnivå, resp. sjukdom och psykosociala konsekvenser på effektnivå.</p>
<p>Olycksbegreppet i svensk lagstiftning och myndighetspraxis</p>
<p>Både olycks- och olycksfallsbegreppen är vanligt förekommande i svensk säkerhetslagstiftning inom olika områden. Arbetsmiljölagstiftningen talar t.ex. om åtgärder mot ohälsa och olycksfall i arbetet och ställer mot detta begreppspar termerna hälsa och säkerhet som ett korresponderande begreppspar för att beskriva vad som bör uppnås eller värnas. Arbetsskadeförsäkringslagen, LAF, som ligger till grund för den officiella arbetsskadestatistiken, kräver rapportering till försäkringskassan vid fall av personskada i samband med arbetet eller vid färd till och från arbetet. Skadorna kan vara omedelbara och klassas då som arbets- eller färdolycksfall, eller resultat av längre inverkan och klassas då som arbetssjukdomar. När det gäller arbets- och färdolycksfall är det alltså själva personskadan som klassas som olycksfall, inte den händelse som orsakade skadan. Däremot har beskrivningen av händelsen/förloppet betydelse för vilka skador som klassas som olycksfall resp. sjukdom. Viktigt att notera är att begreppet arbetsolycksfall inte förutsätter oavsiktlighet. Även skador till följd av våld i arbetet betraktas sålunda som arbetsolycksfall enligt lagen om arbetsskadeförsäkring.</p>
<p>Ett motsvarande synsätt återfinns inom räddningstjänstlagstiftningen. Inom detta verksamhetsfält talar man bl.a. om ”skydd mot olyckor” och syftar då i realiteten på ett brett spektrum av händelser där frågan om avsiktlighet har underordnad betydelse. Enligt räddningstjänstlagens förarbeten menas med olycka en plötslig händelse som har skadlig inverkan på människor, miljö eller egendom. Händelsen kan vara avsiktlig eller ej. I räddningstjänstlagens definition av olycka ingår således även händelser som självmord, våld, terrorangrepp, sabotage och liknande.</p>
<p>Hälso- och sjukvårdslagen förutsätter att förebyggande och hälsofrämjande insatser utvecklas mot de stora folksjukdomarna, inklusive skador. Ett tvärsektoriellt nationellt olycksfalls förebyggande program initierades därför redan under 1980-talet med bas inom Socialstyrelsen. Programmet överfördes senare till Folkhälsoinstitutet i samband med institutets bildande och namnändrades samtidigt till nationella skadeprogrammet, dels under inflytande av den ovannämnda internationella debatten kring olycksfallsbegreppet, dels också som resultat av en medveten strävan att successivt inordna även våldsskador och suicidskador under programmets verksamhet. Programmet har nyligen (år 2002), med anledning av Folkhälsoinstitutets ombildning till Statens Folkhälsoinstitut, överförts till Räddningsverket. Programmet har därvid ånyo namnändrats, denna gång till det nationella skadeförebyggande  programmet för att betona preventionsaspekten, men avses i övrigt fortsätta att drivas med samma bredd och inriktning som tidigare, dvs. inkl vålds- och suicidskador, inom ramen för verkets överordnade uppdrag ”skydd mot olyckor”.</p>
<p>Sjukdom</p>
<p>Oavsiktlig Avsiktlig skada skada (olycksfall)</p>
<p>Skada (arbets-)</p>
<p>Hälsa (inkl skador)</p>
<p>Egendom</p>
<p>Om brottsaspekten</p>
<p>Att sortera bort skador till följd av brott låter sig inte enkelt göras. Gällande regler i brottsbalken kriminaliserar nämligen framkallande av fara och vållande till annans död eller kroppsskada genom vårdslöshet eller oaktsamhet, som ofta är fallet vid olyckor, lika väl som genom uppsåt. Till detta kan sägas att varken olycks- eller våldsbekämpning i modern tappning ser den juridiska hanteringen som någon särskilt central strategi för prevention. Snarare bör den ses som ett komplement till en mer socialt och folkhälsovetenskapligt orienterad huvudstrategi som handlar om att påverka människors kunskaper, attityder och beteenden, liksom att förändra sådana samhällsstrukturella och miljörelaterade förhållanden som framkallar eller vidmakthåller och legitimerar risker av olika slag. Detta s.k. säkerhetsfrämjande arbete är ett långsiktigt socialt och politiskt arbete som förenar all skadeprevention och där frågan om intentionalitet har en delvis underordnad betydelse. Det bör därför finnas tungt vägande skäl att i ett framåtsyftande resonemang kring barnsäkerhet ta utgångspunkt i en analys av hela skadepanoramat.</p>
<p>Begreppet säkerhet</p>
<p>En möjlighet att undgå semantiska och definitionsmässiga problem kring begreppen olycka, olycksfall och skada kan vara att istället luta sig mot det mer generella och positiva begreppet säkerhet, som ju också har stöd i delegationens direktiv. Säkerhet har brukat definieras som motsatsen till (eller frånvaro av) olycksrisk, men har alltmer kommit att breddas till frånvaro av risk för oönskade händelser i allmänhet, inkl. våld, självskadliga händelser, brott m.m. Ett aktuellt försök att i WHO:s namn definiera säkerhet (safety) innefattar dessutom upplevelsen av säkerhet, dvs. det man i dagligt tal delvis brukar lägga i begreppet trygghet (Maurice et al., 2001). Givetvis kan en absolut frånvaro av verklig eller upplevd risk knappast uppfattas som särskilt realistisk, utan det är snarare den relativa graden av riskfrånvaro och förekomsten av ett systematiskt och målinriktat arbete mot minskade risker som motiverar att något beskrivs som säkert. Därför har säkerhetsbegreppet med tiden kommit att bli alltmer processinriktat, med syftning på just systematiken och målmedvetenheten i strävan att kontrollera risker av olika slag (Montreal Declaration, 2002).</p>
<p>Fördelarna med säkerhetsbegreppet är således dess bredare koppling till olika typer av risker och problem, samt dess positiva mål- och processorienterade innebörd. Det är också ett begrepp som har djup språklig, juridisk, professionell och politisk förankring inom en mängd områden av relevans i detta sammanhang, t.ex. barnsäkerhet, trafiksäkerhet, flygsäkerhet, sjösäkerhet, fjällsäkerhet, etc. Säkerhetsbegreppet är inte låst mot en viss definition av t.ex. begreppet skada utan erbjuder en öppenhet att även se till risker som kanske strikt definitionsmässigt faller utanför olycksfalls- och skadebegreppen, men som ändå kan förefalla angelägna att ta upp inom ramen för ett modernt säkerhetstänkande. Säkerhetsbegreppet medger därigenom en mer öppen och flexibel möjlighet att inom resp. verksamhetsfält och utifrån den aktuella problembilden närmare definiera vilka typer av händelser och risker som är särskilt angelägna att uppmärksamma ur säkerhetssynpunkt, vare sig dessa är av avsiktlig eller oavsiktlig natur. Flygsäkerheten har exempelvis alltmer kommit att fokuseras mot kapnings- och terroristproblematiken istället för traditionella olycksrisker p.g.a. en successiv förskjutning av hotbilden i denna riktning. På motsvarande sätt kan t.ex. järnvägssäkerhetsarbetet i framtiden förväntas alltmer uppmärksamma självmordsproblematiken, eftersom en dominerande andel av järnvägsrelaterade dödsfall numera är av detta slag. I takt med att de allvarligaste typerna av barnolycksfall minskar kan även barnsäkerhetsarbetet på sikt förväntas breddas mot frågor som är mer allmänt hälsorelaterade, såväl fysiskt som psykiskt och socialt.</p>
<p>Slutsats</p>
<p>Begreppen olycka och skada kompletterar varandra vid beskrivning av det riskområde som här avses. Det framtida barnsäkerhetsarbetet bör ha möjlighet att allsidigt följa utvecklingen ifråga om olyckor och skador i bred mening och utformas därefter utan onödiga konceptuella begränsningar givna på förhand. Betydelse bör i det sammanhanget även tillmätas barns upplevda hot mot sin säkerhet, liksom risker av annat slag som måhända strikt definitionsmässigt kan falla utanför olycks- eller skadebegreppen. ”Säkerhet” förefaller från denna synpunkt vara ett mer flexibelt och framsynt nyckelbegrepp än ”olycksfall” eller ”skada” som indikation på den blivande huvudmannens tilltänkta verksamhetsområde.</p>
<p>Referenser</p>
<p>Andersson R. Riskhantering ur ett folkhälsoperspektiv. Arbetsrapport Nr 8. Karlstads universitet, 2002.</p>
<p>Andersson, R., The Role of Accidentology in Occupational Injury Research. In: Arbete och hälsa, vetenskaplig skriftserie 1991:17. Ph.D. thesis.</p>
<p>Bilaga 2</p>
<h2>Barn som skadats i förskola och som behandlats vid Norrlands universitetssjukhus</h2>
<p>Rapport nr 117</p>
<p>Professor Ulf Björnstig</p>
<p>Forskningsassistent Johanna Björnstig</p>
<p>Förord</p>
<p>Föreliggande studie har genomförts med stöd från Barnsäkerhetsdelegationen för vilket ett varmt tack framförs. Insamlingen av grundmaterialet har skett inom ramen för European Home and Leisure Survillance System, ett EU-gemensamt projekt administrerat genom Epidemiologiskt Centrum vid Socialstyrelsen Analysarbetet har helt genomförts inom sjukvårdens ram vid Olycksanalysgruppen, Akut- och katastrofmedicinskt centrum och Norrlands universitetssjukhus.</p>
