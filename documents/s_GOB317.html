<h1>Sammanfattning</h1>
<h2></h2>
<p>Inledning</p>
<p>Enligt 6 § folkbokföringslagen (1991:481) skall en person folkbokföras på den fastighet och i den territoriella församling inom Svenska kyrkan där han eller hon är att anse som bosatt. I dagsläget knyts cirka 99,8 procent av den folkbokförda befolkningen till fastighet och församling, medan återstoden folkbokförs enbart i församling.</p>
<p>Utredningens huvudfråga har varit att pröva om folkbokföring alltjämt skall ske i territoriell församling när den kyrkliga indelningen genom statkyrkareformen har blivit en intern kyrklig angelägenhet. För folkbokföringsverksamheten som sådan finns inte något direkt behov av att registrera uppgift om boende i församling. Folkbokföringsuppgifterna om församling nyttjas dock på många håll i samhället. Församlingsuppgifter används exempelvis vid forskning, för framställning av statistik och för att bestämma verksamhetsområden hos myndigheter och företag. Församlingsindelningen används också i en rad författningar för att bestämma geografiska områden, bl.a. för olika ekonomiska stödåtgärder. Den nyligen införda begravningsavgiften förutsätter att skattemyndigheterna kan hänföra varje folkbokförd person till en församling.</p>
<p>Territoriell församling utmönstras ur folkbokföringslagen och ersätts med kommun</p>
<p>Som en följd av statkyrkareformen föreslår utredningen att begreppet territoriell församling i folkbokföringslagen utgår och ersätts med kommun. En person skall sålunda folkbokföras på den fastighet och i den kommun där han eller hon är att anse som bosatt. Det fåtal personer som av något skäl inte kan anses bosatta på en fastighet skall folkbokföras enbart i kommun. Uppbörden av begravnings- och kyrkoavgiften kräver dock för närvarande att skattemyndigheten fastställer en fastighet även för dessa personer. I folkbokföringsregistren skall det klart framgå att det rör sig om personer som inte bor på fastigheten.</p>
<p>Begreppen folkbokföringsort och utan känt hemvist definieras i folkbokföringslagen, folkbokföringsort med den nya innebörden att det avser den kommun en person är folkbokförd i. Begreppet födelsehemort föreslås få ändrad innebörd och skall avse den kommun där ett barn första gången blir folkbokfört.</p>
<p>Möjligheten för personer i äldreboende och utlandsstationerade statsanställda att vid flyttning ha kvar den tidigare folkbokföringsorten skall bibehållas, men följaktligen inte längre avse församlingen utan den kommun där han eller hon tidigare var bosatt. Kvarskrivna personer skall folkbokföras på sin tidigare folkbokföringsfastighet i stället för den tidigare folkbokföringsorten.</p>
<p>Vad som nu sagts medför ändringar i folkbokföringslagen. Som en följd av utredningens förslag skall utsökningsregisterlagen (1986:617) och lagen (1997:158) om röstlängdsregister ändras så att de i vissa avseenden hänvisar till kommun i stället för församling. Vidare föreslås att lagen (1999:291) om avgift till registrerat trossamfund ändras.</p>
<p>Samtliga nu angivna ändringar föreslås träda i kraft den 1 januari 2001.</p>
<p>Församlingsuppgifter skall finnas kvar i folkbokföringsregistren och i vissa andra register ytterligare några år</p>
<p>Som en följd av att Svenska kyrkan har lämnat det allmänna och fått full bestämmanderätt över församlingsindelningen bör det offentliga tillhandahållandet av uppgifter om folkbokförda personers boende i en kyrklig församling i princip upphöra. Olika användare av uppgiften behöver dock tid för omställning. Uppgifter om församling skall därför registreras inom folkbokföringen i vart fall fram till år 2005. Uppgifterna skall under samma tid finnas tillgängliga i folkbokföringsregistren och i vissa andra register. Därefter sker inte längre någon registrering inom folkbokföringen av enskilda personers boende i en församling inom Svenska kyrkan.</p>
<p>Detta medför dock inte att det allmännas befattning med församlingsuppgifter helt upphör. Uppgift om församling behövs hos skatteförvaltningen för uppbörd av främst begravningsavgiften. Uppbördssystemet kräver också att lantmäterimyndigheterna knyter varje fastighet, senare adress, till en församling.</p>
<p>Informationsflöde mellan Svenska kyrkan och vissa myndigheter</p>
<p>Systemet för uppbörd av begravningsavgiften kräver ett kontinuerligt uppgiftslämnande mellan Svenska kyrkan och vissa myndigheter angående ändrade gränser för fastigheter och församlingar. Det bör införas en författningsreglerad skyldighet för å ena sidan Svenska kyrkan att informera Lantmäteriverket, berörda lantmäterimyndigheter, Riksskatteverket och Statistiska centralbyrån om ändringar i församlingsindelningen. Å andra sidan bör myndigheter som beslutar om ändrade gränser, främst för fastigheter men också för kommuner, informera Svenska kyrkan om dessa förändringar. Utredningen föreslår att uppgiftslämnandet regleras samlat i en ny lag, som träder i kraft den 1 januari 2001.</p>
<p>Följdändringar till statkyrkareformen</p>
<p>Enligt lagen (1998:1591) om Svenska kyrkan är församlingsindelningen en intern kyrklig angelägenhet. Fortfarande skall dock församlingsgränserna ändras av det allmänna vid vissa lantmäteriförrättningar. För att kyrkan skall få full kontroll över församlingsindelningen föreslår utredningen ändringar i fastighetsbildningslagen (1970:988) och lagen (1970:991) om ändring i kommunal och ecklesiastik indelning i samband med fastighetsbildning.</p>
<p>Vidare föreslås vissa ändringar i vallagen (1997:157) som är en följd av att Svenska kyrkan har lämnat det allmänna och att valen inom kyrkan inte längre är en samhällelig angelägenhet.</p>
<p>Dessa lagändringar bör träda i kraft så snart som möjligt, dvs. den 1 januari 2001.</p>
<p>Författningar om näringsbidrag m.m. som hänför sig till församlingsindelningen</p>
<p>Slutligen gör utredningen, utan att förorda någon specifik lösning, vissa överväganden beträffande författningar i vilka församling används för att ange geografiska områden. Frågan har särskild betydelse i författningar som reglerar olika ekonomiska bidrag.</p>
<p>Ekonomiska konsekvenser</p>
<p>Utredningen föreslår alltså en förändring i två steg. Det första steget, som träder i kraft den 1 januari 2001, medför inte några beaktansvärda</p>
<p>kostnader för myndigheter eller andra. Steg nummer två är mer genomgripande. När det genomförs upphör möjligheten för företag och många myndigheter att använda sig av uppgifter om folkbokförda personers boende i kyrklig församling. Detta kräver en omställning hos många som nu använder uppgifterna. Utredningen har dock skjutit denna del av förslaget så långt på framtiden att användarna ges möjlighet att undvika snabba och kostsamma förändringar. Omställningarna bör kunna genomföras samtidigt som datasystem m.m. modifieras av andra skäl.</p>
