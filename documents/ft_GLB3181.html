<h1>SOU 1997:181</h1>
<h2>Till statsrådet och chefen för Justitiedepartementet</h2>
<p>Genom beslut den 15 maj 1997 tillkallade regeringen en särskild utredare (dir. 1997:76) med uppdrag att undersöka vilket behov svenska aktiebolag, bankaktiebolag och försäkringsaktiebolag har av att kunna ange aktiekapital och akties nominella belopp i annat än svensk valuta. Utredaren skall vidare undersöka vilket behov svenska företag har av att kunna upprätta sin finansiella redovisning i euro.</p>
<p>Med stöd av detta beslut förordnades från den 17 juni 1997 justitierådet Bo Svensson till särskild utredare.</p>
<p>Som sakkunniga i utredningen förordnades från den 18 augusti 1997 departementsrådet Sten Andersson, kanslirådet Tord Gransbo, departementssekreteraren Bo Lindén och departementssekreteraren Karin Lindgren. Karin Lindgren entledigades från utredningens arbete fr.o.m. den 22 oktober 1997 och efterträddes samma dag av departementssekreteraren Sylvia Schwaag Serger.</p>
<p>Att som experter biträda utredningen förordnades från den 18 augusti 1997 bankdirektören Jan Bökmark, förbundsjuristen Margit Knutsson, ekonomie licentiaten och juris kandidaten Rolf Skog och kanslichefen Sören Wallin.</p>
<p>Till sekreterare förordnades från den 25 augusti 1997 hovrättsassessorn Anna-Karin Winroth.</p>
<p>Utredningen har antagit namnet Utredningen om aktiekapital och redovisning i utländsk valuta.</p>
<p>Utredningen får härmed överlämna delbetänkandet Redovisning och aktiekapital i euro och annan utländsk valuta.</p>
<p>Stockholm i december 1997</p>
<p>Bo Svensson /Anna-Karin Winroth</p>
