<h1>Sammanfattning</h1>
<h2>Uppdrag att analysera för- och nackdelar med krav på transportplaner i samband med detaljplanering</h2>
<p>Utredningen  Samordning för bostadsbyggande har bland annat i uppdrag att analysera för- och nackdelar med att införa möjlighet till krav på transportplaner i detaljplanering för nyetablering av bostäder. Syftet är att sådana transportplaner kan bidra till att skapa förutsättningar för ett transporteffektivt samhälle där människor reser miljövänligt och där godstransporter samordnas.</p>
<p>Analysen ska enligt direktivet avse kommunernas möjligheter dels att själva upprätta transportplaner, dels att kunna ställa de krav som behövs för att nå ett mer transporteffektivt samhälle. Vår tolkning blir därmed att för- och nackdelar ska belysas när det gäller:</p>
<p>• kommunernas möjlighet att genom lagstadgad rätt eller andra instrument kunna ålägga byggherrar, fastighetsägare och verksamhetsutövare att upprätta transportplaner i samband med detaljplanering.</p>
<h2>Transportplanering för ett transporteffektivt samhälle</h2>
<p>Vissa begrepp som är centrala för utredningsarbetet har inte en vedertagen eller entydig definition. Utredningen har därför definierat hur begreppen tolkas i detta betänkande. Med begreppet transportplanering  avser vi planering som främjar ett transporteffektivt samhälle.  Vi har valt att tolka ett transporteffektivt samhälle som ett samhälle där människor reser miljövänligt, där godstransporter effektiviseras och där olika trafikslag ges likvärdiga förutsättningar i stadsmiljön.</p>
<p>Samtidigt vidgar vi begreppet i analysen där vi anser att transportfrågan behöver integreras med bebyggelseutveckling och inte kan ses isolerad från stadsbyggnadsstrukturer i ett rumsligt, socioekonomiskt och kulturellt perspektiv. Frågan om möjligheter att ställa krav på kommuner och enskilda näringsidkare innebär också möjlighet att påverka hur städer gestaltas och används, hur kommunal planering interagerar med övergripande transportsystem samt anpassas till samhällets mål och individers behov och beteende nu och i framtiden.</p>
<h2>Underlagsmaterial till betänkandet</h2>
<p>Frågor som är relaterade till transportplaner i samhällsplanering har behandlats i flera propositioner, betänkanden, skrivelser och myndighetsrapporter. I betänkandet refererar vi underlag som behandlar transportplanering i samband med kommunal planering och bostadsbyggande, samt relevanta styrande regelverk och deras förarbeten (benämnt ”bakgrundsmaterialet”).</p>
<p>Utredningen har vidare låtit ta fram fyra nya kunskapsunderlag: – Om krav på transportplaner i planläggning enligt plan- och bygglagen.  Carl-Johan  Engström prof. em. KTH. (Bilaga 4) – Framtidsanalys för morgondagens resor och transporter i svenska städer.  Trivector Traffic AB, Rapport 2018:63. (Bilaga 5) – Att säkra goda förutsättningar för gång och cykling som del av vardagslivet.  Järda Blix. (Bilaga 6) – Urbana godstransporter i detaljplanering,  IVL Svenska miljöinstitutet. Rapport U 6081. (Bilaga 7).</p>
<p>Av underlagsmaterialet framgår att frågan om krav på transportplaner i detaljplaneringen är tydligt kopplad till ett brett arbete för omställning till ett transporteffektivt samhälle, i syfte att uppnå målet om en fossilfri transportsektor och de av riksdagen beslutade klimatmålen.</p>
<h2>Innebörden av att ställa krav</h2>
<p>Utredningen har analyserat innebörden av möjligheten att ställa krav på transportplaner i samband med detaljplanering. I bakgrundsmaterialet finns flera förslag om att kommuner ska besluta om eller ställa krav på transportplaner. Förslagen avser såväl krav i samband med planläggning som förelägganden gentemot verksamhetsutövare i befintliga stadsmiljöer, där det saknas en koppling till plan- och bygglagen, PBL. Flera aspekter av betydelse för frågan är dock inte utklarade.</p>
<p>Det är bland annat endast exemplifierat, men inte definierat, vad en transportplan i en detaljplan kan avse eller innehålla  för en kommun respektive för en byggherre eller fastighetsägare. Andra oklarheter gäller kravens avgränsning och varaktighet  samt vilket ansvar  och vilka resurser  som fordras om kommunens möjlighet att ställa krav på annan part ska få effekt. Ytterligare frågor vi ställt oss i utredningsarbetet är vilka skeden  som avses. En kommunomfattande transportplan i översiktsplanering enligt plan- och bygglagen har annat innehåll än en transportplan i en detaljplan eller i en transportplan för enskilda kvarter.</p>
<p>En annan angelägen fråga i sammanhanget är dels hur kommunens egen transportplanering kan regleras genom plan- och bygglagen, dels vilket eller vilka regelverk  som är förenliga med en möjlighet eller en lagstadgad rätt för kommuner att ställa krav på annan part, exempelvis om en sådan rätt är förenlig med plan- och bygglagstiftningen och dess logik eller om det finns andra alternativ att utveckla.</p>
<h2>Analys av för- och nackdelar</h2>
<p>Utredningen har i enlighet med uppdraget inventerat och analyserat troliga för- och nackdelar med krav på transportplaner i detaljplanering.</p>
<p>Analysen har lett till slutsatsen att fördelarna  med ett krav eller andra former för säkerställande av måluppfyllelse överväger . Två av de viktigaste fördelarna är enligt vår analys:</p>
<p>• att planer och åtgärder för samordning av bebyggelse och transporter kan främja en likvärdig och transporteffektiv tillgänglighet för olika trafikslag i bebyggelseområden,</p>
<p>• att planer och åtgärder för samordning av bebyggelse och transporter kan bidra till bättre effektivitet i samverkan mellan olika planeringsnivåer (lokal, regional och nationell nivå) när det gäller transporter och bebyggelseutveckling.</p>
<h2>Resonemang om möjliga åtgärder för att ställa krav på transportplaner</h2>
<p>Som ett led i arbetat med att analysera för- och nackdelar med krav på transportplaner i enlighet med uppdraget, har utredningen funnit skäl att även resonera om möjliga sätt att införa eventuella krav. I ett fortsatt utredningsarbete kan åtgärder enligt följande studeras.</p>
<h2>Förtydliganden i plan- och bygglagen om kommunala transportplaner</h2>
<p>Åtgärder i form av detaljplan</p>
<p>Utredningens slutsats är att förtydliganden i plan- och bygglagen, PBL, skulle kunna främja likvärdig tillgänglighet för olika trafikslag i samband med detaljplanering. Sådana förtydliganden bör avse såväl hur tillgänglighet skapas genom planering av transportsystem, som genom hur bebyggelse och verksamheter utformas och lokaliseras.</p>
<p>Åtgärder i form av översiktsplan</p>
<p>Förtydliganden i plan- och bygglagen skulle även kunna bidra till att stärka översiktsplanens strategiska betydelse när det gäller transportsystemets koppling till regional och nationell sektorplanering och hur en kommunomfattande bebyggelse- och transportplan bättre kan samordnas i en urban och regional struktur. Kravet införs genom en precisering av begreppet ändamålsenlig struktur  i 2 kap. PBL.</p>
<h2>Möjlighet att ställa krav på byggherrar, fastighetsägare och verksamhetsutövare</h2>
<p>Utredningens bedömning är att en möjlighet, och i synnerhet en lagstadgad rätt, att säkerställa  eller ställa krav  på annan part (byggherrar, fastighetsägare, verksamhetsutövare) avseende transportåtgärder och mobilitetsprogram i samband med detaljplaner bör knytas till ett krav på att kommunerna själva har redovisat en samlad bebyggelse- och transportstruktur i samband med detaljplanering och i form av en redovisning i översiktsplanen eller i ett tillägg till översiktsplanen.</p>
<p>Våra analyser pekar också på att det inte är lämpligt att införa bestämmelser i plan- och bygglagen om kommuners rätt att ställa krav  på byggaktörer, alternativt att säkerställa  att transportåtgärder vidtas i samband med detaljplanering.</p>
<p>Utredningen menar således att eventuella krav på transportplaner  bör riktas gentemot kommunen . Krav riktade mot byggherrar, fastighetsägare och verksamhetsutövare  skulle kunna benämnas samlade åtgärdspaket för transportåtgärder , transportprogram eller mobilitetsprogram.</p>
<p>En fortsatt utredning bör omfatta hur reglering kan utvecklas, såväl genom civilrättsliga avtalsformer som genom bestämmelser med stöd av annan lagstiftning än plan- och bygglagen.</p>
<h2>Bredare analys behövs</h2>
<p>Under analysen har utredningen sett att ett bredare perspektiv behöver anläggas. Några övergripande slutsatser av denna bredare analys är följande.</p>
<p>• Nya styrmedel för transportåtgärder i befintliga bebyggelsemiljöer behöver utvecklas.</p>
<p>• Sambandet mellan mobilitet, tillgänglighet och bebyggelseutveckling behöver förtydligas.</p>
<p>• Begreppet transportplan behöver utvecklas för att vara relevant i en modern kommunal stadsplanering.</p>
<p>• Kombinationer av fysiska och beteendepåverkande åtgärder behöver tillämpas mer i stadsplaneringen. Modeller och planeringsverktyg för detta behöver utvecklas.</p>
<p>• Krav bör riktas mot att processen tillförs kunskap.</p>
<h2>Utredningens slutsatser</h2>
<p>Vi konstaterar att det finns starka skäl att föra frågan vidare om nya och bättre verktyg för en integrerad bebyggelse- och transportplanering. Samordning av planer för bebyggelse och transporter är enligt vår uppfattning en förutsättning för:</p>
<p>• att städer ska kunna utvecklas hållbart, och</p>
<p>• att klimatmålen ska kunna uppnås.</p>
<p>Utredningens slutsats är att ett fortsatt arbete även bör utreda frågan om ett transporteffektivt samhälle ur ett bredare perspektiv och undersöka möjliga vägar till säkerställande av måluppfyllelse genom olika styrmedel som kunskapstillförsel, dialog, förhandling och lagstiftning.</p>
<p>Utredningen finner starkt stöd i uppfattningen att åtgärder för samordning av bebyggelse och transporter är nödvändiga bland de aktörer vi mött och i det underlagsmaterial vi tagit del av i utredningsarbetet. Behovet understryks bland annat av Energimyndigheten med flera statliga myndigheter. Enligt Energimyndigheten är samhällsplanering det mest långsiktiga området att arbeta med för att åstadkomma en omställning.</p>
<p>Av regeringsförklaringen i januari 2019 framgår att Sverige ska bli världens första fossilfria välfärdsland. Åtgärder avseende inrikes transporter är nyckeln till måluppfyllelse. Det är också vår uppfattning att arbetet med att nå ett transporteffektivt samhälle är en av de viktigaste åtgärderna för att uppnå klimatmålen.</p>
