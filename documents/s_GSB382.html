<h1>Sammanfattning och förslag</h1>
<h2></h2>
<p>Sammanfattning</p>
<p>När EU 2004-kommittén avslutar sitt arbete den 1 januari 2005 finns det inte längre något statligt organ som har till uppgift att stimulera till bred debatt om EU och bidra till att öka kunskaperna om aktuella EU-frågor.</p>
<p>Därmed sätts det också punkt för möjligheten för bland andra ideella organisationer att få statligt stöd i sitt folkbildningsarbete om EU. En möjlighet som på olika sätt och med olika uppdragsgivare har funnits sedan 1992.</p>
<p>Inte minst med tanke på det låga och sjunkande deltagandet i Europaparlamentsvalen, i såväl Sverige som övriga EU-länder, är det av yttersta vikt att medborgarnas möjligheter att delta i EUdebatten stärks.</p>
<p>Det är mot denna bakgrund som EU 2004-kommittén på eget initiativ presenterar betänkandet Sluta strunta i EU – EU 2004kommitténs förslag till permanent bidragsgivning och utåtriktad verksamhet .</p>
<p>Bidrag och information om EU sedan 1992</p>
<p>I betänkandet redovisar kommittén den statliga bidragsgivningen till projekt om EU, som funnits sedan 1992. Bidragsgivningen har i huvudsak skett i kommitté- eller delegationsform. Kommittén kan konstatera att bidragsgivningen – med ett undantag – har kompletterats med utåtriktad verksamhet.</p>
<p>Demokrati, efterfrågan och kontinuitet viktiga skäl</p>
<p>I betänkandet konstateras att det finns flera skäl som talar för att göra denna verksamhet permanent. För det första är det en fråga</p>
<p>om demokrati. En permanent verksamhet stärker medborgarnas förutsättningar att både öka sina kunskaper och delta i debatten om EU. För det andra finns det en stor efterfrågan på stöd till organisationer i form av projektbidrag. För det tredje skulle en permanent verksamhet skapa kontinuitet. Därmed skulle inte bara kostsamma ad hoc-lösningar kunna undvikas. Verksamheten skulle även vinna i kvalitet, bli effektivare och få ett bättre genomslag.</p>
<p>Bidragsgivning bör kompletteras med utåtriktad verksamhet</p>
<p>Kommittén anser att den föreslagna verksamheten ska innehålla såväl bidragsgivning som utåtriktad verksamhet. Projektorganisationerna kan därmed arbeta i ett större sammanhang och få tillgång till innehållsligt stöd och projektledning. De utåtriktade aktiviteterna ska i första hand komplettera bidragsgivningen. Målet med aktiviteterna är att de ska erbjuda en arena för samtal. Det är också viktigt att de sprids över landet. Publikationer och webbplats bör utformas på ett sådant sätt att de bjuder in till debatt och speglar olika åsiktsritningar.</p>
<p>Opartiskt organ ska ansvara för uppgiften</p>
<p>I betänkandet betonar kommittén vikten av att den föreslagna verksamheten organiseras så att den är opartisk och företräder ett brett politiskt spektrum. Den bör också organiseras på det mest kostnadseffektiva sättet. Det är vidare av stor vikt att det i verksamheten finns tillgång till EU-kompetens.</p>
<p>Kommittén vill skapa en myndighet vid Sieps</p>
<p>Kommittén har kartlagt olika möjligheter i syfte att hitta det organ som motsvarar kraven ovan. Kommittén har också tagit del av diverse utvärderingar av annan bidragsgivning. Slutsatsen är att det mest fördelaktiga är att inrätta en ny myndighet, i form av en nämndmyndighet, och placera denna vid en värdmyndighet. Två tänkbara värdmyndigheter har studerats – Folkbildningsrådet och Sieps. Vid en samlad bedömning finner kommittén att det alternativ som ger flest synergieffekter är en lokalisering vid Sieps.</p>
<p>Disposition av betänkandet</p>
<p>Betänkandet inleds med en historik över bidragsgivning och informationsverksamhet inför och efter Sveriges EU-inträde. I kapitel 2 presenteras EU 2004-kommitténs verksamhet. Erfarenheter från annan jämförbar bidragsverksamhet sammanfattas i kapitel 3. Kapitel 4 innehåller en beskrivning av de bakomliggande skäl som har lett fram till kommitténs förslag. I kapitel 5 beskrivs innehållet i den föreslagna verksamheten. Olika organisatoriska lösningar beskrivs i kapitel 6 och i kapitel 7 presenteras budget och finansiering för den permanenta verksamheten.</p>
<p>Kommitténs förslag</p>
<p>EU 2004-kommittén föreslår att ett organ för permanent bidragsgivning och utåtriktad verksamhet inrättas. Syftet med verksamheten ska vara att stimulera till ett ökat deltagande i debatten om EU och bidra till att öka allmänhetens kunskaper om aktuella EU-frågor.</p>
<p>Det är kommitténs mening att verksamheten – i form av en nämndmyndighet – bör placeras vid Svenska institutet för europapolitiska studier, Sieps.</p>
<p>Projektbidragen ska främst vara avsedda för ideella föreningar, organisationer som drivs utan vinstintresse och skolor. Bidragen bör delas ut två gånger per år till ett sammanlagt belopp av 8–10 miljoner kronor.</p>
<p>Beslut om bidragsfördelning och inriktning för den utåtriktade verksamheten ska fattas av styrelsen för nämndmyndigheten. Styrelsen, som utses av regeringen, ska för att uppfattas som opartisk bestå av representanter för samtliga riksdagspartier.</p>
<p>Kommittén föreslår att den utåtriktade verksamheten omfattar en webbplats, publikationer, aktiviteter med geografisk spridning samt en särskild skolsatsning. Till detta behövs en årlig budget på 5 miljoner kronor.</p>
<p>Den föreslagna verksamheten kräver i fristående form 8 heltidstjänster. En placering vid Sieps medför dock samordningsvinster. Kommittén bedömer därför att antalet tjänster kan reduceras till 6 stycken om nämndmyndigheten placeras vid Sieps.</p>
