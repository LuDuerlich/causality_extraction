<h1>4 Demonstrationer vid internationella möten </h1>
<h2>4.1 Inledning</h2>
<p>Händelseförloppet i samband med Europeiska rådets möte i Göteborg i juni 2001 utgör ett i raden av liknande händelseförlopp vid politiska möten på internationell nivå under senare år.</p>
<p>Vår utgångspunkt är att händelserna i Göteborg inte kan ses som en isolerad företeelse utan som en del i ett större sammanhang. Vi har därför studerat händelserna i samband med ett antal internationella möten där protester har lett till våldsamma konfrontationer mellan demonstranter och polis med syftet att försöka finna ett mönster eller några gemensamma nämnare som kan bidra till att förklara varför opinionsyttringarna i Göteborg ledde till våldsamheter.</p>
<p>I sammanhanget vill vi emellertid noga betona att det utöver dessa demonstrationer, under 1990-talet och under de senaste åren, har genomförts ett antal motmanifestationer och fredliga demonstrationer i samband med andra internationella möten på politisk nivå. Efter G8-mötet i Genua har demonstrationer vid EU-toppmötena i Bryssel och Barcelona och vid Världsbankens möte i Washington och dess konferens i Oslo inte lett till sådana allvarliga ordningsstörningar som förekom i Göteborg. Formerna för NGO:s (NonGovernmental Organization) aktiviteter och deltagande i debatten i samband med FN-konferenserna kan också särskilt framhållas.</p>
<p>FN-konferenser i skilda ämnen har under de senaste tio åren hållits på följande platser: ¡ År 1992 i Rio de Janeiro – Hållbar utveckling ¡ År 1993 i Wien – Mänskliga rättigheter ¡ År 1994 i Kairo – Befolkning och utveckling ¡ År 1995 i Köpenhamn – Social utveckling</p>
<p>Varje konferens har härefter vart femte år följts upp med en ny konferens.</p>
<p>NGO:s har vid dessa FN-konferenser fokuserat sin kritik på konsekvenserna av globaliseringen, liksom man gjort i samband med andra internationella politiska möten. Likaså har det vid FNkonferenserna genomförts större demonstrationer och andra former av missnöjesyttringar men utan att de har lett till våldsamheter.</p>
<p>En möjlig anledning till det positiva utfallet skulle kunna vara att FN bland demonstranterna har en annan legitimitet som organisation än t.ex. Världsbanken och Internationella valutafonden, vilket bl.a. beror på att de anser att representation och röststrukturer i de senare organisationerna förstärker den rika världens makt. En annan anledning kan vara att FN har en större öppenhet och transparens än vad de andra organisationerna har. FN spelar inte heller någon avgörande roll för den internationella ekonomiska politiken.</p>
<p>Vid FN-konferensen i Rio de Janeiro den 1–12 juni 1992 arrangerades t.ex. en parallellkonferens till den officiella FN-konferensen, med deltagande av mellan 10 000 och 20 000 personer från olika NGO:s. Som arrangör för detta NGO-forum stod ”Our common future”, en folkrörelse som hade ett nära samarbete med FN-konferensen. I Rio de Janeiro genomfördes flera olika NGOinitiativ. Till exempel gick ett antal rörelser samman och skrev ett eget handelsprogram som alternativ till ”Agenda 21”.</p>
<p>Under hösten 1992 kom sedan en uppföljningsmekanism inom ramen för FN att skapas genom inrättandet av Kommissionen för hållbar utveckling (CSD/Commission for Sustainable development). Inom ramen för denna kommission hålls en årlig dialog mellan olika NGO:s och huvudstadsrepresentanter, vilka i många fall utgörs av miljöministrarna.</p>
<p>Till FN:s miljökonferens i Johannesburg under tiden den 26 augusti – den 4 september 2002, som utgjorde den andra femårsuppföljningen av konferensen i Rio de Janeiro, hade en koalition av sydafrikanska NGO:s arrangerat en parallellkonferens. Enligt Miljödepartementets delegat var upplägget det samma som i Rio; ett öppet NGO-forum för seminarier och workshops där de rörelser som önskade kunde arrangera egna aktiviteter.</p>
<p>Till konferensen i Johannesburg fanns det – liksom har varit fallet till tidigare ovan nämnda FN-konferenser – två separata anmälningslistor, en till den officiella FN-konferensen och en till NGO-forumet. Vid de olika konferenserna har det även funnits möjlighet för representanter för etablerade NGO:s att i viss mån deltaga vid den officiella konferensen. NGO-representanterna kunde åhöra regeringsrepresentanternas anföranden, delar av regeringsförhandlingarna och representanterna gavs möjlighet att hålla ett anförande i plenum.</p>
<p>Inför den officiella FN-konferensen i Johannesburg hade en relativt stor del av förberedelserna ägnats åt dialog med olika NGO:s, men även åt dialog med företag och multilaterala organisationer som även de har möjlighet att deltaga i den officiella FNkonferensen på samma sätt som NGO:s. De förberedande dialogerna ägde rum på regeringschefsnivå tillsammans med företrädare för organisationerna.</p>
<p>Formerna för och omfattningen av deltagande av NGO:s i de officiella konferenserna är inte oproblematisk, och flera NGO:s kritiserade i Johannesburg den officiella konferensen för brist på öppenhet.</p>
<p>De fredliga demonstrationer som har ägt rum i samband med FN-konferenser kontrasterar mot de våldsamma demonstrationer som ägt rum under senare år i anslutning till andra möten. Demonstrationerna mot WTO (World Trade Organization – Världshandelsorganisationen) i Seattle i november 1999 kom att påverka formerna för flera av de efterföljande demonstrationerna, utanför FN-sammanhang, mot globaliseringens konsekvenser.</p>
<p>Vi har studerat händelserna i samband med demonstrationerna som ägde rum under följande fyra internationella möten: 1. WTO:s ministerkonferens i Seattle i november 1999 som kan betecknas som startpunkten för utvecklingen med större demonstrationer och våldsamheter i samband med de senaste årens globaliseringskritiska motstånd. 2. IMF (International Monetary Fund – Internationella valutafonden) och Världsbankens årsmöte i Prag i september 2000 som var det första stora möte som ägde rum inom ramen för de internationella politiska och finansiella institutionerna efter Seattle. 3. Europeiska rådets möte i Nice i december 2000 då det var första gången som våldsamma konfrontationer ägde rum i samband med ett EU-möte även om demonstrationerna i Nice relativt sett var begränsade. 4. G8-mötet i Genua i juli 2001 som är intressant ur perspektivet att demonstrationerna i Göteborg då hade ägt rum.</p>
<p>Vårt arbete i den internationella delen har fokuserats på förberedelsestadiet hos såväl organisationer som myndigheter och på de åtgärder som vidtogs för att söka förhindra allvarliga ordningsstörningar och våldsamheter, liksom på själva händelseförloppet.</p>
<p>Studien av demonstrationerna och polisens insatser i samband med de internationella mötena bygger till övervägande del på skriftligt material. Det material vi har haft tillgång till har i vissa avseenden varit begränsat på grund av rådande sekretess, pågående rättsprocesser (Genua) eller av att det inte har gjorts någon utredning av händelserna från myndigheternas sida (Nice). I respektive avsnitt redogörs för vilket material vi har haft tillgång till. Utöver skriftligt material har vi genomfört ett antal intervjuer med myndighetsrespektive organisationsföreträdare och andra i Tjeckien och Italien.</p>
<p>Det kan finnas brister i materialet och det är inte säkert att vi alltid korrekt har uppfattat alla de uppgifter som vi har tagit del av. Det har vidare i vissa fall lämnats motstridiga uppgifter, och de redovisas löpande i texten. Detta avsnitt får läsas med dessa reservationer.</p>
<h2>4.2 WTO:s möte i Seattle den 29 november – 3 december 1999</h2>
