<h1>Sammanfattning</h1>
<h2>Problemet</h2>
<p>Utredningen har i uppdrag att föreslå en ordning för vinstfördelning vid expropriation och andra sådana förfoganden. Med vinstfördelning avses en särskild ersättning till den fastighetsägare vars fastighet tas i anspråk för vinstdrivande verksamhet.</p>
<p>I uppdraget ingår sammanfattningsvis att ta ställning till</p>
<p>• vilka fall av markåtkomst som bör omfattas av vinstfördelning och hur dessa fall bör avgränsas,</p>
<p>• hur vinsten eller nyttan för den som tar marken i anspråk bör beräknas, och</p>
<p>• hur vinsten eller nyttan bör fördelas.</p>
<p>Bakgrunden till uppdraget är att samhällsutvecklingen har lett till att antalet tvångsförfoganden över mark som genomförs av privata aktörer vars verksamhet bedrivs med vinstsyfte har ökat.</p>
<p>I utredningens inledande kapitel – kap.  1–7   – beskriver utredningen ersättningssystemet i allmänhet och tankarna bakom vinstfördelning i synnerhet. Där kartläggs också ett antal områden som kan aktualisera markåtkomst, nämligen bebyggelse och bostadsförsörjning, allmänna vägar samt järnvägar, energi och kraft samt elektronisk kommunikation.</p>
<h2>Vilka fall av markåtkomst bör omfattas av vinstfördelning och hur bör dessa fall avgränsas?</h2>
<p>För att besvara frågan vilka fall av markåtkomst som bör omfattas av vinstfördelning diskuterar utredningen till en början i kap. 8  vilka rättsekonomiska utgångspunkter som bör ligga till grund för reformen. Flertalet av de argument som anförs såväl för som mot en vinstfördelningsordning rör stärkande av äganderätten, rättvisa och benägenheten att ingå frivilliga överenskommelser. Det kan konstateras att ett införande av en ordning för vinstfördelning vid expropriation och andra sådana förfoganden fördyrar markförvärv och stärker äganderätten. Rättviseskäl kan anföras såväl för som mot en vinstfördelningsordning. Behovet av vinstfördelning beror bl.a. på graden av såväl allmänna som enskilda intressen. En väl utformad vinstfördelningsordning bör generellt sett inte påverka parternas benägenhet att ingå frivilliga överenskommelser.</p>
<p>Utredningen diskuterar därefter i kap. 9  olika avgränsningsproblem. En avgränsning av en vinstfördelningsordning är problematisk, eftersom den måste förhålla sig till 1. organisationer med – mer eller mindre – begränsat kommersiellt inslag, 2. organisatorisk/finansiell samverkan mellan olika aktörer, 3. parallella verksamheter, 4. verksamheter med direkta och indirekta syften (bieffekter), 5. fall då sambandet mellan ett förvärv och en vinstdrivande verksamhet är otydligt, samt 6. behov av tidsmässig avgränsning.</p>
<p>Dessutom kan verksamheter som i dag bedrivs i det allmännas regi i framtiden komma att kommersialiseras.</p>
<p>En möjlighet som har förutskickats i utredningens direktiv är att förhållanden av de slag som nu har nämnts kan motivera att reformen begränsas till särskilt angelägna fall . Utgångspunkten ska vara att vinstfördelning bör inriktas på de fall där expropriation sker för verksamhet som bedrivs på väsentligen marknadsmässiga villkor. En ordning för vinstfördelning bör utgå från ändamålet  med förvärvet, närmast vilket samhällsområde verksamheten ska bedrivas inom.</p>
<p>Med dessa utgångspunkter är frågan vilka fall som ska betraktas som särskilt angelägna. Denna frågeställning diskuteras i kap. 10  där behovet av vinstfördelning inom olika verksamhetsområden belyses. Omständigheter som påverkar detta behov är bl.a. faktorer som indikerar graden av ”kommersialism”, främst graden av allmänna respektive enskilda intressen, samt omfattningen av offentligrättsliga regleringar, exempelvis i vilken utsträckning verksamheten är konkurrensutsatt. Därutöver bör särskilt följande områdesspecifika omständigheter beaktas.</p>
<p>• Vid förvärv för  tätbebyggelse  innebär främst avskaffandet av den s.k. presumtionsregeln, men även den omständigheten att det 25-procentiga påslaget också görs på förväntningsvärden , ett minskat behov av vinstfördelning.</p>
<p>• En vinstfördelningsordning kan i fråga om  allmänna vägar samt järnvägar  fördyra markåtkomst och motverka medfinansiering av sådana projekt.</p>
<p>• En vinstfördelningsordning kan inom  energiområdet  fördyra markåtkomst för förnybar energi och motverka en hög ambitionsnivå såvitt avser sådan utbyggnad.</p>
<p>• På området  elektronisk kommunikation  har tre avgöranden från Högsta domstolen, de s.k. mastfallen, inneburit att det i fråga om master och liknande anordningar har uppstått en avsevärd skillnad mellan ersättningsnivåer vid frivilliga respektive tvångsvisa förvärv. Denna skillnad talar för att det finns ett behov av vinstfördelning i dessa fall. För att det finns ett sådant behov talar även den omständigheten att det i dessa fall normalt inte finns några beaktansvärda förväntningsvärden som höjer ersättningsbeloppet och på detta sätt åstadkommer en vinstfördelning.</p>
<p>Mot bakgrund av vad som nu sagts, finner utredningen att behovet av vinstfördelning varierar mellan olika områden och kan åskådliggöras med följande förenklade, icke-uttömmande uppställning.</p>
<p>Fall som inte bör omfattas av vinstfördelning</p>
<p>• Natur- och kulturvård</p>
<p>• Allmänna platser i en detaljplan</p>
<p>• Bebyggelseändamål</p>
<p>• Allmänna vägar samt järnvägar</p>
<p>• Ledningar, däribland ledningar för energiöverföring och elektronisk kommunikation</p>
<p>Särskilt angelägna fall</p>
<p>•  Mastfallen</p>
<p>I kap. 11  diskuterar utredningen närmare hur mastfallen ska avgränsas. Till mastfallen bör hänföras master och liknande anordningar som avses i 2 § andra stycket ledningsrättslagen, exempelvis basstationer och antenner på tak och fasader. Utredningen har i fråga om såväl anordningar för privata som offentliga aktörers räkning särskilt övervägt om en vinstfördelningsordning bör omfatta samtliga mastfall eller om det finns anledning att göra undantag. Mot bakgrund av utredningens ställningstagande att ändamålet med förvärvet ska vara avgörande om det omfattas av vinstfördelning eller inte samt påtagliga gränsdragningsproblem är slutsatsen att samtliga markförvärv för master och liknande anordningar bör omfattas av en vinstfördelningsordning. En bestämmelse om detta bör införas i ledningsrättslagen. I fråga om offentliga aktörers master och liknande anordningar kan en sådan reform i praktiken dock förväntas få en begränsad betydelse.</p>
<h2>Hur bör vinsten eller nyttan för den som tar marken i anspråk beräknas?</h2>
<p>I kap. 12  går utredningen igenom ett antal olika vinstbegrepp, nämligen vinst utifrån lönsamhet, alternativ vinst samt fastighetsekonomisk vinst. Slutsatsen är att det inte finns något vinstbegrepp som generellt kan ligga till grund för en användbar regel om vinstfördelning. De problem som uppstår när man söker åstadkomma en heltäckande lösning är så fundamentala att det inte är ändamålsenligt med en sådan konstruktion.</p>
<p>Den extra ersättning som ska betalas bör i stället bestämmas enligt en fristående ersättningsprincip och i konsekvens därmed benämnas förhöjd ersättning .</p>
<p>En regel för bestämmande av en förhöjd ersättning bör utformas med ledning av principen vad som skulle ha skett vid en ”normal” frivillig överenskommelse. Säljaren bör – totalt sett – ersättas utifrån hans eller hennes reservationspris om försäljningen skett på en öppen marknad, dvs. utan markägarens monopolställning. Det innebär att ersättningen ska omfatta en viss ”vinstandel”.</p>
<p>En förhöjd ersättning vid markupplåtelser för master etc. bör därmed relateras till vad som betalas för ”masttomter” vid frivilliga överenskommelser. Vid sådana uppgörelser vägs – typiskt sett – faktorer som är hänförliga till såväl allmän lönsamhet som alternativ och fastighetsekonomisk vinst in.</p>
<h2>Hur bör vinsten eller nyttan fördelas?</h2>
<p>I kap. 13  diskuteras hur den förhöjda ersättningen närmare bör bestämmas. För att en regel om förhöjd ersättning ska kunna utformas utifrån vad som skulle ha skett vid en ”normal” frivillig överenskommelse, bör ledning sökas från förhållanden där en fungerande marknad finns, närmast i hur ersättningen bestäms i samband med avtal om arrende- och hyra som avser liknande anläggningar. Dessa ersättningsnivåer finns dokumenterade i rapporter från Svefa (master och torn) och Newsec (basstationer och antenner på fasader och tak), se bilaga 2 och 3. Den förhöjda ersättningen bör – för att inte motverka möjligheten till frivilliga överenskommelser – skäligen betalas med ett belopp som motsvarar ett ”lågt beräknat” masttomtvärde. Som en schablon bör ersättningen kunna bestämmas till ett belopp som motsvarar 10 årliga arrende- eller hyresbelopp. De årliga beloppen bör spegla vad som sannolikt skulle ha betalats vid en motsvarande frivillig överenskommelse, med bortseende från eventuell inverkan av såväl 2008 års s.k. mastfall som det faktum att markpriserna för master under 2000-talets första år präglades av markägarnas monopolsituation. Den förhöjda ersättningen ska bestämmas att betalas till den ersättningsberättigade på en gång. Det bör ankomma på Lantmäteriet att utforma rekommendationer för hur den förhöjda ersättningen bör beräknas.</p>
<p>Utredningen har i kap. 14  övervägt förhållandet mellan en vinstfördelningsordning och befintliga ersättningsregler, däribland reglerna om det 25-procentiga schablonpåslaget, s.k. annan ersättning, skadebegränsande åtgärder samt influensregeln. Den förhöjda ersättningen ska betalas i form av en förhöjd löseskilling respektive intrångsersättning. Den bör bestämmas utifrån en samlad bedömning av vad som kan anses som en skälig ersättning enligt de grunder som anges i kapitel 13. S.k. annan ersättning och ersättning för företagsskada ska betalas utöver den förhöjda ersättningen. I de fall förutsättningarna för en förhöjd ersättning enligt ledningsrättslagen är uppfyllda, bör det inte vara möjligt att för samma ändamål i stället ta i anspråk marken genom expropriation.</p>
<p>Reformen innebär en reell förstärkning av äganderätten i mastfallen och präglas av ett liknande synsätt som bar upp 2010 års ersättningsreform.</p>
<h2>Övrigt</h2>
<p>I fråga om förslagets ekonomiska konsekvenser är utredningens samlade bedömning i kap. 15  att införandet av en vinstfördelningsordning i och för sig kommer att innebära ökade utgifter för framförallt mobiloperatörerna, med därav följande kostnadsökningar för konsumenterna, men att konsekvenserna i form av prisökningar, budgeteffekter m.m. ändå blir måttliga.</p>
<p>Utredningen bedömer att lagändringarna tidigast kan träda i kraft den 1 juli 2014.</p>
