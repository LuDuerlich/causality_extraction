<h1>5 Förslagets konsekvenser </h1>
<h2></h2>
<p>Vilka som kan komma att träffas av de i enlighet med direktivet införda bestämmelserna har behandlats i avsnitt 3 med utgångspunkt i den särskilda kartläggningen som finns i bilaga 4. I detta avsnitt behandlas vilka närmare ekonomiska eller andra konsekvenser som förslaget kan få.</p>
<p>De föreslagna bestämmelserna om öppen redovisning har visserligen inte tidigare tydligt framgått av lag. De återspeglar ändå vad som i praktiken kan anses ha gällt som norm för information om användningen av offentliga medel. Det bedöms således angå information som redan finns eller vart fall utan svårighet kan tas fram vid behov. Förslaget i denna del kan därför inte bedömas få några beaktansvärda ekonomiska konsekvenser för berörda offentliga företag eller offentliga myndigheter.</p>
<p>Bestämmelserna om den separata redovisningen är nya i förhållande till tidigare. Visserligen brukar statliga myndigheter särredovisa uppdragsverksamheten i sin årsredovisning och kommuner och landsting särskilt ange ”affärsverksamheten” i sin rapportering till SCB. Det är emellertid osäkert om den nuvarande ekonomiska rapporteringen i alla delar tillgodoser transparensdirektivets krav på separat redovisning. Detta kan innebära att berörd krets får ökade kostnader för redovisningen i form av t.ex. ändringar av redovisningssystem och liknande arbete. Sådana kostnader är i så fall främst av övergångsnatur. En mera utvecklad redovisningsmässig separering av olika verksamheter kan för övrigt förbättra möjligheten för företagen och dess ägare att analysera lönsamheten i olika bedrivna aktiviteter. Därigenom förbättras förutsättningarna att bedriva affärsverksamheter på ett företagsekonomiskt effektivt sätt. Även om vinsterna inte skall överskattas kan det leda till kostnadsbesparingar och effektivitetsvinster som ytterst kommer ägare och, såvitt gäller offentliga företag, allmänheten till godo. Under alla förhållanden måste ett krav på separat redovisning genomföras enligt direktivet. De undantag som direktivet medger har också utnyttjats. De eventuella merkostnader som kan uppkomma utgör alltså en ofrånkomlig följd av direktivet.</p>
<p>Förslaget innebär att de särskilda redovisningarna enligt direktivet skall granskas av revisor eller annan sakkunnig. Detta kan medföra vissa ökade kostnader för berörda företag, kommuner och landsting. Granskningen får dock enligt förslaget göras av företagets revisor och inom ramen för den vanliga revisionen. Därigenom begränsas merkostnaderna. Eftersom Sverige är skyldigt att se till att direktivets bestämmelser tillämpas på rätt sätt av berörda företag och myndigheter är även dessa merkostnader en nödvändig följd av direktivet.</p>
<p>Den särskilda rapporteringen för offentliga tillverkningsföretag fullgörs idag av regeringen men skall enligt förslaget göras av Konkurrensverket. Förslaget är i denna del kostnadsneutralt för staten eftersom en eventuell merkostnad för verket kompenseras av kostnadsbesparingar hos regeringen. Endast ett fåtal företag berörs av rapporteringen i denna del och dessa företag skulle oavsett lagstiftning ändå ha behövt anmodas att årligen lämna in redovisningar. Den information som skall lämnas är för övrigt årsredovisning, andra handlingar och viss kompletterande information som redan finns tillgänglig hos företag. Lagförslaget i denna del bedöms därför inte få några särskilda ekonomiska konsekvenser för berörda företag.</p>
<p>Förslaget får konsekvenser för Konkurrensverket i form av nya myndighetsuppgifter. Det föreslås för det första att verket får uppgiften att utöva tillsyn över efterlevnaden i lagen. Även om det förutsätts att verket inte skall behöva bedriva någon löpande och aktiv tillsyn, utan mer inrikta sig på att ingripa om ett missförhållande anmäls eller uppmärksammas i ett enskilt fall, så är det sannolikt att flera kvalificerade ärenden kommer att aktualiseras om reglernas efterlevnad. För den nya uppgiften behöver verket även anskaffa särskild kompetens som täcker redovisningsfrågor och ekonomisk analys. Om Konkurrensverket får uppgiften att meddela föreskrifter till lagen så kräver detta resurser liksom uppföljningen av sådana föreskrifter. Till detta skall läggas behovet av resurser för åtgärder i samband med att de nya reglerna börjar att tillämpas, t.ex. rättsliga analyser och uppgifter enligt 4 § förvaltningslagen. Uppgiftsskyldigheten till kommissionen i enskilda fall kan också kräva tid. Den särskilda årliga rapporteringen om offentliga tillverkningsföretag bedöms däremot angå ett fåtal företag och bör inte bli alltför resurskrävande. Den underlättas av att lagförslaget innehåller regler som anger vilken information som skall lämnas in.</p>
<p>Utredningen uppskattar sammantaget att lagförslaget medför ett varaktigt resursbehov hos Konkurrensverket på åtminstone fyra eller fem årsarbetskrafter. I ett inledande skede kommer behovet sannolikt att vara än större. Det är enligt utredningens mening angeläget att en tillräcklig resursförstärkning kommer till stånd i god tid före ikraftträdandet, så att inte den nya uppgiften riskerar att gå ut över arbetet med övriga konkurrensfrågor.</p>
<p>Även domstolarna kan beröras genom att frågor om de nya reglernas tillämpning inom ramen för föreläggandeinstitutet kan komma att prövas där. De föreslagna reglerna berör dock en förhållandevis begränsad krets och det kan inte bedömas att antalet ärenden för domstolarna skulle komma att öka mer än marginellt.</p>
<p>Lagförslaget omfattar kommuner och landsting. Förslaget gäller hur bedriven affärsverksamhet skall redovisas. Konkurrensverkets tillsyn av reglernas efterlevnad avser verksamhet där verket redan har tillsyn enligt KL. Lagförslaget påverkar således inte den kommunala självstyrelsen.</p>
<p>De lagförslag som lämnas om redovisning och rapportering av information har ett undantag för företag med en nettoomsättning som understiger 40 miljoner euro (ca 360 miljoner kronor). Förslagen får således inga konsekvenser för små företag.</p>
<h2>6 Författningskommentar</h2>
<h2>6.1 Förslaget till transparenslag</h2>
<p>1 §</p>
<p>I paragrafen anges den föreslagna nya lagens syfte. I enlighet med vad som krävs enligt transparensdirektivet är det först och främst EG-kommissionens insyn som skall tillgodoses. För att klart markera att de särskilda redovisningarna skall kunna användas också för andra myndigheter som fullgör uppgifter på konkurrensområdet, anges att lagen syftar till att säkerställa konkurrensmyndigheters insyn i de finansiella förbindelserna och de ekonomiska förhållandena. 2 § (Jfr artikel 2 i transparensdirektivet)</p>
<p>Genom den föreslagna paragrafen införs definitioner hämtade från transparensdirektivet. Definitionerna ligger till grund för tillämpningen av redovisnings- och rapporteringskraven enligt direktivet.</p>
<p>Definitionen av offentlig myndighet i första punkten  införlivar direktivets artikel 2.1 a. Den har dock förtydligats med hänsyn till att statliga myndigheter, kommuner och landsting skall räknas dit för svensk del. Även andra territoriella myndigheter, t.ex. kommunförbund och utländska territoriella myndigheter, ingår i begreppet offentlig myndighet.</p>
<p>Definitionen av ”offentliga företag” i andra punkten första meningen  motsvarar i sak artikel 2.1 b. Till offentliga företag torde alltså hänföras i första hand ekonomiska verksamheter inom staten, kommuner och landsting som omfattas av KL. I dessa fall finns per definition ett dominerande inflytande över ”företaget”. Som offentliga företag räknas också aktiebolag och andra juridiska personer som kontrolleras av stat, kommun eller landsting eller annan offentlig myndighet och där det dominerande inflytandet kan utövas på grund av rösträtt eller av annan anledning, t.ex. föreskrifter i bolagsordning eller stadgar. Även andra företag än dotterföretag kan omfattas. Avgörande är om en eller flera offentliga myndigheter var för sig eller tillsammans har det dominerande inflytandet över företaget.</p>
<p>Lagförslaget innehåller inte någon definition av det grundläggande begreppet företag. Motivet för detta har behandlats i avsnitt 4.2.1.</p>
<p>Ett dominerande inflytande skall enligt andra punkten andra meningen  presumeras under vissa omständigheter. Bestämmelsen motsvarar föreskriften enligt artikel 1.2. Den föreslagna regeln utgör en presumtionsregel och kan därför vederläggas i det enskilda fallet.</p>
<p>Definitionen av ”offentliga företag i tillverkningssektorn” enligt artikel 2.1 c har med en redaktionell anpassning tagits in i tredje punkten . Definitionen påverkar vilka företag som årligen skall rapportera till Konkurrensverket enligt 7 § för att informationen skall kunna sändas vidare till kommissionen enligt 9 §.</p>
<p>Definitionen av ”företag som är skyldiga att ha separat redovisning” i artikel 2.1 d och av ”olika verksamheter” i artikel 2.1 e ingår i sak som en del av de materiella bestämmelserna i 4 § om vem som skall upprätta en separat redovisning och redovisningens innehåll.</p>
<p>Definitionen av ”exklusiva rättigheter” i fjärde punkten  motsvarar i sak artikel 2.1 f. Det omfattar verksamheter där ett företag fått ett legalt monopol på att bedriva viss ekonomisk eller kommersiell verksamhet. Begreppet verksamhet täcker även det som enligt direktivet benämns tillhandahållande av viss tjänst. Verksamheten kan alltså i princip avse såväl tillhandahållande av varor eller tjänster eller andra nyttigheter. Rättigheten skall enligt direktivet härröra från ”en medlemsstat”. Detta omfattar i första hand rättigheter som beviljas av riksdagen eller annan medlemsstats högsta beslutande församling. I bestämmelsen förtydligas att det också kan vara fråga om rättigheter som beviljats av en offentlig myndighet.</p>
<p>Definitionen av ”särskilda rättigheter” enligt femte punkten  motsvarar artikel 2.1 g. Det är här fråga om att ett begränsat antal företag får en fördel framför andra. Det kan ske genom att antal företag som får vara verksamma begränsas eller att vissa företag tilldelas rättigheter som ger dem en konkurrensfördel framför andra.</p>
<p>Inte alla rättigheter som en stat, kommun eller ett landsting beviljar är att anse som en särskild rättighet enligt direktivet. Undantagna från definitionen av särskilda rättigheter är sådana rättigheter som beviljats genom objektiva, proportionerliga och icke-diskriminerande kriterier. Ett motsvarande undantag föreslås infört i andra stycket . Undantaget bör i vart fall kunna tillämpas när en rättighet beviljas efter prövning mot konkurrensneutrala villkor i samband med offentlig upphandling eller i samband med beviljande av licenser och andra verksamhetstillstånd, t.ex. tillstånd att bedriva bankrörelse. En förutsättning är att villkoren uppfyller kraven på objektivitet, proportionalitet och icke-diskriminering. 3 § (Jfr artikel 1.1 och 4.1 i transparensdirektivet)</p>
<p>Genom den föreslagna paragrafen införlivas bestämmelser om öppen redovisning av offentliga finansiella förbindelser i direktivets artikel 1.1. Paragrafen träffar offentliga företag och offentliga myndigheter. Vilka verksamheter som hör dit har behandlats i författningskommentaren till 2 §.</p>
<p>För att underlätta hänvisningar i andra paragrafer och för att peka på sambandet med transparensdirektivet används beteckningen ”öppen redovisning”. Det bör dock framhållas att paragrafen i sig inte innebär någon skyldighet för företaget att ta in informationen i en årsredovisning eller att på annat sätt göra informationen tillgänglig för allmänheten.</p>
<p>Paragrafens  första stycke första meningen innebär en skyldighet för alla offentliga företag att redovisa i princip alla sina finansiella mellanhavanden med offentliga myndigheter på ett öppet sätt. Det gäller inte bara om företaget bedrivs i en särskild juridisk person. Det gäller också om företaget ingår som en del av staten, en kommun eller ett landsting. För företaget skall enligt den föreslagna bestämmelsen framgå vilka offentliga medel som mottagits och hur dessa har använts.</p>
<p>Bestämmelsen innebär att kravet på öppenhet i direktivets mening gäller såväl direkt tillförda offentliga medel som medel som tillförts genom förmedling av ett annat offentligt företag eller en bank eller annat finansiellt institut. Begreppet finansiellt institut bör tolkas vitt och i princip avse alla slag av institut som sysslar med kapitalförmedling.</p>
<p>Enligt första stycket andra meningen  skall det för den offentliga myndigheten framgå vilka offentliga medel som getts till offentliga företag samt hur dessa skall användas. Motivet för bestämmelsernas utformning har behandlats närmare i den allmänna motiveringen (avsnitt 4.3.1).</p>
<p>De föreslagna bestämmelserna gäller bara de finansiella flödena i gränssnittet mellan myndighet och företag. Paragrafen omfattar alltså inte de finansiella förbindelserna mellan en central myndighet och en lokal myndighet (se förslaget till första stycket andra meningen som talar om medel som direkt  tillförts ett offentligt företag).</p>
<p>Paragrafen anger inte i detalj hur den öppna redovisningen skall utformas. Det bör i stället bedömas från fall till fall med hänsyn till bestämmelsen syfte att det ekonomiska materialet i efterhand skall kunna ligga till grund för kommissionens prövning av om otillåtna statsstöd lämnats.</p>
<p>Andra stycket  anger vilka slag av transaktioner som är särskilt viktiga att redovisa öppet. Exemplifieringen är hämtad från direktivets artikel 3. Föreskriften kan anses motiverad av att det är just sådana förmögenhetsöverföringar som det är av särskilt intresse att få information om när det gäller kontrollen av EG:s statsstödsregler.</p>
<p>Tredje stycket  motsvarar undantagen i artikel 4.1. Utformningen av bestämmelserna har behandlats i allmänmotiveringen (se avsnitt 4.3.2).</p>
<p>Undantaget i tredje stycket första punkten  motsvarar artikel 4.1 a. Vägledning för tolkningen torde kunna hämtas från tillämpningen av samhandelskriteriet enligt EG:s statsstödsregler.</p>
<p>Undantaget i andra punkten  avser förbindelser med offentliga företag som är kreditinstitut. Också begreppet kreditinstitut får tolkas i enlighet med vad som gäller inom EG-rätten. Föreskriften gör undantag för vad som förenklat kan beskrivas som insättningar på vanliga villkor.</p>
<p>Undantaget i tredje punkten  motsvarar i sak artikel 4.1 d, men har förtydligats så att storleksgränserna skall ha understigits för vart och ett av de två senaste räkenskapsåren och att undantaget för kreditinstitut är beroende av balansomslutningen vid utgången av räkenskapsåren. Gränserna är kopplade till ”företagets” verksamhet, dvs. omsättningen i myndighetsdelen torde inte räknas med. 4 § (Jfr artikel 1.2, 2.1 d och 4.2 i transparensdirektivet)</p>
<p>Paragrafens första stycke  motsvarar direktivets artikel 2.1 d. Artikeln är utformad som en definition av ”företag som är skyldiga att upprätta separat redovisning”, men ålägger i praktiken alla företag att under vissa förutsättningar särredovisa olika delar av verksamheten. Bestämmelsen träffar både offentliga och privata företag.</p>
<p>Av samma skäl som för bestämmelsen om öppen redovisning har det ansetts lämpligt att införa begreppet ”separat redovisning”. I förhållande till direktivet förtydligas att redovisningen skall göras för varje räkenskapsår. Vilket som är företagets räkenskapsår bestäms enligt ordinarie redovisningsregler för företaget.</p>
<p>Skyldigheten att upprätta en separat redovisning förutsätter enligt första stycket första punkten  att företaget beviljats exklusiva eller särskilda rättigheter. Dessa definitioner förutsätter i sin tur att rättigheterna beviljats av en medlemsstat eller en offentlig myndighet.</p>
<p>En separat redovisning kan också bli aktuell enligt andra punkten  om företaget bedriver tjänster av allmänt intresse enligt angiven artikel i EG-fördraget. En förutsättning i detta fall är dock att företaget för sådan tjänst fått offentligt stöd i någon form, vilket inkluderar såväl bidrag som andra ersättningar. Även indirekta stöd i form av t.ex. särskilda skatterabatter kan vara att betrakta som ett offentligt stöd. Det kan anmärkas att en viss verksamhet kan falla in både under första och andra punkten.</p>
<p>En nödvändig förutsättning för en skyldighet att upprätta separat redovisning är dock i båda fallen att företaget också bedriver ”annan verksamhet” (jfr artikel 1.2 d och e). Redan i begreppet företag torde förutsättas att den andra verksamheten är av ekonomisk natur. Annars finns det ingenting att särredovisa. Det har förtydligats i paragrafen.</p>
<p>Andra stycket  motsvarar artikel 4.1 och anger när en separat redovisning trots första stycket inte behöver upprättas. Undantagen i punkterna a) och b)  är av motsvarande slag som beträffande den öppna redovisningen (se författningskommentaren till 3 §).</p>
<p>Undantaget i punkten c)  avser i enlighet med direktivet situationer när den bedrivna verksamheten avser tjänster av allmänt ekonomiskt intresse (jfr artikel 4.2 c). Undantaget torde i vart fall kunna tillämpas när ersättningen ges efter upphandling enligt lagen (1992:1528) om offentlig upphandling eller motsvarande förfarande.</p>
<p>Undantaget i punkten d)  innebär att en separat redovisning enligt denna lag inte behöver upprättas för verksamheter som omfattas av särskilda EG-bestämmelser om separat redovisning av motsvarande slag. En översikt över sådana gällande bestämmelser har lämnats i det föregående (se avsnitt 2.3). Motivet för bestämmelsen har diskuterats i den allmänna motiveringen, avsnitt 4.2.2. Om förutsättningar för undantaget finns behöver 5 och 6 §§ inte heller tillämpas. Detta följer av att dessa bestämmelser avser en separat redovisning som upprättas enligt förevarande lagförslag. Undantaget har sitt upphov i artikel 1.2.</p>
<p>Undantaget i punkten d) är inte begränsat till fall när särregler om separat redovisning finns i en svensk lag eller författning. Undantaget kan också tillämpas när motsvarande bindande regler finns i en EG-förordning. 5 § (Jfr artikel 1.2 och 3a.1 i transparensdirektivet)</p>
<p>Den föreslagna paragrafen reglerar den separata redovisningens innehåll och motsvarar direktivets artikel 1.2 och delvis artikel 3a.1. Vissa mindre kompletteringar har gjorts i förhållande till direktivets text.</p>
<p>Till följd av artikel 1.2, som innebär att medlemsländerna skall säkerställa att den finansiella och organisatoriska strukturen återspeglas korrekt i den separata redovisningen, anges i första stycket första punkten  att organisationen och finansieringen av olika verksamheter skall beskrivas. Ett sådant material torde i praktiken ändå vara nödvändigt som utgångspunkt för en korrekt fördelning och en tillfredsställande kontroll av att intäkter och kostnader avspeglas korrekt för olika bedrivna verksamheter.</p>
<p>Andra punkten  i första stycket tillgodoser artikel 1.2 a. Eftersom redovisningen enligt paragrafen skall omfatta ”företagets” verksamhet torde intäkter och kostnader i t.ex. myndighetsutövning exkluderas. Av den föreslagna bestämmelsen följer att intäkter och kostnader skall anges uppdelat på den verksamhet till vilken de hör. På så sätt kan resultatet för varje affärsverksamhet framgå.</p>
<p>Enligt bestämmelsen behöver uppdelningen bara göras på två redovisningsobjekt. Det ena omfattar de affärsverksamheter som bedrivs med exklusiva rättigheter eller särskilda rättigheter eller finansieras med statligt stöd och är av allmänt ekonomiskt intresse (sammanfattas i betänkandet med begreppet ”konkurrensskyddad affärsverksamhet”). Det andra redovisningsobjektet omfattar de övriga ekonomiska eller kommersiella verksamheter som bedrivs i företaget (”annan affärsverksamhet”). I 8 § föreslås ett normgivningsbemyndigande om den separata redovisningens innehåll som vid behov bl.a. kan användas för att meddela föreskrifter om en ytterligare redovisningsmässig uppdelning av olika verksamheter och avgränsningen mot myndighets- och förvaltningsverksamhet.</p>
<p>I andra punkten har också intagits de kvalitetsnormer för den separata redovisningen som finns i artikel 3a.1 b.</p>
<p>Första stycket tredje punkten  införlivar dels  artikel 1.2 b som föreskriver att fullständiga uppgifter skall lämnas om tillämpade metoder för konteringen och fördelningen av olika kostnader på olika verksamheter, dels  artikel 3a.1 c som föreskriver att det klart anges vilka principer för kostnadsredovisning som ligger till grund för den separata redovisningen. För att främja att fullständiga uppgifter finns anges att den separata redovisningen också skall ange metoderna för beräkningen  av intäkter och kostnader samt att informationen om principerna även skall avse intäkterna .</p>
<p>Andra stycket  är avsett att i sak införliva föreskriften i artikel 3a.1 a. I artikeln föreskrivs att en separat internredovisning skall föras för var och en av verksamheterna. Genom kravet på en löpande redovisning av händelser av ekonomisk art främjas en tillförlitlig intäkts- och kostnadsredovisning av olika verksamheter.</p>
<p>Begreppet ”händelser av ekonomisk art” omfattar i första hand sådana händelser som kallas för affärshändelser enligt bokföringslagen (1999:1087). Det omfattar också ekonomiska händelser enligt lagen (1997:614) om kommunal redovisning och bokföringsförordningen (2000:606). Begreppet kan även få betydelse för ekonomiska händelser inom en myndighet, en kommun eller ett landsting, om händelserna är av betydelse för den separata redovisningens innehåll. Det kan t.ex. gälla interna köp eller försäljningar av de varor, tjänster eller andra nyttigheter som företaget annars tillhandahåller inom ramen för den konkurrensskyddade eller övriga affärsverksamheten.</p>
<p>Den löpande redovisningen av händelser av ekonomisk art ingår som en del av företagets separata redovisning. Detta innebär att andra bestämmelser som gäller för den separata redovisningen, t.ex. revisionsplikten enligt föreslagna 6 §, också kommer att omfatta den löpande redovisningen av händelser av ekonomisk art. 6 § (Jfr artikel 1 och artikel 3a.1 i transparensdirektivet)</p>
<p>Paragrafen, som innebär en revisionsplikt, föreslås som ett led i medlemsstaternas skyldighet att se till att  kraven på en öppen redovisning och en separat redovisning fullgörs (artikel 1.1 och artikel 1.2), att  varje företag som skall ha en separat redovisning gör en internredovisning för var och en av verksamheterna, korrekt fördelar alla kostnader och intäkter på grundval av konsekvent tillämpade och sakligt motiverade redovisningsprinciper samt att  det klart anges vilka principer för kostnadsredovisning som tillämpas (artikel 3a.1).</p>
<p>Enligt första stycket  skall granskningen utföras av den eller de som granskar företagets ordinarie räkenskaper (företagets revisor) eller annan oberoende sakkunnig. Med sakkunnig avses att personen har den erfarenhet och insikt som uppdraget kräver.</p>
<p>Granskningen skall bl.a. avse huruvida en öppen redovisning och separat redovisning fullgjorts i enlighet med denna lag. Detta innefattar såväl skyldigheten att upprätta redovisningarna som skyldigheten att upprätta redovisningarna på rätt sätt.</p>
<p>Revisorn eller den sakkunnige skall enligt andra stycket  utfärda ett särskilt intyg över granskningen. Intyget skall lämnas till stämman och styrelsen. I företag där stämma eller styrelse saknas skall intyget lämnas till motsvarande organ, dvs. i praktiken de befattningshavare som den ordinarie revisionsberättelsen skall lämnas till. När det gäller överlämnandet skall också samma regler som för revisionsberättelsen tillämpas.</p>
<p>I 8 § föreslås ett normgivningsbemyndigande som innebär att myndighetsföreskrifter vid behov kan utfärdas om kompletterande regler för revisionen och om att revisionsintyget mera regelbundet eller i vissa generella fall skall sändas in till en myndighet. Möjligheten för Konkurrensverket att i enskilda fall begära in intyget i sin tillsyn följer av förslaget till ändring i 45 § KL.</p>
<p>Utformningen av bestämmelsen har också behandlats i den allmänna motiveringen (avsnitt 4.6.1). 7 § (Jfr artikel 5a i transparensdirektivet)</p>
<p>Mot bakgrund av direktivets krav i artikel 5a.1 och 5a.3 föreslås i första stycket  att vissa offentliga företag inom tillverkningsindustrin årligen skall sända in vissa redovisningshandlingar till regeringen eller den myndighet som regeringen bestämmer. Enligt förslaget till 9 § andra stycket skall Konkurrensverket sända handlingarna vidare till kommissionen.</p>
<p>När ett företag hör till kretsen offentliga företag inom tillverkningsindustrin framgår av 2 § 2 och 3.</p>
<p>En förutsättning för rapporteringen är dock att företagets totala nettoomsättning överstiger 250 miljoner euro.</p>
<p>Bestämmelserna om vilka handlingar som skall ges in till myndigheten har utformats mot bakgrund av föreskrifterna i artikel 5a.2. Det gäller enligt första stycket första punkten , i första hand, årsredovisningen.</p>
<p>Enligt andra punkten  skall också de koncernredovisningar som det offentliga tillverkningsföretaget omfattas av ges in. Begreppet täcker både fallet att tillverkningsföretaget såsom moderföretag upprättar koncernredovisningen och fallet att tillverkningsföretaget ingår i ett annat företags koncernredovisning, t.ex. såsom dotterföretag. I förekommande fall skall alltså flera koncernredovisningar ges in. Med en koncernredovisning motsvarande sammanställning avses fall när företaget omfattas av ekonomiska gruppsammanställningar som inte utgör en koncernredovisning i formell mening (jfr t.ex. 8 kap. kommunalredovisningslagen som anger att en sammanställd redovisning skall upprättas för en företagsgrupp).</p>
<p>Enligt tredje punkten  skall revisionsberättelserna bifogas de redovisningar som ges in till myndigheten.</p>
<p>Fjärde punkten  föranleds av artikel 5a.2 i) som anger att meddelanden om bolagsstämma skall ges in, men har anpassats till att andra företag än bolag skulle kunna bli aktuella. Utöver direktivet föreskrivs att protokoll från stämma eller motsvarande tillfälle då redovisningarna fastställts skall ges in.</p>
<p>Femte punkten  är också motiverad av föreskrifterna i artikel 5.2 och anger att vissa upplysningar skall lämnas om det inte redan framgår av årsredovisningen för företaget.</p>
<p>Andra stycket  har utformats för att handlingarna skall kunna ges in till en myndighet enligt denna lag samtidigt som ordinarie redovisningshandlingar sänds in till en myndighet enligt ordinarie redovisningsregler.</p>
<p>Bestämmelser om information från s.k. holdingföretag har tagits in i föreslagna tredje stycket . Reglerna motsvarar föreskrifter i direktivets artikel 5a.3. 8 §</p>
<p>Paragrafen innehåller bemyndiganden att meddela föreskrifter till vissa av de nya reglerna. Motiven för olika bemyndiganden har behandlats i den allmänna motiveringen (se avsnitt 4.2.3, 4.3.3 och 4.6.1).</p>
<p>Genom föreslagna första punkten  ges en möjlighet att utfärda närmare föreskrifter om företags öppna eller separata redovisning. Föreskriftsrätten omfattar även den löpande redovisningen av händelser av ekonomisk art. Detta följer av att den löpande redovisningen enligt lagförslaget ingår som en del av den separata redovisningen.</p>
<p>Bemyndigandet som föreslås i andra punkten  gör det möjligt att kräva en löpande rapportering av sådana intyg som skall upprättas vid revidering av företag enligt 6 §. 9 §</p>
<p>I första stycket  anges att Konkurrensverket utövar tillsynen över efterlevnaden av den föreslagna lagen och eventuella föreskrifter som kommer att meddelas till lagen. Motivet för bestämmelsen har behandlats i den allmänna motiveringen (avsnitt 4.6.2 och 4.7.1).</p>
<p>I fall det efter en anmälan eller på annat sätt konstateras att ett företag eller en myndighet bryter mot bestämmelserna har myndigheten möjlighet att använda vitesförelägganden för att se till att bestämmelserna efterlevs (se förslaget till ändring i 45 § KL). Motivet för val av sanktion har behandlats i avsnitt 4.6.2.</p>
<p>Det föreslagna andra stycket  innebär att Konkurrensverket skall fullgöra vissa uppgifter som transparensdirektivet förutsätter. Enligt första punkten  skall verket årligen inom viss tid sända in en förteckning över vilka offentliga företag och holdingföretag som kan vara aktuella för den årliga rapporteringen. En sådan rapportering föreskrivs i direktivets artikel 5a.4.</p>
<p>Andra punkten  motiveras av kravet på årlig rapportering enligt artikel 5a.2 och 5a.4. Myndigheten behöver naturligtvis inte lämna informationen om kommissionen förklarar att den avstår (jfr artikel 5a.3 som anger att kommissionen i vissa fall godtar en koncernredovisning).</p>
<p>Tredje punkten  följer av artikel 5.3 och 5a.6. Enligt föreskrifterna är medlemsstaterna skyldiga att lämna angiven information till kommissionen.</p>
<p>I tredje stycket  erinras om att bl.a. 45 § KL gäller när Konkurrensverket utövar tillsyn eller skall lämna information till kommissionen enligt den här föreslagna lagen (se vidare förslaget till ändring i 45 § KL). 10 §</p>
<p>I första stycket  erinras om att det finns bestämmelser i andra lagar om bevarande av information från de särskilda redovisningar som skall göras enligt förslaget.</p>
<p>När det gäller bevarande av motsvarande information hos statliga myndigheter har det förutsatts att motsvarande bestämmelser tas in på annat sätt än genom lag (se den allmänna motiveringen, avsnitt 4.7.2).</p>
<p>Ikraftträdandebestämmelser</p>
<p>Enligt första punkten  skall bestämmelserna träda i kraft den 1 juli 2004. Det bedöms vara den tid som behövs för att genomföra en lagstiftning. Även berörda företag och myndigheter behöver viss tid på sig för att förbereda sig för de nya reglerna.</p>
<p>Enligt andra punkten  skall vissa bestämmelser börja tillämpas av företag och, i förekommande fall, offentliga myndigheter vid ingången av ett räkenskapsår. De tillämpas således första gången för det räkenskapsår som påbörjas 1 juli 2004 eller senare.</p>
<h2>6.2 Förslaget till lag om ändring i konkurrenslagen (1993:20)</h2>
<p>45 § (Jfr artikel 1 i transparensdirektivet)</p>
<p>Paragrafen föreslås bli ändrad för att de nya redovisnings-, revisions- och rapporteringskraven skall kunna kontrolleras och sanktioneras på ett tillfredsställande sätt.</p>
<p>Förslaget till ändringar i den inledande delen av paragrafen innebär först och främst att Konkurrensverket kan använda sig av förelägganden enligt 45 § 1 KL för att få fram informationen. Med stöd av bestämmelsen kan verket ålägga företaget eller någon annan att tillhandahålla uppgifter, handlingar eller annat. Ett föreläggande gäller enligt 46 § samma lag omedelbart, om inte något annat bestäms, och får förenas med vite enligt 57 §. Verket kan också ålägga någon som förväntas kunna lämna upplysningar i saken att inställa sig för förhör enligt 45 § 2. Vissa begränsningar för åläggandena och uppgiftsskyldigheten följer av 54–56 §§. Även bestämmelser om internationellt samarbete i 56 a § gäller för uppgiftsskyldigheter enligt 45 §. Lagens bestämmelser om utdömande av vite i 59 §, överklagande i 60 § och rättegångsbestämmelser i 64 och 65 §§, som är relaterade till ålägganden enligt 45 §, får också betydelse.</p>
<p>Av den nya fjärde punkten  framgår att Konkurrensverket kan förelägga ett företag att ha en öppen redovisning, en separat redovisning eller att i övrigt följa vad som gäller för företaget enligt de angivna bestämmelserna i den föreslagna transparanslagen eller i föreskrifter som kan ha meddelats till sådana bestämmelser. Den möjligheten omfattar sådana företag som omfattas av transparenslagen. De nyss nämnda bestämmelserna som är kopplade till ålägganden enligt 45 § kommer alltså att i relevanta delar gälla också för ålägganden enligt den nya fjärde punkten.</p>
<p>Enligt gällande tredje punkten kan verket ålägga kommuner och landsting att redovisa intäkter och kostnader i verksamhet av ekonomisk eller kommersiell natur. Den bestämmelsen kan användas för att i enskilda fall ålägga kommuner och landsting att redovisa intäkter och kostnader enligt samma principer som i en separat redovisning, även om kommunen eller landstingets affärsverksamhet inte omfattas av föreslagna bestämmelser om separat redovisning i transparenslagen.</p>
<p>Motiven för de förslagna ändringarna har behandlats i den allmänna motiveringen (avsnitt 4.6.3 och 4.7.3). 56 §</p>
<p>Paragrafen föreslås ändrad för att markera att den s.k. proportionalitetsprincipen även gäller för uppgiftsskyldighet som grundas på den föreslagna transparenslagen.</p>
<p>Ikraftträdandebestämmelsen</p>
<p>De nya bestämmelserna föreslås träda ikraft omedelbart vid den angivna tidpunkten.</p>
<h2>6.3 Förslaget till lag om ändring i lagen (1997:614) om kommunal redovisning</h2>
<h2>1 kap.</h2>
<p>6 § (Jfr artikel 5 i transparensdirektivet)</p>
<p>Den föreslagna nya paragrafen är avsedd att säkerställa vissa krav i artikel 5.1 och artikel 5.2 om bevarande av information.</p>
<p>Ändringen innebär att information från en öppen redovisning och en separat redovisning skall klassas som räkenskapsinformation hos kommunen eller landstinget, även om informationen inte utgör räkenskapsinformation enligt gällande regler. Detsamma föreslås för uppgifter av betydelse för dessa redovisningar. Därmed avses sådan information som behövs för att utvärdera de särskilda redovisningarna och som kommissionen skall kunna få enligt direktivet (jfr artikel 5.3). Detta innebär att samma regler som för annan räkenskapsinformation kommer att gälla i fråga om bl.a. formerna och plats för förvaring. Endast tiden för bevarandet är enligt föreslagna 2 kap. 14 § kortare.</p>
<p>Paragrafen omfattar inte bara information från kommuners och landstings öppna redovisningar såsom givare av allmänna medel. Den omfattar också information från öppna redovisningar och separata redovisningar för affärsverksamheter hos ”företag” som bedrivs inom kommunen eller landstinget.</p>
<p>Motiven för bestämmelsernas utformning och placering har behandlats i avsnitt 4.5, 4.6.2 och 4.7.2 i den allmänna motiveringen.</p>
<h2>2 kap.</h2>
<p>14 § (Jfr artikel 5.1 och 5.2 i transparensdirektivet)</p>
<p>Den nya paragrafen innebär att den information som omfattas av föreslagna 1 kap. 6 § och inte samtidigt är räkenskapsinformation enligt 1 kap. 5 § bara behöver bevaras i 5 år.</p>
<p>Bevarandetiden kommer till följd av gällande 11 § i kapitlet att räknas från ”utgången av det kalender då det räkenskapsår som redovisningarna avser avslutades”. I en öppen redovisning för ett offentligt företag skall bl.a. redovisas hur mottagna medel använts. Den 5-åriga arkiveringstiden enligt bestämmelserna kommer alltså inte att börja löpa från en tidigare tidpunkt än vad direktivet kräver (fem år från användandet av de offentliga medlen).</p>
<p>Ikraftträdandebestämmelsen</p>
<p>Eftersom de nya bestämmelserna har anknytning till den ordinarie redovisningen föreslås att de skall träda i kraft vid ingången av ett räkenskapsår.</p>
<h2>6.4 Förslaget till lag om ändring i bokföringslagen (1999:1078)</h2>
<p>2 a §</p>
<p>Den nya paragrafen är av motsvarande slag som förslagna 1 kap. 6 § lagen om kommunal redovisning (se författningskommentaren till den paragrafen).</p>
<p>Att informationen skall hänföras till räkenskapsinformation enligt bokföringslagen innebär också att en underlåtenhet att bevara informationen kan medföra ansvar för bokföringsbrott enligt 11 kap. 5 § BrB.</p>
<h2>7 kap.</h2>
<p>2 a §</p>
<p>Paragrafen, som är ny, motsvarar föreslagna 2 kap. 14 § lagen om kommunal redovisning (se författningskommentaren till den paragrafen).</p>
<p>Ikraftträdandebestämmelsen</p>
<p>Eftersom de nya bestämmelserna har anknytning till den ordinarie redovisningen föreslås att de skall träda i kraft vid ingången av ett räkenskapsår.</p>
<h2>Bilaga 1</h2>
<h2>Kommittédirektiv</h2>
<p>Beslut vid regeringssammanträde den 12 september 2002.</p>
