<h1>Sammanfattning</h1>
<h2></h2>
<p>Sammanfattningsvis konstaterar vi att det är svårt att se några effekter på renslakten av pristillägget per kilo kött jämfört med pristillägget per slaktad ren. Detta beror troligen på att förändringen mellan de två systemen var liten. Båda systemen har gynnat de renägare som tar ut ett högt slaktuttag per betesresurs. Då systemet varit likadant sedan 1973 är det svårt att avgöra i vad mån pristillägget har påverkat slaktuttaget.</p>
<h2>Ersättningar på grund av radioaktivt nedfall</h2>
<p>Delar av renskötselområdet drabbades 1986 av radioaktivt nedfall från kärnkraftsolyckan i Tjernobyl. De värst drabbade områdena fanns i södra Västerbottens och norra Jämtlands län. Av renens betesväxter är det främst lav och svamp som innehåller cesium. Cesiumhalten i renkött är därför lägst under sommaren när renen äter gräs och örter och högst under vintern då den äter lav. Halten av cesium-137 i betet minskar efterhand, vilket också resulterat i en minskning av cesiumhalterna i ren. Hittills har halterna cesium-137 i renar minskat med i genomsnitt 16–20 procent från det ena året till nästa. Den årliga minskningen förefaller dock vara något lägre ju längre tid som gått sedan nedfallet.</p>
<p>Strålskyddsinstitutet och Livsmedelsverket har som målsättning att begränsa stråldosen från livsmedel till högst en milliSivert per person och år, vilket innebär en begränsning av årsintaget av cesium-137 för en person till 75 000 Bq. För att intaget skall hållas under denna nivå har Livsmedelsverkets gränsvärde för cesium-137 varit 300 Bq/kg i baslivsmedel och 1 500 Bq/kg i övriga livsmedel (kött m.m. från vilt och ren, vilda bär, svamp, insjöfisk och nötter). Första året efter Tjernobylolyckan (1986/87) var dock gränsvärdet för renkött 300 Bq/kg.</p>
<p>Renkött med halter av cesium-137 över gränsvärdet får inte säljas i handeln. För att hindra att renkött med cesiumhalter som överstiger gränsvärdet kommer ut till konsumenterna kontrolleras allt renkött som kommer från områden där halterna av cesium-137 kan ligga över gränsvärdet 1 500 Bq. Livsmedelsverket beslutar varje år om de bestämmelser rörande kontroll som skall gälla under den kommande slaktsäsongen.</p>
<p>Under 1986/87 kasserades 73 300 eller 78 procent av det totala antalet slaktade renar på grund av att halten av cesium-137 i renköttet översteg gränsvärdet. De påföljande åren var antalet kasserade renar mellan 15 000 och 30 000. Sedan 1994/95 har andelen kasserade renar varit under 5 procent av den totala renslakten och under åren 1997– 2000 har andelen kasserade renar varit i det närmaste försumbar. Andelen kasserade renar har minskat eftersom cesiumhalterna i renens bete har minskat och för att förebyggande åtgärder i form av tidigareläggning av slakten och utfodring av ren har vidtagits i ökande omfattning. Renägarna har kompenserats för inkomstförluster och merkostnader till följd av Tjernobylolyckan. Speciellt under de första åren utgick ersättning också till jordbrukare, trädgårdsodlare och fiskare. Ersättningarna regleras numera i förordningen (1994:246). om ersättning på grund av Tjernobylolyckan till jordbruksföretag, renskötselföretag och till den, som helt eller delvis försörjer sig på att fiska till avsalu eller för husbehov. De första åren efter Tjernobylolyckan var kunskapen om effekterna av det radioaktiva nedfallet begränsade och medel användes följaktligen till försöks-, kontroll- och analysverksamhet. Under det första året utgick förutom ersättning för kasserade renar, också ersättning för andra åtgärder som flyttningar av renar till områden med låga halter av cesium, helutfodring av slaktren och husbehovsren, tillskottsutfodring, lavplockning, investeringar i utfodringsanläggningar och fodersilos m.m.</p>
<p>Ersättningsreglerna har med åren blivit mer schablonmässiga och detaljer i regelverket har förändrats i takt med att situationen avseende cesiumhalten förändrats. I det ersättningssystem som gällde under 1999/2000 utbetalades ersättningar motsvarande avräkningspris och uteblivet pristillägg för kasserade renar. Vid kassationer betalades också ersättning till slakteriet eftersom de haft kostnader för slakten utan att kunna sälja köttet.</p>
<p>Renägarna ersattes, om slakten tidigarelades, med 210 kr per ren för ökade kostnader i samband med samling samt för förlorat köttvärde. Ersättning för tidigareläggning utgick endast om renen godkänts vid slakt, i annat fall utgick kassationsersättning.</p>
<p>Utfodringsersättningen påverkades av den cesiumhalt som kunde påvisas i en kontrollgrupp av levande renar. Ersättningen uppgick 1999/2000 till 870 kr/ren om renen före utfodringen hade en cesiumhalt över 5 000 Bq/kg och 680 kr/ren om cesiumhalten var lägre. Om halterna i hela utfodringsgruppen låg nära gränsvärdet betalades ersättning för korttidsuppfödning (10–14 dagar) med 160 kr/ren. Ersättningarna administreras av Statens jordbruksverk och länsstyrelserna.</p>
<h2>Riksgränsstängsel</h2>
<p>Enligt renbeteskonventionen mellan Norge och Sverige (SÖ 1972:15) har staten åtagit sig att bekosta och underhålla vissa stängsel på gränsen mellan Norge och Sverige. I Jämtlands län används en del pengar till helikopterbevakning, genom vilken man förvissar sig om att konventionens regler upprätthålls.</p>
<p>I Norrbottens län underhålls fem stugor som efter samråd med berörda samebyar skall ersätta riksgränsstängslet. Staten har också åtagit sig ett underhållsansvar för vissa renskötselanläggningar, dvs. vägar, stigar, broar och stugor. Under år 2000 utgick 5,1 miljoner kr för skötsel av riksgränsstängsel och vissa renskötselanläggningar. Medlen anvisas till Statens jordbruksverk som i beslut fördelar ramar till länsstyrelserna.</p>
<p>Samtliga tre länsstyrelser upphandlar material och är huvudman för byggprojekten. Huvuddelen av dem som arbetar med byggandet anställs för respektive projekt. Undantaget är en sameby i Jämtlands län som arbetar på ackord med att underhålla stängsel.</p>
<p>Under 60- och 70-talen var det vanligt att arbetet utfördes som AMS-arbete genom att kostnaden för arbetet finansierades via arbetsmarknadsmedel och materialkostnaden via anslaget ”Främjande av rennäringen”. Detta är numera ovanligt. Använda medel för riksgränsstängsel redovisas i tabell 8.8. Svensk-norska renbeteteskommissionen har lämnat rapport under 2001 med förslag om en ny konvention. Enligt denna skall riksgränsstängslen så långt möjligt rivas.</p>
<h2>Redovisning av markanvändning, riksintressen m.m.</h2>
<p>Ungefär en miljon kr av anslaget avsätts för statens del av kostnaderna för redovisning av samebyarnas markanvändning, riksintressen och marker som är speciellt värdefulla eller känsliga för renskötseln. Statens jordbruksverk fördelar medlen som ramar till länsstyrelserna. Länsstyrelserna använder pengarna för att i samarbete med samebyarna redovisa rennäringens markanvändning. Anslaget bedöms inte som tillräckligt av länsstyrelserna, som följaktligen har avsatt en del andra medel för ändamålet. (Pengarna används för löner, resor och kostnader för framställning av material.) Rennäringens markanvändning redovisas på kartor och med beskrivande text. Redovisningen innehåller betesområden under olika tider på året, flyttvägar, samlingsplatser, anläggningar etc. Materialet används i kommunernas översiktsplanering och vid samråd mellan rennäringen och andra markanvändare. Under år 2000 användes 2,8 miljoner kr för ändamålet.</p>
<h2>Renbetesinventering</h2>
<p>Riksdagen har anvisat medel till Statens jordbruksverk som skall användas för att hitta en lämplig metod för att inventera renbetet. Användbara kunskapskällor för renbetesinventeringen är vegetationskarta, flygfotografering, satellitdata och material från riksskogstaxeringen. Den metod för renbetesinventering som tas fram skall kunna användas både för att bestämma det ur betessynpunkt högsta tillåtna renantalet och för andra ändamål, t.ex. vid samråd mellan rennäringen och skogsbruket och för miljöövervakning. Statens jordbruksverk har inte slutfört arbetet varför medlen inte förbrukats.</p>
<h2>Övriga medel</h2>
<p>Övriga medel under anslaget fördelas av Statens jordbruksverk efter överläggningar med företrädare för rennäringen. Användningen av övriga medel redovisas i tabell 8.9. Rennäringen företräddes fram till 1994 av SSR. Därefter har rennäringen företrätts av Sametinget. Fram till och med budgetåret 1995/96 avsattes medel för information och rådgivning i Statens jordbruksverks och länsstyrelsernas regi. Rådgivningen var inriktad på att uppnå en bättre hjordsammansättning genom individmärkning och strategiskt slakturval. Medlen anvisades till Statens jordbruksverk, som delade ut en del av medlen som ramar till länsstyrelserna. Från och med 1997 utgår inga medel till länsstyrelserna för rådgivning. Enskilda projektansökningar ur de medel som Statens jordbruksverk överlägger med Sametinget om avser dock ändamål med samma syfte.</p>
<p>Sedan 1973 har en konsulenttjänst vid SSR finansierats med medel under anslagsposten övrigt. Under år 2000 användes 0,5 miljoner kr för tjänsten. I tjänsten ingår arbete med anknytning till olika EU-program, att bistå rennäringen med information och rådgivning i frågor som rör samiska näringar, att följa upp och informera om skatte- och taxeringsfrågor och former för ekonomisk stöd. Konsulenten arbetar också med sysselsättningsfrågor inklusive kombinationssysselsättningar, medverkar vid information utåt i samefrågor samt följer utvecklingen inom ansvarsområdet.</p>
<p>Trygghetspaketet för renskötande samer innehöll en avtalsgruppsjukförsäkring, en trygghetsförsäkring vid arbetsskada, en grupplivförsäkring och en ersättarförsäkring vid sjukdom. Statens jordbruksverk betalade ut medlen till SSR som därefter upphandlade trygghetspaketet. Trygghetspaketet finansierades från anslaget fram till och med 1995.</p>
<p>Under 1998 behandlades 20 ärenden med ansökningar av medel från posten övrigt t.ex. projekt. Av dessa avslogs fyra. Av de 16 ansökningar som beviljades avsåg tio nationell medfinansiering av EUprojekt. Totalt beslutades om 9,7 miljoner kr. Av dessa utgjorde drygt hälften, fem miljoner nationell medfinansiering av EU-projekt. Projekten innebär oftast försök att utveckla nya produktionsmetoder eller samarbetsformer i samebyarna.</p>
<p>Katastrofskadeskyddet för rennäringen infördes den 1 juli 1973. Syftet var att skydda renägarna mot ekonomiska förluster vid synnerligen svåra betesförhållanden. Skyddet lämnades i första hand i form av bidrag till sameby för att täcka kostnader för utfodring, transporter och andra skadeförebyggande åtgärder. I andra hand skulle ersättning utgå för förluster. Sedan 1980-talet har stöd endast lämnats för förebyggande åtgärder, som bidrag till foderkostnader. Skyddet reglerades i en föreskrift från Lantbruksstyrelsen. Föreskriften upphörde att gälla den 1 juli 1993.</p>
<p>Mellan 1993/94 och 1998/99 ställdes den största andelen av de medel som utgick vid svåra renbetesförhållanden till förfogande genom särskilda regeringsbeslut. Anledningen var att de medel som avsattes vid överläggningarna inte var tillräckliga. Under 1993/94 togs tre miljoner från särredovisade medel under samefonden som avsatts på grund av regleringen av Stora Stensjön. Under 1994/95 till 1995/96 utgick inget katastrofskadeskydd på grund av medelsbrist.</p>
<p>Under 1998 tog Statens jordbruksverk ställning till 30 ansökningar avseende katastrofskadeskydd. Statens jordbruksverk fattade beslut på basis av betesinventeringar som genomfördes av länsstyrelserna. Sametinget var remissinstans och ansåg generellt att bidrag skulle utbetalas om länsstyrelsen bedömde att betessituationen var så svår att medel skulle utgå.</p>
<p>Statens jordbruksverk biföll delvis sju ansökningar genom att de sökande fick bidrag till 50 procent, i ett fall 25 procent, av styrkta foderkostnader. Av de 30 som sökte om katastrofskadeskydd begärde fem omprövning. I inget av fallen ansåg Statens jordbruksverk att beslutet skulle ändras. Samtliga fem som begärt omprövning samt ytterligare nio sökande, sammanlagt 14 samebyar, överklagade besluten till regeringen. I två av fallen upphävde regeringen besluten och överlämnade ärendena till Statens jordbruksverk för ny handläggning.</p>
<p>För vintern 1998/99 tog Statens jordbruksverk fram riktlinjer för medelsanvändningen vilka innebar att bidrag till utfodringskostnader lämnades för att förhindra en omfattande rendöd orsakad av vädret inom vinterbetesmarkerna. Av anvisningar framgår att en förutsättning för att katastrof skall råda är att de svåra betesförhållandena är långvariga och det förelåg ett utfodringsbehov om minst 60 dagar. Till grund för beslutet skall länsstyrelsen utföra betesundersökningar i samråd med berörd sameby. Även för vintrarna 1999/00 och 2000/2001 har Statens jordbruksverk tagit fram riktlinjer för katastrofskadeskyddet. I de områden där det enligt betesundersökningarna råder svåra betesförhållanden fattas beslut om att renägaren kan få 50 procent av styrkta utfodringskostnader ersatta.</p>
<p>Under år 1999 beslutade Statens jordbruksverk om 6,0 miljoner kr i katastrofskadeskydd. Under år 2000/2001 beslutades om 14,5 miljoner kr. Endast en liten del av de beslutade medlen utbetalades dock för år 1999 cirka 2,4 miljoner kr och för år 2000/2001 sammanlagt cirka 3,5 miljoner kr. Medlen betalas ofta ut under senvintern, dvs. efter årsskiftet. De medel som utbetalts för katastrofskadeskydd framgår av tabell 8.10.</p>
<p>Storleken på katastrofskadeskyddet har alltså varierat inte bara efter omfattningen av de svåra betesförhållandena utan också efter ersättningsreglerna och efter hur mycket pengar som har funnits tillgängliga att betala ut. När tabellen tolkas bör man också beakta att vissa områden drabbats hårdare än andra av svåra betesförhållanden. Vissa regioner har således fått katastrofskadeskydd i högre utsträckning än andra.</p>
<h2>Statlig lånegaranti</h2>
<p>För att stödja rennäringens rationalisering kan enligt rennäringsförordningen (1993:384) statlig lånegaranti lämnas till en sameby eller en medlem i en sameby. Lånegarantier regleras av garantiförordningen (1997:1006). En statlig lånegaranti innebär att staten åtar sig ansvaret för lånet samt för de räntor som förfallit och övriga kostnader som långivaren haft. Staten kan ställa krav på långivaren, t.ex. att denne skall göra utmätning och begära kvarstad hos låntagaren.</p>
<p>Lånegaranti kan lämnas för: utförande eller varaktig förbättring av anläggningar som behövs för renskötseln (rationaliseringslån) Garanti för rationaliseringslån lämnas endast till sameby. förvärv av renar samt inventarier som behövs för renskötseln (rendriftslån). Garanti för rendriftslån får lämnas när renskötsel påbörjas, renantalet utökas, eller för åtgärder som vidtas för att förbättra renhjordens struktur. förvärv av hästar, transportredskap och andra rörliga driftanordningar samt investering i stall och i byggnader för förvaring av driftsanordningar (redskapslån).</p>
<p>Lånegaranti lämnas endast för den del av kostnaden som inte täcks av andra bidrag och endast om kostnaden för investeringen överstiger ett halvt basbelopp. Lånegarantin får avse högst det belopp som motsvarar den godkända kostnaden för rationaliseringsåtgärden. Frågor om lånegaranti prövas av Riksgäldskontoret efter yttrande av länsstyrelsen. Riksgäldskontoret beräknar och fastställer också den avgift, mellan en och fem procent, som tas ut för garantin. De senaste åren har endast ett fåtal ansökningar om lånegaranti för rationaliseringsändamål inom renskötseln gjorts. 8.1.2 Rovdjursersättningar</p>
<p>Riksdagen har i (prop. 2000/01:57, bet. 2000/01:MJU9, rskr. 2000/01:88) beslutat om en sammanhållen rovdjurspolitik för att säkerställa att de fem rovdjursarterna björn, järv, lo, varg och kungsörn långsiktigt finns kvar i den svenska faunan. Rovdjurspolitiken som innehåller ett förslag om ett reviderat ersättningssystem redovisas i avsnitt 4.4. Rovdjursersättningarnas storlek mellan åren 1989/90 och 2000 framgår av tabell 8.11.</p>
<p>Ersättningar för rovdjursrivna djur har betalts ut under större delen av 1900-talet. Under perioden 1946 till 1994/95 fick renägaren ersättning för upphittade rovdjursrivna renar. Fr.o.m. 1996 har ersättningarna fördelats efter rovdjursförekomst. Sametinget har ansvarat för administrationen av ersättningen i samverkan med Naturvårdsverket. Sametingets beslut om ersättningar har baserats på resultatet av de rovdjursinventeringar som berörda länsstyrelser utfört tillsammans med samebyarna. Ersättningssystemet, som inte har varit författningsreglerat har byggt på en gemensam rapport av Naturvårdsverket och Sametinget från den 7 februari 1995. Rapporten byggde i sin tur på prop. 1992/93:32 där det föreslogs att rennäringen årligen skulle få disponera ett belopp motsvarande det skäliga värdet av de renar som rivits av rovdjur.</p>
<p>Varje föryngring av järv och lo föreslogs bli ersatt med värdet av 200 renar. Föryngring av varg föreslogs bli ersatt med värdet av 500 renar. Vid endast tillfällig förekomst av varg, lo eller järv ersätts samebyn med en summa som är arealbaserad och bygger på samebyns barmarksareal multiplicerad med 0,02. Ersättningen för björn och kungsörn är också arealbaserad och beräknas som samebyns barmarksareal multiplicerad med 0,02. Den totala medelsramen för rovdjursersättningarna har uppgått till ett från början fastställt belopp, vilket har inneburit att antalet renar endast använts som fördelningsgrund mellan samebyarna.</p>
<p>Sametinget har också betalat ut ersättning för massdödande renar. Massdödande innebär att ett eller flera rovdjur har dödat minst 10 renar inom ett begränsat område inom loppet av högst sju dagar. Ersättningen har betalats ut till renägaren för renens värde på samma sätt som för trafikdödade renar. Ersättning har även utgått för merkostnader vid skadetillfället. 8.1.3 Samerna och samisk kultur</p>
<p>I utredningsuppdraget ingår också att kartlägga medelsanvändningen för Sametinget, Sameskolstyrelsen och övriga medel till samisk kultur. Tabell 8.12 redovisar en sammanställning av dessa medel.</p>
<h2>Sametinget</h2>
<p>Sametinget är både en statlig förvaltningsmyndighet och ett samiskt folkvalt organ. Sametingets verksamhet regleras i Sametingslagen (1992:1433). Sametinget skall verka för en levande samisk kultur, leda det samiska språkarbetet och informera om samiska förhållanden. Kultur skall ses i ett vidare perspektiv och innefattar därför även den samiska näringsverksamheten. Sametinget skall utse Sameskolstyrelsen. Sametinget skall också medverka i samhällsplaneringen och bevaka att samiska behov beaktas, t.ex. rennäringens intressen vid utnyttjande av mark och vatten.</p>
<p>Sametinget har 31 ledamöter som utses i val. Val till Sametinget sker vart fjärde år. Sametinget har en styrelse med sju ledamöter som ansvarar för Sametingets löpande verksamhet.</p>
<p>De medel som avsatts för Sametinget har använts för anställd personal, administration, lokaler, resor, Sametingets sammanträden, ersättningar till nämnder och styrelsen m.m.</p>
<h2>Sameskolstyrelsen</h2>
<p>Sameskolstyrelsen är en förvaltningsmyndighet för de statliga sameskolorna och därtill hörande verksamhet, vilka regleras i sameskolförordningen (1995:205). Styrelsens uppgift är att främja och utveckla samiska undervisningsinslag i det offentliga skolväsendet för barn och ungdom och att främja utveckling och produktion av läromedel för samisk undervisning. Sameskolstyrelsen består av fem ledamöter som utses av Sametinget.</p>
<p>Sameskolan som omfattas av årskurs 1–6 är en skolform likvärdig med grundskolan men utformad och profilerad efter samernas behov av en utbildning som tillvaratar och utvecklar det samiska språket och kulturarvet. Läsåret 2001/02 fanns det sex sameskolor med sammanlagt 177 elever varav 23 i förskoleklass.</p>
<p>Integrerad samisk undervisning i grundskolan bedrivs från årskurs 1 till och med årskurs 9. Undervisningen i ämnet samiska är obligatoriskt och flera av följande ämnen skall ingå i den samiskt integrerade undervisningen; orienteringsämnena, slöjd, hemkunskap, bild och musik. Besök/aktiviteter inom de samiska näringarna är också obligatoriska inslag i undervisningen. Läsåret 2001/02 bedrevs den integrerade undervisningen i nio kommuner och omfattade 184 elever.</p>
<p>Anslaget till Sameskolstyrelsen används för att finansiera sameskolorna och den integrerade samiska undervisningen inom den kommunala grundskolan. Vidare används medel för läromedelsproduktion och Sameskolstyrelsens arbete. Ungefär fem miljoner kr årligen utgår ur anslaget till Samernas utbildningscentrum i Jokkmokk.</p>
<h2>Övrigt, anslag för samisk kultur</h2>
<p>Bidrag till samisk kultur fördelas över anslaget ”Bidrag till allmän kulturverksamhet”. Kulturbidragets storlek framgår av Kulturdepartementets regleringsbrev avseende vissa myndigheter inom Kulturdepartementets ansvarsområde (KU1999/3735). För år 1998 avsattes 10,5 miljoner kr för samisk kultur. För år 1999 och år 2000 avsattes 14,5 miljoner kr för samisk kultur, varav minst 4,0 miljoner kr/år 1999 och 5,5 miljoner kr år 2000 skulle användas som bidrag till verksamhet vid samisk teater under förutsättning av medfinansiering från berörda kommuner och landsting. Vidare reglerades att verksamheten med en samisk bibliotekskonsult får bekostas inom anslagsposten. I övrigt beslutar Sametinget om medelsanvändningen enligt bestämmelserna i Sametingslagen.</p>
<p>Under år 2000 användes 5,3 miljoner kr för organisations- och föreningsbidrag och till tidningen Samefolket, 2.0 miljoner kr till Sameslöjd, 0,7 miljoner kr till olika typer av projekt, 3,8 miljoner kr till samisk teaterverksamhet, 0,7 miljoner till forskning och utveckling och 0,6 miljoner kr till samisk biblioteksverksamhet. 8.1.4 EU-finansierade stöd</p>
<p>EU-finansierade stöd har kommit rennäringen till del eftersom rennäringen räknas som en del av EU:s jordbruk och för att rennäringen bedrivs i en region där stöd under perioden 1995–1999 har utgått för att gynna utvecklingen i regionen.</p>
<p>Strukturpolitiken delades för perioden 1995–1999 in i sex målområden, där främst område 5 och 6 var intressanta för rennäringen. Medlemsstaterna gjorde femåriga program för de insatser som skulle stödjas och en ekonomisk ram för de olika programmen bestämdes av EU-kommissionen. Stöden delfinansieras av EU med mellan 25 procent och 50 procent. Resterande del finansierades av medlemslandet. För de åtgärder som berör rennäring har bl.a. medel från anslaget ”Främjande av rennäringen” använts för den nationella medfinansieringen.</p>
<p>Ett nytt program med ungefär samma innehåll som tidigare har utvecklats för perioden 2000–2006. Rennäringen berörs i det nya programmet av stödområde 1 samt av insatser i det miljö- och landsbygdsprogram som riktar sig till jordbruket.</p>
<h2>Stöd enligt EU:s jordbrukspolitik</h2>
<p>Stöd under målområde 5 avsåg under perioden 1995–1999 att stödja jordbruket i områden med sämre förutsättningar för livsmedelsproduktion. De stöd som tidigare fanns under målområde 5 ingår för perioden 2000–2005 i miljö och landsbygdsprogrammet. De stöd som har införts i Sverige och som kommer såväl jordbruket som rennäringen till del är startstödet och investeringsstödet.</p>
<p>Startstödet</p>
<p>Startstödets syfte är att underlätta för yngre företagare inom jordbruk, trädgård och renskötsel att etablera sig som självständiga företagare. Under perioden 1995–2000 lämnades stödet i form av ett räntestöd som betalas ut under fem år. För perioden 2000–2005 lämnas stödet som en bidragsdel och ett räntestöd under 2 år. Sökanden skall vara under 35 år och det företag som etableras skall ge en tillfredställande sysselsättning och försörjning. Stödet administreras av Statens jordbruksverk och länsstyrelserna.</p>
<p>Under år 1997 beviljades fyra renskötselföretag stöd och under år 1998 och år 1999 var motsvarande antal två. Under år 1997 var det genomsnittliga stödbeloppet som betalas ut under hela femårsperioden 188 000 kr per renskötselföretag. Motsvarande siffra för år 1998 var 133 000 kr , för år 1999 var den 145 000 kr och för år 2000 var den 100 000 kr.</p>
<p>Investeringsstödet</p>
<p>Investeringsstödet infördes år 1997 och syftar till att förbättra företagens konkurrenskraft och bidra till förbättrade levnadsvillkor för företagarna. Stödet utgår i form av ett bidrag som varierar geografiskt. Inom området för Mål-6, där rennäringen bedrivs, är bidragsandelen 45 procent av investeringsutgifterna dock högst 600 000 kr i bidrag per företag. Stödet administreras av Statens jordbruksverk och länsstyrelserna.</p>
<p>Under år 1997 fick fem renskötselföretag investeringsstöd. År 1998 var motsvarande antal åtta företag och år 1999 var antalet 14. Stödbeloppet var totalt 1,2 miljoner kr under 1997, 0,8 miljoner kr under 1998, 1,9 miljoner kr under år 1999 och 1,2 miljoner kr under år 2000.</p>
<p>Miljöstöd</p>
<p>Miljöstöd för bevarande av värdefulla natur- och kulturmiljöer i renskötselområdet infördes 1999. Syftet med stödet är att bevara äldre renvallar och renhägn. För att en renvall skall var stödberättigad skall det i anslutning till vallen finnas värdefulla landskapselement t.ex. bostadskåta, jordkällare eller rökhärd. Vallen måste vara minst 0,2 hektar och minst en fjärdedel skall vara öppen mark. För att ett renhägn skall vara stödberättigat skall det bl.a. vara uppfört av traditionellt material. Den som söker stödet åtar sig att sköta renvallen eller renhägnet under en 5-årsperiod. Under perioden 1999–2005 har 10 miljoner kr totalt avsatts till stödet.</p>
<h2>Samiskt Mål-6 program/mål 1 program</h2>
<p>Det strukturstöd som sorterade under målområde 6 syftade till att stödja regioner med svag befolkningsutveckling. Sverige gjorde en femårig plan för de insatser som skulle genomföras i Mål-6 området. Då rennäringen huvudsakligen bedrivs i detta område upprättades ett sammanhållet samiskt program.</p>
<p>Det samiska programmet syftade till att stödja: utvecklingen av den samiska kulturen genom att dra fördel av nya tekniker för att skydda och utveckla kultur, traditionella kunskaper och tillvarata sysselsättningsmöjligheter.</p>
<p>Utvecklingen av rennäringen genom att underlätta och stimulera utvecklingen av samiskt näringsliv genom att förbättra renskötselns affärsmässiga betingelser med avseende på produktutveckling, förädlingsgrad och marknadsföring.</p>
<p>En beslutsgrupp under Sametinget beslutade om fördelningen av pengar inom det samiska programmet. Totalt beslutade EU om en ram om ca 65 miljoner kr för perioden 1995–1999. EU krävde 50 % nationell medfinansiering, vilket innebar en total ram om 130 miljoner kr. För den svenska medfinansieringen användes bl.a. medel från anslaget ”Främjande av rennäringen”.</p>
<p>Mellan år 1995 och år 1999 har totalt ungefär cirka 140 projekt tilldelats pengar, 70 projekt med syfte att utveckla den samiska kulturen och 70 projekt med syfte att utveckla rennäringen. Projektmedlen användes huvudsakligen till att utveckla samebyar.</p>
<p>Den nya programperiod som inletts med det s.k. mål 1 programmet har syftet att utveckla norra Norrland så att näringslivets tillväxt blir jämförbar med tillväxten i andra framgångsrika regioner i landet och inom EU. Mål 1 programmet har sex insatsområden varav ett avser samisk utveckling.</p>
<p>Det samiska insatsområdet är uppdelat i tre åtgärder 1. Utveckling av rennäringen och samebyarna 2. Samisk landsbygds- och kulturutveckling 3. Kompetensutveckling, forskning och utbildning</p>
<p>Medelsramen för åtgärd 1 är 33, 9 miljoner kr ur jordbruksfonden och det övergripande målet är att skapa förutsättningar för utvecklingen av en livskraftig näring och främja en utveckling av samebyarna. Åtgärd 2 har en medelsram om 20,3 miljoner kr från den regionala fonden och målet är att skapa förutsättningar för en utveckling av det samiska lokalsamhället. Åtgärd 3 har en medelsram om 13,6 miljoner kr från den sociala fonden och har som målsättning att genom kompetensutveckling, utbildning och forskning skapa förutsättningar för ett livskraftigt samiskt samhälle. Samtliga åtgärder kräver nationell medfinansiering.</p>
<p>Under år 2000 beslutades inte om några nya projektpengar istället avslutades de projekt som tidigare beslutats. Arbetet inriktades istället på att implementera mål 1 programmet.</p>
<p>Sametinget bereder och beslutar om projekt inom det samiska insatsområdet.</p>
<h2>Regionalt samarbete över gränserna – Interreg</h2>
<p>Inom strukturpolitiken finns också program för gränsregionalt samarbete, Interreg II. Regeringen har fördelat pengarna för Interreg II i fyra regioner. Nordkalotten, Barentsregionen, Kvarken och Jämtland/ Tröndelag. Speciella samiska program finns för Nordkalotten, Jämtland/Tröndelag och Barentsregionen.</p>
<p>För Nordkalotten kallas det Samiska programmet Interreg Sápmi och innefattar åtgärder för utveckling av samiska näringar och samisk kultur. En beslutsgrupp vars ledamöter valts av sametingen i Sverige, Norge och Finland beslutade om pengar för programmet. Den totala ekonomiska ramen för perioden 1995–1999 var 30 miljoner kr varav EU medfinansierade ca 8,5 miljoner kr. Under år 2000 har arbete pågått med att ta fram ett nytt program för Intereg Sapmi för nästa period.</p>
<p>I Jämtland/Tröndelag fanns under samma programperiod 1995– 1999 ett samiskt projekt för gränsöverskridande renskötsel mellan Sverige och Norge.</p>
<p>Under år 2000 har arbetet med den tidigare programperioden avslutats och åtgärder för en ny programperiod startat. 8.1.5 Övriga förhållanden som kan påverka lönsamhet och stöd</p>
<p>Renkött räknas i EU:s jordbrukspolitik som en jordbruksprodukt. Det innebär t.ex. att nationella stöd till rennäringen måste godkännas av EU-kommissionen. Kriteriet är att de inte skall medföra någon ökning av den traditionella produktionsnivån. Det medför att om Sverige vill förändra stödet till rennäringen, t.ex. pristillägget, måste förändringen godkännas av EU-kommissionen. I samband med medlemskapet utvecklade Finland ett stöd till rennäringen vars omfattning skulle motsvara den svenska nivån. Anledningen var att de öppnade gränserna inte skulle snedvrida konkurrensen. Den finska regeringen försökte få kommissionens tillåtelse att utforma ett stödsystem liknande det svenska med ett pristillägg per kilo slaktat kött. Kommissionen godkände dock inte ett pristillägg för Finlands del. Finland utformade då ett stöd per ren i livhjorden, vilket godkändes av EU-kommissionen</p>
<p>Handeln med renkött liksom livsmedelspolitiken påverkar lönsamheten inom rennäringen. EU-medlemskapet har bl.a. inneburit att handeln med renkött är fri mellan länderna inom EU.</p>
<p>Före år 1995 krävdes licens för import av bl.a. ryskt renkött. Licenser krävdes däremot inte för import av norskt och finskt renkött. Import tilläts endast om det inte fanns överskott på svenskt renkött. Under år 1994 beviljades licenser för import av renkött från Ryssland.</p>
<p>EU-medlemskapet innebar att Sverige övertog EG:s gränsskydd. EG har en tull på det renkött som förs in i gemenskapen. Tulltaxan för import av färskt, kylt eller fryst kött från Norge var 9,8 procent i september 1999. Motsvarande tulltaxa för rökt kött var 16,8 procent. Ryssland har till följd av ett särskilt avtal med EG möjlighet att exportera bl.a. renkött med reducerad tull till gemenskapen. Vid Sveriges medlemskapsförhandlingar uppmärksammades att import från tredje land skulle kunna leda till marknadsstörningar. Som en del av avtalet konstaterade EG, att import av renkött från tredje land kan medföra marknadsstörningar och att man är beredd att använda alla tillgängliga medel för att genom bilaterala eller multilaterala överenskommelser komma till rätta med sådana störningar.</p>
<p>EG förbjöd fram till början av år 2000 all import av kött som kommer från klövdjur däribland renkött från Ryssland på grund av risken för spridning av mul- och klövsjuka. Därefter har import varit tillåten. Mellan år 1995 och år 2000 har alltså inget renkött importerats från Ryssland. För import av livsmedel från tredje land gäller sedan EU-inträdet att gränsvärdet för de båda isotoperna cesium-135 och cesium-137 är 370 Bq/kg för barnmat, mjölk och mjölkprodukter och för övriga livsmedel 600 Bq/kg. Reglerna innebär att renkött som importeras från Norge måste ha ett gränsvärde som understiger 600 Bq/kg. Under 1999 var gränsvärdet i Norge 3 000 Bq/kg. Gränsvärdena är inte harmoniserade inom gemenskapen, vilket innebär att renkött med ett gränsvärde som understiger det i Sverige satta gränsvärdet för cesium-137 nämligen 1 500 Bq/kg kan säljas till andra medlemsländer.</p>
<p>Under 1998 importerades totalt 218 ton renkött till Sverige från Finland. Någon import från Norge eller något annat land utanför EU förekom inte. Exporten var under samma period 403 ton. Under år 1999 importerades totalt 173 ton renkött och under år 2000 totalt 566 ton renkött varav 310 ton från Ryssland. År 1999 var exporten 316 ton och år 2000 exporterades 464 ton renkött.</p>
<h2>8.2 Förslag avseende statsanslag</h2>
<p>I detta avsnitt lämnar vi förslag rörande möjligheterna att samordna, effektivisera och förenkla stödsystemen till rennäringen och samerna. En utgångspunkt för förslagen skall vara att moderna förvaltningsprinciper med mål- och resultatstyrning avreglering och delegering tillämpas i stödgivningen. Med utgångspunkt i de övergripande mål för rennäringspolitiken som anges i kapitel 2 har vi därför tagit fram mål för det ekonomiska stödet till rennäringen. Vi menar att Sametinget inom ramen för målen skall utforma stöden till rennäringen.</p>
<p>Enligt direktiven skall vi överväga behovet av det statliga engagemanget inom rådgivningen till rennäringen. Den rådgivning som under perioden 1994/95 till 2000 har finansierats av budgetmedel ingår i anslaget ”Främjande av rennäringen” (se tabell 8.9). Traditionell rådgivning i form av personer anställda för att ge råd i olika frågor har minskat under den senaste tioårs-perioden och bedrevs under år 2000 i mycket liten omfattning. Istället ingår utveckling av ny kunskap och kunskapsspridning som en del av de utvecklingsprojekt som finansierats av såväl nationella medel som medel från EU.</p>
<p>Vi menar att traditionell rådgivning liksom pristillägg, katastrofskadeskydd, utbildning och utvecklingsprojekt är exempel på åtgärder som kan utnyttjas för att uppnå de mål för stöden till rennäringen som redovisas nedan. Sametinget bör därför inom ramen för befintliga medel utforma den kombination av stödjande åtgärder som bäst uppfyller målen. 8.2.1 Mål för stödet till rennäringen</p>
<p>Stöd skall främja samernas egna strävanden att utveckla sin näring främja ett optimalt betesutnyttjande förbättra det ekonomiska resultaten inom renskötseln främja en hållbar utveckling av fjällen och renskötselområdet i övrigt med beaktande av natur- och kulturmiljövärden.</p>
<h2>Främja samernas egna strävanden att utveckla sin näring</h2>
<p>Målen för stöden till rennäringen bör liksom den föreslagna politiken i övrigt utgå från en helhetssyn på de samiska näringarna och deras utnyttjande av resurserna där ekonomiska kulturella och miljömässiga aspekter bedöms som likvärdiga. Det innebär att stöden till rennäringen bör utformas på ett sådant sätt att de stöder samernas egna strävanden att utveckla sin näring. Överläggningar om användningen av en del av det nuvarande anslaget ”Främjande av rennäringen” hålls för närvarande mellan Statens jordbruksverk och Sametinget. Vi föreslår att överläggningar i fortsättningen bör hållas mellan Sametinget och företrädare för rennäringen.</p>
<p>Samernas egna strävanden att utveckla sin näring har enligt vår bedömning främjats av den utveckling av stödformerna som har skett under slutet av 1990-talet. De EU-stöd som har utgått genom mål 6programmet och som delvis har medfinansierats från anslaget ”Främjande av rennäringen” har medfört att samernas inflytande över medelsanvändningen har ökat. Mål 6-programmet har inneburit att samerna själva fått ökade möjligheter att söka medel för utvecklingsprojekt av olika slag. En genomgång av de projekt som initieras tyder på att en mångfald av idéer har testats. Vi menar att det är viktigt att denna utveckling fortsätter och att initiativ från näringen själv prioriteras när staten finansierar olika typer av projekt.</p>
<h2>Främja ett optimalt betesutnyttjande</h2>
<p>Renantalet har under 1900-talet enligt renlängderna varierat mellan 150 000 och 300 000 renar. Renantalet avser vinterhjorden och räknas efter det att slaktuttaget är gjort och före kalvningarna.</p>
<p>När tillgången på bete är god ökar renantalet. Det finns då risk att renantalet blir högt i förhållande till betet. Tillgången på bete för renarna blir då sämre, vilket ledar till att produktiviteten och därmed renantalet sjunker.</p>
<p>I ett område påverkas alltså djurens kondition och därmed det möjliga slaktuttaget av hur många renar det finns i förhållande till betet. Om antalet djur är högt i förhållande till betet och betesförhållandena därmed blir sämre hamnar renhjorden i en spiral med sjunkande kondition och produktionsförmåga. Ett dåligt vinterbete leder till att djuren förbrukar mer än normalt av sina kroppsreserver under vintern. Förluster av särskilt yngre djur ökar. Vajorna föder kalvar med lägre födelsevikter och har själva sämre kroppsresurser för att ge kalvarna en god start under sommaren. Är tillgången till bete under sommaren god kan de vuxna djuren hinna återhämta sig. Om tillgången däremot är dålig, är vajorna i dålig kondition på hösten, vilket försenar brunsten och leder till en lägre andel dräktiga vajor. Påföljande vår föds kalvarna ännu senare och med lägre födelsevikter. Sammantaget innebär detta en flerårig minskning i renhjordens ökningstakt. Det leder i sin tur till lägre produktionsförmåga och innebär att färre djur kan slaktas.</p>
<p>Om betesförhållandena under såväl sommar som vinter däremot är goda är djuren i god kondition. Det leder till en hög produktionsförmåga med snabb tillväxt av renhjorden och därmed kan fler djur slaktas. En optimal betesförbrukning innebär alltså att färre djur hålls på betesmarkerna, vilket främjar en ekologiskt uthållig renskötsel.</p>
<p>Renhjordens produktionsförmåga påverkas också av köns- och ålderssammansättningen i hjorden. Stor andel hondjur i vinterhjorden innebär att andelen kalvproducerande djur blir högre. Handjuren producerar visserligen genom sin egen tillväxt, men deras bidrag till avkastningen är lägre än vad en vaja med kalv ger, när konditionsnivån är sådan att kalvproduktionen är god. För att ge en hög avkastning bör renhjorden dessutom bestå av en stor andel vuxna vajor som är äldre än 3–4 år. För att uppnå detta bör slakten koncentreras till årskalvar.</p>
<p>Tillgången på bete påverkas förutom av renantalet också av de åtgärder som andra markanvändare vidtar. Renarnas möjlighet att beta påverkas dessutom av betets tillgänglighet. Dåliga snöförhållanden eller åtgärder från andra markanvändare kan göra att det bete som finns inte kan utnyttjas av renarna. Renantalet och möjligheten att styra renhjordens sammansättning påverkas också av andra faktorer än betet t.ex. av antalet rovdjur. Stödet till rennäringen bör mot bakgrund av de samband som beskrivits ovan främja en balans mellan betestillgång och renantal. Vid utformningen av stöden är det viktigt att beakta att betesmarken brukas gemensamt av de renägare som finns i en sameby, vilket innebär att renägarna inom samebyn måste samarbeta för att åtgärderna skall lyckas. Vidare påverkas renägarnas beslut om renantal och slaktuttag också av t.ex. priset på renkött, rovdjursförluster, skatter, renägarnas långsiktiga mål för sin näringsutövning och deras inkomstmöjligheter utanför renskötseln.</p>
<p>I det här sammanhanget är det viktigt att understryka att förutsättningarna avseende klimat, företagsstruktur osv. skiljer sig åt mellan olika samebyar. Förutsättningarna skiljer sig också åt över tiden avseende t.ex. renantal och slakt. Det innebär att stödåtgärderna också bör kunna anpassas och förändras.</p>
<h2>Förbättra rennäringens ekonomiska resultat</h2>
<p>Avkastningen per ren är låg och stödet till rennäringen bör därför tjäna som en inkomstförstärkning. Vid ett företag behövs sammanlagt minst 500–600 renar för att det skall vara möjligt att uppnå en rimlig levnadsstandard med enbart inkomster från renskötsel. Samtidigt har en tredjedel av renskötselföretagen färre än 100 renar. Det innebär att merparten av Sveriges renskötare inte har renskötsel som sin enda inkomstkälla. Renägandets och renskötselföretagens storleksstruktur skiljer sig åt mellan olika regioner. Såväl renägarna som företagen har fler renar i Jämtland och Västerbotten jämfört med speciellt Norrbottens läns fjällsamebyar.</p>
<p>Frågan om stödet borde differentieras på ett sådant sätt att det förbehålls personer som har renskötsel som sitt huvudsakliga yrke och inkomstkälla har diskuterats (jfr. prop. 1992/93:32 s.172). Skälen som har angetts har ofta varit att större renskötselföretag bör eftersträvas av rationaliseringsskäl, men också att det är de större företagen som har störst behov av den lönsamhetsförstärkning som stödet utgör. Ett annat argument som har framförts är att ett visst antal stora renskötselföretag där renskötarna kan arbeta heltid inom renskötseln är nödvändigt för att renskötseln inom ett område praktiskt skall fungera. Samtidigt är kombinationsverksamheter vanliga t.ex. i den norra delen av renskötselområdet och den intäkt som de små renskötselföretagen ger kan vara ett avgörande tillskott till ekonomin för dessa företagare.</p>
<p>En undersökning om renägarnas arbetstid inom renskötseln visar att arbetstiden inom företag med färre än 200 – 300 renar ökar med renantalet (SCB m.fl Svensk rennäring, 1999). I företag med flera renar är arbetstiden relativt konstant. Detta förhållande tyder på att renskötselföretag med en storlek av 300 – 500 renar lägger ner en stor arbetsinsats inom renskötseln men har ändå så få renar att det ekonomiska utbytet förmodligen är lågt.</p>
<p>Mot bakgrund av de övergripande målen med rennäringspolitiken och genomgången ovan menar vi att staten inte bör utforma mål för vilken storleksstruktur som är önskvärd inom rennäringen. Det bör istället vara upp till näringen själv att leda rationaliseringsarbetet inom sin näring. Det innebär att staten inte bör sätta upp mål för en önskad storleksstruktur, eller mekaniseringsgrad. Vi menar att en avreglering av rennäringens interna organisation ökar varje enskild samebys möjligheter att skapa ett regelverk som utifrån de förutsättningar den har möjliggör en effektiv rennäring. Detta är speciellt viktigt då de regionala förutsättningarna för att bedriva renskötsel skiljer sig åt. Vidare bör möjligheten för samebyn att bedriva annan verksamhet än renskötsel bredda den ekonomiska basen och underlätta rennäringens utveckling.</p>
<p>Sametinget bör dock i samband med att Sametinget föreslår stödåtgärder ges möjlighet att precisera målen inom de områden som nämnts ovan.</p>
<h2>Främja en hållbar utveckling av fjällen och renskötselområdet i övrigt med beaktande av natur- och kulturmiljövärden.</h2>
<p>Stöden till rennäringen bör främja en hållbar utveckling av fjällen med beaktande av natur- och kulturmiljövärden. Det innebär att stöden till rennäringen bör främja ett långsiktigt bruk av betesmarken på ett sådant sätt att fjällen behåller sin karaktär av ett betespräglat landskap.</p>
<p>Stöden till rennäringen bör också motverka överbetning och i övrigt samverka med miljömålet Storslagen fjällmiljö (Se avsnitt 4.4.1). 8.2.2 Administration av budgetmedel</p>
<p>Ansvaret för de statsanslag som används för att främja rennäringen bör flyttas från Statens jordbruksverk till Sametinget. Sametinget bör också bli central tillsynsmyndighet för de miljöstöd inom ramen för EU:s jordbrukspolitik som riktar sig särskilt till rennäringen.</p>
<p>Utgångspunkten för de följande förslagen är att en så stor del av ansvaret för administrationen som möjligt bör föras över till Sametinget. Detta leder enligt vår bedömning till att samernas inflytande över medelsanvändningen ökar. Vidare får en myndighet, Sametinget, överblick över huvuddelen av de medel som kommer rennäringen och samerna till del.</p>
<p>Vissa stöd är enbart riktade till rennäringen, t.ex. en del av de medel som anvisas över anslaget ”Främjande av rennäringen” och de samiska EU-programmen. I och med att Sametinget föreslås administrera de flesta stöden till rennäringen bör stödhanteringen kunna samordnas och förenklas.</p>
<p>Vad gäller medel som kan komma rennäringen till del men där regelsystemen i huvudsak är uppbyggda för annan verksamhet menar vi att det är viktigt med så få specialregler som möjligt för rennäringen. Stöden bör därför handläggas av de myndigheter som handlägger stöden eller ersättningarna i övrigt.</p>
<p>Administrationen av de medel som fördelas över anslaget ”Främjande av rennäringen” bör flyttas till Sametinget. I samband med slakt av ren sker köttbesiktning enligt Livsmedelsverkets regler. Som grund för utbetalningar av det nuvarande pristillägget används de uppgifter som Statens jordbruksverk erhåller från slakterierna i samband med dessa köttbesiktningar. Överflyttningen av ansvaret för anslaget innebär också att Sametinget får huvudansvaret för medel för markanvändningsredovisning, renbetesinventeringar, Tjernobylersättningar och riksgränsstängsel. Statens jordbruksverk fördelar en viss del av anslaget till länsstyrelserna som också handlägger vissa stöd och ersättningar. Det rör underhåll av riksgränsstängsel, medel för markanvändningsredovisning viss del av Tjernobylersättningarna samt ersättningarna för katastrofskadeskydd. I och med att ansvaret för administrationen flyttas över till Sametinget innebär det att Sametinget också tar över ansvaret för att samordna länsstyrelsernas insatser.</p>
<p>De EU-stöd till jordbruket som också rennäringen kan få del av bör handläggas av Statens jordbruksverk. Startstödet, investeringsstödet och stödet till förädling och avsättning är en integrerad del av EU:s politik gentemot jordbruket. Handläggningen av stöden, liksom utvecklingen av stöden, görs för närvarande av de personer inom Statens jordbruksverk som handlägger och utvecklar jordbruksdelen av stöden.</p>
<p>Det miljöstöd som rennäringen kan få del av har också tagits fram och handläggs tillsammans med de miljöstöd som riktar sig till jordbruket. Regelverket för miljöstödet är dock framtaget speciellt för rennäringen och vi menar att det finns likheter mellan detta stöd och det miljöstöd som utgår till viss verksamhet inom skogsbruket. För miljöstödet till skogsbruket är Skogsstyrelsen central tillsynsmyndighet och vi menar att ett liknande synsätt bör kunna tillämpas på miljöstödet till rennäringen. Sametinget bör alltså bli central tillsynsmyndighet för miljöstöd till rennäringen. I samband med förändringar av stöden och vid en diskussion om införande av nya EU-stöd, t.ex. nya miljöstöd, menar vi att det är viktigt att Sametinget aktivt medverkar i utvecklingsarbetet. Övriga EU-stöd som kan komma rennäringen eller den samiska kulturen till del handläggs redan nu till största delen av Sametinget.</p>
<p>Av våra direktiv framgår att vi skall diskutera stöden inom ramen för befintliga medel. Det är dock viktigt att, när Sametinget skall utforma stöden till rennäringen, beakta att de medel som utgått till rennäringen minskat under den senaste 5-årsperioden. De medel som utbetalts som pristillägg har t.ex. halverats från 28 miljoner kr till 14 miljoner kr. 8.2.3 Samordning av anslag</p>
<p>Den nuvarande anslagsstrukturen bör behållas.</p>
<p>Av kommittédirektiven framgår att vårt uppdrag är att överväga möjligheten att fördela medlen till rennäringen och samerna över så få anslag som möjligt. Under kommittéarbetets gång har tre anslag inom rennäringens område, anslagen för pristillägg, Tjernobylersättningar och anslaget för främjande av rennäringen, av regeringen slagits ihop till ett anslag.</p>
<p>De statsanslag som vi behandlat i utredningen är därför:</p>
<p>Anslaget till Sameskolstyrelsen inom Utbildningsdepartementets verksamhetsområde.</p>
<p>Anslaget till samisk kultur inom Kulturdepartementets verksamhetsområde.</p>
<p>Anslaget ”Främjande av rennäringen” inom Jordbruksdepartementets verksamhetsområde.</p>
<p>Anslaget för ersättning för rovdjursskadade renar inom Jordbruksdepartementets verksamhetsområde.</p>
<p>Det finns fördelar med att föra samman anslagen till rennäringen och den samiska kulturen. Samordningen och överblicken över den totala medelstilldelningen kan antas öka inom regeringskansliet liksom möjligheten att vid behov fördela om pengar mellan olika verksamheter. Samtidigt bör beaktas att även om syftet med samtliga anslag i någon mening är att stödja samerna och den samiska kulturen skiljer sig inriktningen av de olika anslagen åt mellan områdena kultur, utbildning och djurskötsel. Vi menar att det innebär att den sakkunskap som behövs och de nationella mål som ställts upp inom respektive område skiljer sig åt. Detta resonemang motsäger inte att vi anser att en enhet inom regeringskansliet bör samordna samefrågorna.</p>
<p>Vårt förslag om administration innebär att Sametinget blir den myndighet som får ansvaret för att administrera samtliga anslag, vilket bör innebära att samordningen av medlen ökar.</p>
<p>Vad gäller en sammanslagning av anslaget ”Främjande av rennäringen” med anslaget för att ersätta rovdjursskadade renar menar vi att en sammanslagning inte är förenligt med riksdagens beslut om en sammanhållen rovdjurspolitik. Rovdjurspolitiken innebär att målet att det skall vara möjligt bedriva djurskötsel i områden med rovdjur vägs samman med målet att skydda rovdjuren. En viktig komponent i systemet är att staten ersätter skador som rovdjuren orsaker. Vi menar att sambandet och avvägningen mellan målen blir tydligare om ersättningen för rovdjursskadade renar tilldelas genom ett särskilt anslag och inte göms i ett allmänt anslag med syfte att främja rennäringen. 8.2.4 Upphävande av förordningar</p>
<p>Sametinget bör utforma stöden till rennäringen inom ramen för anvisade medel och de nationella målen för stöden till rennäringen.</p>
<p>Av kommittédirektiven framgår att vårt uppdrag är att överväga möjligheterna att upphäva förordningen om pristillägg på renkött (1986:255) samt förordningen (1994:246) om ersättning för vissa merkostnader och förluster i samband med Tjernobylolyckan.</p>
<p>Stöden till rennäringen bör användas som en del av rennäringspolitiken för att främja en önskad utveckling inom näringen. En viktig del i rennäringspolitiken är att samerna själva skall ges möjlighet att utveckla sin näring. Vi har dock angett tre huvudmål med rennäringspolitiken genom att de ekonomiska, kulturella och miljömässiga målen bedöms som likvärdiga. Som en följd av huvudmålen diskuteras ett antal syften eller mål som stöden till rennäringen bör främja. Vi menar att Sametinget bör utforma stöden till rennäringen inom ramen för de mål för stöden som redovisas i avsnitt 8.2.1. Det innebär att Sametinget till regeringen bör lämna förslag till om förordningen om pristillägg på renkött (1986:255) bör upphävas eller inte. I samband med att Sametinget lämnar förslag till regeringen om hur stöden bör utformas bör man också redovisa kriterier för hur måluppfyllelsen skall mätas.</p>
<p>Vad gäller förordningen (1994:246) om ersättning för vissa merkostnader och förluster i samband med Tjernobylolyckan menar vi att den inte bör upphävas. Anledningen är att den svenska staten har åtagit sig ett ansvar både att ersätta de renägare, fiskare och jordbrukare som drabbats av Tjernobylolyckan. och att kontrollera att konsumenterna inte utsätts för livsmedel med halter av cesium över gränsvärdet. Det är dock viktigt att utvecklingen av cesiumhalterna i renkött följs och att regelverket förenklas i takt med att cesiumhalterna avklingar.</p>
<h2>8.3 Bygdeavgifter</h2>
<p>8.3.1 Bakgrund</p>
<p>Bygdeavgifter regleras i lagen (1998:812) med särskilda bestämmelser om vattenverksamhet. Den som har tillstånd till vattenverksamhet skall betala en årlig bygdeavgift som bestäms av miljödomstolen om verksamheten innebär drift av vattenkraftverk, vattenreglering som avser års- eller flerårsreglering, vattenöverledning för något annat ändamål än kraftändamål eller innebär ytvattentäkt.</p>
<p>Avgiften tas ut med en varierande procent av basbeloppet för varje avgiftsenhet beroende på vilken avgiftsklass vattenverksamheten tillhör. För vattenkraftverk är t.ex. avgiftsenheten installerad generatoreffekt och för vattenregleringar regleringsmagasinets rymd. Avgiftsklassen bestäms bl.a. av vattenverksamhetens storlek och påverkan på omgivningen.</p>
<p>Bygdeavgifternas syfte är att förebygga, minska eller gottgöra för skador som vattenverksamheten medför och att tillgodose allmänna ändamål för den bygd som berörs. Avgifterna betalas in till länsstyrelsen.</p>
<p>Bygdeavgifterna regleras närmare i förordningen (1998:928) om bygde- och fiskeavgifter. Av förordningen framgår att avgiftsmedel för allmänna ändamål skall användas till investeringar för ändamål som främjar näringsliv eller service i bygden eller annars är till nytta för denna. Medel till investeringar kan lämnas som lån eller bidrag. Medel får inte utgå om det blir nödvändigt att även i fortsättningen bevilja medel för ändamålet. När låne- eller bidragsbeloppets storlek bestäms skall hänsyn också tas till ändamålets beskaffenhet, lånets eller bidragets andel av den totala kostnaden samt om stöd lämnas i annan ordning. Ansökan om lån eller bidrag görs till länsstyrelsen i det län där medlen skall användas.</p>
<p>Om ansökan gäller lån eller bidrag till främjande av rennäringen skall länsstyrelsen med eget yttrande överlämna ärendet till Statens jordbruksverk för avgörande. Statens jordbruksverks beslut får inte överklagas. Storleken av de medel som skall stå till Statens jordbruksverks omedelbara förfogande för främjande av rennäringen fastställs för varje år i samråd mellan Jordbrukverket och länsstyrelsen. Om myndigheterna inte kan enas om storleken av dessa medel eller vid prövning av en ansökan avgör regeringen frågan.</p>
<p>I början av 1980-talet kom dåvarande Lantbruksstyrelsen och Länsstyrelsen i Jämtlands län inte överens om storleken av de medel som skulle användas för att främja rennäringen. Regeringen prövade därför frågan och beslutade att åtta procent av influtna regleringsavgifter skulle avsättas för att främja rennäringen i Jämtlands län. Från Sylsjöns regleringsfond skulle dock huvuddelen av medlen avsättas för rennäringen (beslut 1981-09-24). Någon liknande prövning har inte gjorts av bygdeavgifterna i Norrbottens och Västerbottens län, men andelen för rennäringen avsatta medel är ungefär densamma cirka åtta procent. Fram till och med år 1990 avgjorde Lantbruksnämnden enskilda ärenden. Mellan år 1991 och år 1997 avgjordes motsvarande ärenden av länsstyrelsen. Därefter har Statens jordbruksverk avgjort enskilda ärenden efter det att verket tagit del av länsstyrelsernas yttranden. Det är främst de samebyar som är berörda av vattenföretag som får del av bygdeavgifterna. Under år 1998 fattade Statens jordbruksverk 26 beslut. I 25 fall beslutade man helt i enlighet med länsstyrelsens förslag. Statens jordbruksverk biföll 23 ansökningar. Av dessa gällde två nationell medfinansiering av EU:projekt.</p>
<p>Bygdeavgifter har de senaste åren t.ex. använts för investeringar i slakterier, inköp av vågar, inköp av GIS-utrustning, byskiljande stängsel, försöksanläggningar, iordningställande av slaktplatser, uppförande av utfodringshagar och uppförande av stugor. 8.3.2 Överväganden</p>
<p>Ansvaret för att i samråd med länsstyrelsen fastställa storleken av de medel som skall stå till omedelbart förfogande för att främja rennäringen förs över från Statens jordbruksverk till Sametinget. Beslut i enskilda ärenden skall fattas av Sametinget.</p>
<p>Vi föreslår att ansvaret för att i samråd med länsstyrelsen fastställa storleken av de medel som skall stå till omedelbart förfogande för att främja rennäringen förs över från Statens jordbruksverk till Sametinget. Förslaget innebär att Sametinget får det övergripande ansvaret för att bevaka att rennäringens intressen tillgodoses. Vidare föreslår vi att Sametinget skall pröva ansökningar om bidrag eller lån till enskilda projekt. Sammantaget bör detta bidra till att samordningen ökar mellan bygdeavgifterna och de medel som av andra skäl betalas ut till rennäringen. Administrationen bör förenklas genom att Sametinget fattar beslut i enskilda ärenden.</p>
<p>Förslaget innebär en förändring av förordningen (1998:928) om bygde- och fiskeavgifter.</p>
<h2>8.4 Samefonden</h2>
<p>Av direktiven framgår att vi skall kartlägga Samefonden samt överväga om beslut om användning och förvaltning av fondens medel kan överlämnas till Sametinget. 8.4.1 Beskrivning av Samefonden</p>
<p>Samefondens syfte är att främja och stödja rennäringen, den samiska kulturen och samiska organisationer.</p>
<p>Samefonden benämndes tidigare Statens lappfond. Lappfonden skapades år 1943 då Jämtländska renbetesfjällens skogsfond, Jämtländska lappväsendets fond samt Västerbottens och Norrbottens lappfonder sammanfördes till en gemensam fond. Lappfonden omvandlades 1971 till Samefonden (prop 1971:51, bet.1971:JoU 37 rskr. 216). Samefonden regleras i rennäringsförordningen (1993:384). Fonden administreras av Styrelsen för samefonden som är en särskild myndighet.</p>
<p>Fondens inkomster utgörs av ränta och vinst på fondens tillgångar, intrångsersättningar, avgifter för upplåtelser samt en del övriga medel som avsatts för att främja rennäringen.</p>
<p>De största inkomstkällorna under senare år har varit ersättning för upplåtelser och andra intrång på statens mark ovanför odlingsgränsen och på renbetesfjällen i Jämtlands län. (Se tabell 8.14) Ersättning för intrång tillfaller till hälften den sameby där intrånget sker och till hälften Samefonden. Bakgrunden till fördelningen mellan samebyarna och Samefonden beskrivs i (prop 1971:51, bet.1971:JoU 37 rskr. 216). Enligt propositionen tillkommer renskötselrätten samer i allmänhet som en för folkgruppen kollektiv rätt och inte enbart en särskild sameby eller dess medlemmar. Den del av ersättningen som tillkommer samefonden anses därför som ett skydd för den kollektiva folkgruppsrätten, medan den del som tillfaller samebyn tjänar som personlig ersättning för dem som vid skadetillfället bedriver renskötsel inom samebyn.</p>
<p>En mindre del av fondens intäkter kommer från de s.k. Samefondsskogarna. Samefondsskogarna utgörs av skogar på renbetesfjällen i Jämtlands län samt några enstaka fastigheter i Västerbottens och Norrbottens län. Intäkterna från dessa områden har avsatts för rennäringen och tillfaller Samefonden. Intäkterna är indexreglerade med 1962 som basår och betalas in till Samefonden av Statens fastighetsverk.</p>
<p>Samefondens styrelse har sex ledamöter som utses av regeringen för högst tre år. Tre av ledamöterna utses efter förslag från Sametinget. Övriga tre ledamöter arbetar inom den statliga rennäringsadministrationen. Fondens medel förvaltas av Kammarkollegiet.</p>
<p>Fondens medel får enligt rennäringsförordningen användas till inköp eller arrende av mark för renskötsel, rennäringens rationalisering och andra åtgärder till främjande av rennäringen samt främjande av den samiska kulturen och samiska organisationer. Dessutom skall fondens förvaltning bekostas av medel ur fonden.</p>
<p>Regeringen beslutar efter förslag från Samefondens styrelse hur mycket bidrag som får lämnas ur fonden varje år. Styrelsen föreslår också hur stor andel av medlen som skall användas till främjande av den samiska kulturen och samiska organisationer och hur mycket som högst får användas för att främja rennäringen. Fördelningen av de medel som används för den samiska kulturen beslutas av Sametinget. Under år 2000 användes medlen i huvudsak för verksamhetsstöd till olika föreningar.</p>
<p>Fondens medelsanvändning redovisas i tabell 8.14. Av tabellen framgår att den del av samefondens medel som används för att främja rennäringen huvudsakligen används för underhåll av renskötselanläggningar. Under 1970-talet tillsattes en förhandlingsgrupp, ”Förhandlingsgruppen för renskötselanläggningar”, för att förhandla med samebyarna om att ta över huvudmannaskapet från staten för ett antal renskötselanläggningar (DsJo 1978:11). Förhandlingsgruppens arbete omfattade förutom avtal med samebyarna om övertagande av anläggningar också en genomgång av anläggningar som staten förslogs få ansvar för genom budgetmedel t.ex. riksgränsstängsel, järnvägsstängsel samt vägar och broar som användes av allmänheten.</p>
<p>Vissa anläggningar som byarna inte ville ta emot eller som förhandlingsgruppen bedömde att staten fortsatt borde vara ägare till och huvudman för beslutades då underhållas med medel från Samefonden. Exempel på sådana anläggningar är byskiljande stängsel, vägar, stigar och stugor. Anläggningarna används till största delen i renskötseln. Vissa anläggningar används dock gemensamt av staten eller allmänheten och samebyarna. Ett exempel är stugor där samebyn disponerar ett låst rum medan ett rum är öppet för allmänheten. Storleken på det årliga underhållet fastställdes som en procentsats av anläggningarnas anskaffningsvärde. Länsstyrelsen ansöker varje år om en ram för underhållet ur fonden och beslutar sedan i de enskilda fallen hur medlen skall användas.</p>
<p>Medel från samefonden lämnas också till rotvärdesersättningar. Renskötare som bygger familjebostad och inte utnyttjar sin rätt enligt rennäringslagen att avverka skog för byggandet kan få ersättning för att inte rättigheten att ta virke ur skogen utnyttjas. Ansökan lämnas till Samefondens styrelse, som beslutar om rotvärdesersättningarna. 8.4.2 Särredovisade medel under Samefonden</p>
<p>Regeringen prövar större vattenföretag och kan då bestämma särskilda villkor för att tillgodose allmänna intressen. Villkoren kan t.ex. avse utplantering av fisk eller att medel skall avsättas för främjande av rennäringen. De medel som är avsatta av denna anledning framgår av tabell 8.15.</p>
<h2>Förhöjd ersättning enligt en äldre vattenlagstiftning s.k. 4:13 medel</h2>
<p>Under Samefonden särredovisas också så kallade 4:13 medel. Medlen avsattes till samebyarna i samband med vattenregleringar. De utgjorde en förhöjd ersättning för intrånget enligt en äldre vattenlagstiftning. Numera tillförs fonderna inga ytterligare medel. Sexton samebyar har 4:13 medel. Behållningen den 30 juni 1995 var totalt 11,7 miljoner kr. Det är främst Sirkas-, Norrkaitum-, BasteVapsten- och Vilhelmina norra samebyar som har 4:13 medel. Byarna rekvirerar medel via Samefondens styrelse som attesterar utbetalningarna. Samebyn anger i rekvisitionen det sökta beloppet samt vad samebyn avser att använda pengarna till. Någon kontroll av att medlen används för rekvirerade ändamål görs inte. 8.4.3 Våra överväganden och förslag</p>
<p>Ansvaret för förvaltningen och användningen av Samefondens medel förs över till Sametinget. Samtliga intrångsersättningar bör tillfalla berörd sameby och inte som nu delas mellan samebyn och Samefonden. En genomgång görs av de anläggningar som Samefonden enligt avtal mellan staten och samebyarna underhåller. Målsättningen med genomgången skall vara att underhållsansvaret och ägandet förs över till samma person, staten eller samebyn. Medel för rotvärdesersättningar bör inte utgå ur Samefonden. Ansvaret för de särredovisade fonder som avser användning i en enskild sameby bör om möjligt föras över till berörda samebyar. De s.k. 4.13 medlen förs under en tioårsperiod över till de samebyar för vilka medel är avsatta.</p>
<p>Samefonden består av medel som har tillkommit samerna som folkgrupp och det är därför enligt vår uppfattning naturligt att det samiska inflytandet över fonden ökar. Ansvaret för samefonden bör föras över till Sametinget. Det innebär att Sametinget bör få ansvar för alla beslut som rör fonden t.ex. administration, förvaltning, regler för medelsanvändning, eventuell upplösning och så vidare. Samefonden bör förvaltas av Kammarkollegiet till dess Sametinget fått möjlighet att besluta om Kammarkollegiet eller någon annan förvaltare skall förvalta fonden. Om fonden skulle upplösas bör medel som skall komma samerna som folkgrupp till del betalas ut till Sametinget.</p>
<p>Intrångsersättningar tillfaller till hälften den sameby där intrånget skett och till hälften samefonden. I (prop 1971:51, bet.1971:JoU 37 rskr. 216) motiveras fördelningen med att renskötselrätten tillkommer samer i allmänhet som en för folkgruppen kollektiv rätt och inte enbart en särskild sameby eller dess medlemmar. Den del av ersättningen som tillkommer samefonden anses därför som ett skydd för den kollektiva folkgruppsrätten, medan den del som tillfaller samebyn tjänar som personlig ersättning för dem som vid skadetillfället bedriver renskötsel inom samebyn. Vidare anfördes att intrången även drabbade kommande generationer av renskötare liksom angränsande byar och att dessas intressen bäst togs tillvara genom att en del av intrångsersättningarna tillfördes fonden.</p>
<p>Vi menar att de intrångsersättningar som kan hänföras till en speciell sameby i sin helhet bör tillfalla denna sameby. Samebyn är den organisation som förvaltar den samiska renskötselrätten och det är därför rimligt att den sameby som lidit skada av intrånget i renskötselrätten erhåller hela ersättningen för skadan. Detta synsätt överensstämmer dessutom med det synsätt som råder för expropriations- och intrångsersättningar inom andra områden.</p>
<p>De ersättningar som betalas ut från Statens fastighetsverk och som ursprungligen uppkom genom försäljning av skog på renbetesfjällen i Jämtlands län är svåra att direkt hänföra till en viss sameby. Vi föreslår därför att dessa medel även i fortsättningen betalas till Samefonden eller om Samefonden upplöses till Sametinget.</p>
<p>För närvarande tilldelar Samefondsstyrelsen fondmedel till länsstyrelserna för underhåll av vissa renskötselanläggningar som staten äger eller är huvudman för. Vi menar att detta förhållande innebär att samerna inte har full beslutanderätt över fondens medel. Förfarandet bör därför avskaffas. Dessutom menar vi att förhållandet inskränker samebyarnas möjligheter att besluta i sina egna angelägenheter. Det är olämpligt att samebyn använder en anläggning, staten är huvudman för den och underhållsansvaret åvilar samefonden. Därtill är det inte rimligt att Samefonden skall bekosta underhållet för den del av anläggningarna som används av staten eller allmänheten.</p>
<p>Vi menar därför att en ny förhandlingsomgång mellan staten och samebyarna bör genomföras. Målsättningen med förhandlingarna bör vara att anläggning som underhålls av samefonden skall överlåtas till berörda samebyar som därmed också övertar underhållsansvaret för anläggningen. I de fall samebyn inte vill ta emot anläggningen bör staten bedöma om anläggningen behövs för allmänna ändamål och då med budgetmedel eller med hjälp av andra medel ta över underhållsansvaret. Om så inte är fallet bör anläggningen rivas. I de fall staten och samebyn kommer överens om att en gemensam användning av en anläggning är lämplig bör förhållandet dem emellan lösas genom avtal.</p>
<p>Länsstyrelserna är huvudman för olika typer av anläggningar på statens mark ovan odlingsgränsen. Det kan finnas anläggningar byggda av AMS-medel eller inom ramen för Tjernobylersättningarna där ägarförhållandena är oklara. Även andra myndigheter kan vara huvudman för anläggningar som rennäringen använder. I Norrbottens län pågår t.ex. ett projekt för att kartlägga anläggningar och deras ägarförhållanden, det s.k. RUSTA – projektet. Vi menar att det är viktigt att en ny förhandlingsomgång mellan staten och samebyarna vad gäller anläggningar som rör Samefonden samordnas med andra insatser för att kartlägga anläggningar. Utgångspunkten bör vara att de anläggningar som används av samebyarna också ägs av samebyarna.</p>
<p>Rotvärdesersättningar betalas ut ur fonden till renskötare som bygger anläggningar och inte utnyttjar sin rätt att avverka skog för byggandet. Ersättning utgår alltså för att renskötaren inte utnyttjar sin rätt enligt rennäringslagen att ta virke ur skogen. Därmed är det enligt vår bedömning mot markägaren som eventuella ersättningsanspråk skall riktas, inte mot Samefonden.</p>
<p>Ansvaret för att förvalta de särredovisade fonder under samefonden som avser åtgärder inom en viss sameby bör föras över till samebyn. I de fall staten enligt dom har ett underhållsansvar för anläggningen bör avtal slutas mellan berörd sameby och staten så att samma person förvaltar fonden och har underhållsansvaret för anläggningen.</p>
<p>Ansvaret för de s.k. 4.13-medel som är avsatta enligt en äldre vattenlagstiftning som förvaltas under samefonden bör under en tioårsperiod föras över till de samebyar för vilka medel är avsatta.</p>
<h2>8.5 Transport av ren</h2>
<p>Bidrag för transport av levande renar utgår inte för närvarande och bör inte införas. Utformningen av regelverket för transporter av levande renar bör vara en integrerad del i utformningen av regelverk för transporter av andra levande djur. Detsamma gäller övriga åtgärder t.ex. ekonomiska styrmedel, utbildning och informationsinsatser.</p>
<p>Av direktiven framgår att vi skall utreda hur långa transporter av renar kan undvikas samt överväga att föreslå att bidrag inte skall kunna lämnas för transport av levande renar.</p>
<p>När direktiven utfärdades utgick bidrag för transport av levande renar enligt 6 § förordningen (1980:803) om regionalpolitiskt transportstöd. Den 1 juni 2000 upphävdes förordningen genom förordning (2000:281) om regionalt transportbidrag. Av 2 § i förordningen (2000:281) om regionalt transportbidrag framgår att bidrag inte längre kan utgå för transport av levande renar.</p>
<p>Levande renar transporteras dels mellan olika betesmarker och dels till slakteri. Transporterna mellan olika betesmarker sker främst under hösten och våren. Skälen till att renarna transporteras mellan betesmarker kan vara flera. Framkomligheten längs de traditionella flyttvägarna kan ha försvårats eller omöjliggjorts genom samhällsutbyggnad t.ex. i form av vägar och broar. Renarnas kondition kan bli bättre av att renarna transporteras istället för att de vandrar, renskötarens kontroll över renhjorden kan öka. Även företagsekonomiska överväganden avseende skillnaden i intäkter och kostnader mellan att transportera och att driva renarna långa sträckor kan spela in.</p>
<p>Av SCB/SSR/SJV/SLU:s, publikation ”Svensk rennäring” 1999 framgår att rentransporter under 1997/98 förekom i 80 procent av företagen i samband med höstflyttningarna medan rentransporter endast förekom i 30 procent av företagen under vårflyttningen. Ungefär 30 procent transporterade samtliga renar på hösten och hälften så många transporterade samtliga sina renar vid vårflyttningen. Andelen företag som transporterade sina renar var störst i Västerbotten län och minst i Jämtlands län.</p>
<p>De företagare som transportade sina renar tillfrågades om transporternas längd. I samband med höstflyttningarna transporterade under 1997/98 knappt 38 procent av företagen renarna upp till 10 mil, ungefär lika många 37 procent transporterade renarna mellan 10 och 20 mil. Cirka 20 procent av företagen transporterade renarna mellan 20 och 30 mil. Knappt 5 procent transporterade renarna längre än 30 mil. Vid vårflyttningarna var motsvarande siffror 50 procent, 20 procent, 25 procent och 5 procent.</p>
<p>Det finns ingen motsvarande undersökning för transport av levande renar till slakteri. Det finns dock ett 20:tal slakterier godkända för renslakt utspridda över renskötselområdet. Livsmedelsverket meddelar med stöd av Livsmedelsförordningen (1971:807) föreskrifter om renslakterier.</p>
<p>Transport av levande djur regleras i EG:s rättsakter, Europarådets konvention (ETS nr 65) och i svensk lagstiftning. Rådets direktiv 91/628/EEG ändrat genom 95/29/EG om skydd av djur vid transport ligger till grund för Sveriges transportlagstiftning.</p>
<p>Rådets förordning (EG) nr 1255/97 om gemenskapskriterier för mellanstationer och färdplan behandlar hur färdplaner skall se ut och användas samt hur mellanstationer skall utformas. Rådets förordning (EG) nr 411/98 innehåller regler för transporter som överstiger åtta timmar. Kommissionens förordning (EG) nr 615/98 behandlar regelverket runt exportbidrag.</p>
<p>I svensk lagstiftning finns grundläggande bestämmelser om hur levande djur skall transporteras i djurskyddslagen (1998:534) och djurskyddsförordningen (1998:539). Mer detaljerade bestämmelser finns i Statens jordbruksverks föreskrifter (SJVFS 2000:133) om transport av levande djur.</p>
<p>Grundregeln för transport av levande djur är att transporten inte får överstiga åtta timmar. Transporttiden kan dock förlängas om transportmedlet uppfyller vissa villkor. För transport av ren kan transporttiden förlängas upp till 15 timmar om fordonet uppfyller tilläggskrav för ventilation, tillsyn, vattningsmöjligheter etc. Transporttiden för slaktdjur får inte överstiga åtta timmar inom landet men kan i enstaka fall förlängas med högst tre timmar för transport till närmaste slakteri.</p>
<p>Av Statens jordbruksverks föreskrifter (SJVFS 2000:133) om transport av levande djur finns särskilda bestämmelser för ren. Renar får inte transporteras om utomhustemperaturen överstiger 18 grader Celsius. Renar får inte transporteras infängslade. Lastning får påbörjas först sedan alla renar samlats och alla arbetsmoment inför transporten avslutats. Renar med stora hornkronor skall transporteras individuellt. Hornen på sarvar som transporteras i grupp till slakteri skall sågas av före transporten. Övriga hornbärande djur skall grupperas efter hornstorlek. Renar får inte transporteras under den tid då de har basthorn.</p>
<p>Vidare finns i föreskrifterna bestämmelser om storleken på de behållare som renarna transporteras i och det antal renar av olika storlek som får transporteras i varje behållare. Väggarna i behållarna skall ha god ventilationen och behållarna skall vara konstruerade så att djuren inte kan fastna med horn, klövar eller någon annan kroppsdel.</p>
<p>Statens jordbruksverk har genomfört ett projekt, det s.k. transportprojektet, för att utvärdera hur lagstiftningen om skydd för levande djur under transport efterlevs i Sverige. Inom projektet beaktades speciellt rentransporter. Med anledning av projektet gjorde Statens jordbruksverk bedömningen att djurtransporterna överlag är bra. Samtidigt visar projektet att gällande lagstiftning inte alltid efterlevs fullständigt. Påtagliga brister i djurskyddet under transport är ovanligt. 0,6 procent av de undersökta transporterna, tre transporter varav en rentransport hade grava brister. 5,4 procent av de undersökta fallen hade smärre brister. För rentransporter avsåg de smärre bristerna främst överbeläggning dvs. för stort antal renar i respektive behållare.</p>
<p>Statens jordbruksverk föreslår i rapporten att de personer som transporterar djur bör utbildas om djurens beteende, och om hur djur bör hanteras under transport. Vidare bör kunskapen om gällande lagstiftning öka. De lokala och regionala tillsynsmyndigheterna bör också få ökat stöd i sitt tillsynsarbete.</p>
<p>Regeringen beslutade 1 mars 2001 att tillsätta en särskild utredare för att utreda åtgärder för att förhindra onödiga respektive långa djurtransporter (Dir 2001:15). Utredaren skall bl.a. kartlägga transporttider och transportvägar, utreda vilka förhållanden som styr var slakt av djur äger rum. Vidare skall utredaren undersöka hur mobila slakterier kan bidra till lösning av problemen och utreda möjligheten att med att med förändringar i regelverket eller med ekonomiska styrmedel förhindra onödiga respektive långa djurtransporter.</p>
<p>Renar är inte undantagna i direktiven varför även rentransporter ingår i utredarens uppdrag.</p>
<p>Vi menar att utformningen av regelverket för transporter av levande renar bör vara en integrerad del i utformningen av regelverk för transporter av andra levande djur. Detsamma gäller övriga åtgärder t.ex. ekonomiska styrmedel, utbildning, eller informationsinsatser som vidtas för att förbättra djurtransporter. Förutsättningarna för att bedriva rennäring skiljer sig från förutsättningarna för att bedriva annan djurhållning. Även slakteristrukturen skiljer sig åt mellan rennäring och annan djurhållning. Det innebär att de åtgärder som kan behöva vidtas för att förhindra onödiga transporter respektive långa transporter av levande renar till slakteri kan skilja sig från de åtgärder som är lämpliga att vidta för transporter av andra djurslag.</p>
<h2>9 Den statliga rennäringsadministrationen</h2>
<h2>9.1 Bakgrund</h2>
<p>Regler för administrationen av frågor med anknytning till rennäringen har växt fram under lång tid. De har historiskt haft betydligt fler inslag av föreskrifter i näringens utövande än vad som är gängse inom andra näringar. Man kan konstatera att rennäringen under 1900-talet haft en statlig styrning, vars avsikt varit att åstadkomma en rationalisering samt att undvika konflikter mellan samer och mellan samer och andra markanvändare.</p>
<p>I slutet av 1800-talet växte det s.k. lappväsendet fram. I Norrbottens, Västerbottens och Jämtlands län fanns fram t.o.m. 1960-talet lappfogdar (fr.o.m. 1962 kallade förste konsulenter) med ansvar för den regionala tillsynen över rennäringens bedrivande. Det övergripande ansvaret för rennäringen ankom på lantbruksstyrelsen. I dess styrelse ingick vid handläggning av ärenden som rörde rennäringen en representant för SSR.</p>
<p>Rennäringslagen och rennäringsförordningen reglerar i dag både de civilrättsliga reglerna om särskild rätt till fastighet för renbete, jakt och fiske m.m. och frågor om hur näringen skall bedrivas.</p>
<p>Rennäringslagen och rennäringsförordningen tillkom under en tid då staten genom detaljbestämmelser sökte styra ett önskvärt handlande.</p>
<p>Under 1960- och 70-talen dominerade ett sektorstänkande både på central och regional nivå när det gällde myndigheters ansvar m.m. Dåvarande Lantbruksstyrelsen med sina i regionerna underställda lantbruksnämnder var en sådan myndighet. Jordbruket levde i en regleringsekonomi. Avtal mellan staten och jordbrukets organisationer om jordbrukspriserna sköttes av dåvarande Jordbruksnämnden. Skogsbruket, som sorterade under Skogsstyrelsen, styrdes av en detaljerad skogsvårdslagstiftning med krav på olika åtgärder för att öka skogsproduktionen. Regionalt fanns skogsvårdsstyrelser i varje län. Genom rationaliseringar inom skogsvårdsorganisationen finns i dag tio skogsvårdsstyrelser samt en enhet inom länsstyrelsen för Gotlands län. Rennäringen, som hörde till Lantbruksstyrelsen, styrdes av rennäringslagen och rennäringsförordningen. Bestämmelserna för rennäringen är alltjämt mycket detaljerade.</p>
<p>Administrationen av statens ansvar när det gällde såväl jordbruket som skogsbruket utreddes under slutet av 1980-talet och båda utredningarna ledde till en mycket omfattande statlig avreglering av respektive näring i riktning mot ett marknadsstyrt förhållningssätt och med ett större hänsynstagande till miljön än tidigare. Lantbruksstyrelsen och Jordbruksnämnden lades ned. I stället inrättades Statens jordbruksverk, medan de regionala lantbruksnämnderna fördes in under respektive länsstyrelse. Verkets två viktigaste roller avsågs bli att vara regeringens expertmyndighet på jordbruksområdet och att i enlighet med samhällets intresse följa och utvärdera utvecklingen i jordbruket. Den administration som avsåg rennäring fördes relativt opåverkad över till de olika nya myndigheterna, dvs. Statens jordbruksverk och länsstyrelserna.</p>
<p>Avsikten med att föra över lantbruksnämnderna till länsstyrelserna var bl.a. ett uttryck för regeringens strävanden under 1970- och 80talen att avsektorisera förvaltningen, söka tillgodose olika samverkansbehov och att därigenom åstadkomma en bättre hänsyn till helheten samt att i högre grad decentralisera beslutanderätten till regionerna.</p>
<p>Jordbruksverket, som vid sitt bildande var en myndighet med mindre än 200 anställda, har efter inträdet i EU fått många nya uppgifter och blivit en myndighet med drygt 900 anställda.</p>
<p>När det gäller de areella näringarna är sålunda det statliga ansvaret fördelat på följande sätt</p>
<p>Det övergripande ansvaret för miljöfrågor har Naturvårdsverket och landets länsstyrelser har sålunda ansvaret på regional nivå utom när det gäller skogsbruket, där skogsvårdsstyrelserna har ansvaret att tillse att skogsägaren beaktar både produktion och miljö i sitt skogsbruk. Samtidigt åligger det alltid varje näringsgren att ta ansvar för miljöfrågor inom sitt område och kontrollen och tillsynen över att så sker åvilar respektive sektorsmyndighet.</p>
<p>Flera myndigheter förvaltar mark under statens omedelbara disposition inom renskötselområdet. Länsstyrelserna förvaltar mark ovan odlingsgränsen och på renbetesfjällen. Regeringen har ansvar för försäljning av sådan mark. Statens fastighetsverk förvaltar skogsmarken ovanför odlingsgränsen och på renbetesfjällen. Naturvårdsverket och Fortifikationsverket m.fl. förvaltar också mark inom renskötselområdet.</p>
<p>Regeringen har den 21 september 2000 beslutat att tillkalla en särskild utredare med uppgift att inventera all skogsmark som ägs direkt av staten eller via ett helägt statligt aktiebolag och lägga fram förslag till en mer effektiv förvaltning av statens totala skogsinnehav (dir. 2000:60). Enligt våra direktiv är utgångspunkten ”att förvaltningen av statens mark ovanför odlingsgränsen och på renbetesfjällen blir kvar hos Statens fastighetsverk och länsstyrelsen”.</p>
<h2>9.2 Utgångspunkter för våra förslag till ändring av administrationen</h2>
<p>Administrationen skall präglas av den mål- och resultatstyrning, som varit vägledande för statlig förvaltning under 1990-talet (prop. 1997/98:136 Statlig förvaltning i medborgarnas tjänst). Detta innebär en övergång från detaljreglering till resultatstyrning och att därigenom fokus flyttas från resurser till resultat.</p>
<p>En genomgående tanke är vidare en strävan att ett ökat självbestämmande för samerna skall prägla våra förslag.</p>
<p>Med resultatstyrning av rennäringen anser vi att en måluppfyllelse av de mål som en ny rennäringspolitik innebär måste vara grunden. Däri ingår en uppföljning av att myndigheterna uppfyller de krav som kan ställas på dem i fråga om Sveriges internationella åtaganden att leva upp till bestämmelser om ursprungsfolks rättigheter.</p>
<p>De myndighetsuppgifter som behövs för rennäringen skall sålunda bygga på de mål som satts upp i kapitel 4, där vi preciserat vilka mål som skall utgöra grund för en ny rennäringspolitik. Enkelt uttryckt kan man säga att statens mål när det gäller också rennäringen är att såväl produktion som miljö skall bli tillgodosett samt att den samiska kulturen skall främjas.</p>
<p>Administrationen måste präglas av ett ökat självstyre och ett ökat inflytande för samerna i frågor som rör rennäringen.</p>
<p>Sametinget inrättades år 1993 med uppgift att verka för en levande samisk kultur och därvid ta initiativ till verksamheter och föreslå åtgärder som främjar denna kultur. Tingets uppgifter och organisation, framgår av sametingslagen (1992:1433).</p>
<p>Regeringen har den 26 oktober 2000 (dir. 2000:70) tillsatt en särskild utredare med uppgift att göra en översyn av Sametingets organisation, sametingslagen och förordningen med instruktion för Sametinget. Utredningen skall lämna sitt betänkande senast den 30 juni 2002.</p>
<h2>9.3 Framtida myndighetsuppgifter</h2>
<p>Vi anger i vårt betänkande under olika avsnitt ett antal myndighetsuppgifter som bör upphöra och skälen för det. Vi anger också i olika kapitel hur kvarvarande myndighetsuppgifter bör hanteras.</p>
<p>Av kapitel 5 om förvaltningen av renskötselrätten (samebyorganisationen) framgår att vi föreslår att ett antal olika myndighetsuppgifter avseende samebyarna skall upphöra att vara myndighetsuppgifter och i stället överföras till samebyarna att själva besluta. Återstående myndighetsuppgifter avseende samebyarna föreslår vi skall överföras till Sametinget.</p>
<p>I kapitel 6 om förhållandet mellan samernas och andras markanvändning föreslås vissa förstärkningar av skyddet för samernas renskötselrätt och hur skyddet skall följas upp.</p>
<p>I kapitel 7 om rennäringens bedrivande har vi framfört att vi skall ha så få regler som möjligt och att det i stället är näringsutövarna själva som har till uppgift att uppnå målet. Vi för fram bestämmelser om tillsyn över förvaltningen av betesresursen och om koncessionsrenskötseln samt om renmärken.</p>
<p>Kapitel 8 om stöd och ersättningar innebär att vi föreslår att ett antal uppgifter som i dag ligger på Statens jordbruksverk, Samefonden eller länsstyrelserna förs över till Sametinget. Vi föreslår att styrelsen för Samefonden avvecklas och att dess uppgifter förs över till Sametinget.</p>
<h2>9.4 En ny rennäringspolitik kräver två lagar samt en översyn av skogsvårdslagstiftningen</h2>
<p>Redan Samerättsutredningen (Samerätt och Sameting, SOU 1989:41) föreslog att i rennäringslagen skulle inskrivas att renskötselrätten är en rätt till fastighet av särskilt slag. Detta infördes inte i lagen och vi bedömer att bl.a. detta har gjort att det råder oklarhet om gällande rätt såvitt avser renskötselrätten. Vi har därför utarbetat ett förslag om en lag om renskötselrätt. Gällande rätt utvecklas i kapitel 2. De delar som avser näringens bedrivande och hänsynen till andra m.m. har vi samlat i en ny lag om bedrivande av rennäring.</p>
<p>I den föreslagna näringslagstiftningen har vi eftersträvat att med så få regler som möjligt föreslå en statlig politik när det gäller framtida renskötsel. De mål som riksdagen vill sätta upp för rennäringen skall framgå av en portalparagraf.</p>
<p>De regler som behövs omfattar i huvudsak sådana som har betydelse för att miljömålen uppnås och sådana som avser förhållandet till andra intressen, t.ex. frågor som avser rennäringens skyldigheter i förhållande till andra areella näringar vid sitt utövande av näringen.</p>
<p>Vidare finns inom skogsvårdslagstiftningen myndighetsuppgifter som berör rennäringen. För tillsyn av att skogsbruket bedrivs med hänsyn till rennäringen har Skogsstyrelsen och skogsvårdsstyrelserna ansvar. Vi har i kapitel 6 föreslagit vissa förändringar i skogsvårdslagen.</p>
<h2>9.5 Överväganden</h2>
<p>9.5.1 Regeringens ansvar</p>
<p>Vi föreslår att regeringen inrättar en särskild enhet inom regeringskansliet för alla samefrågor med en ansvarig minister.</p>
<p>Den generella regeln för styrning av myndigheter är att regeringen har ansvar för att olika myndigheter får de direktiv som behövs för verksamheten och att dessa följs upp. Vid behov har regeringen att vidta åtgärder.</p>
<p>Tidigare utredningar har visat att frågor som är delar av en samepolitik, där bl.a. rennäringen och dess villkor ingår, är uppsplittrad på många olika departement och deras myndigheter. Ingen har det samlade ansvaret. Ett exempel på när detta kan vara en nackdel är när det gäller att ta till vara det allmänna intresse som rennäringen utgör. Det innebär att det kan vara svårt att få en samlad syn på markanvändningen ur rennäringssynpunkt, eftersom det berör flera olika typer av mark, t.ex. skogsmark, kommunal eller statlig mark.</p>
<p>Merparten av samefrågorna har numera förts till ett departement, Jordbruksdepartementet. Vi menar att detta är ett steg i rätt riktning.</p>
<p>Regeringen har numera delat upp ansvaret för olika delar i regeringens politik genom att hänföra huvuddelen av olika frågor till olika politikområden, såsom t.ex. livsmedelspolitik, skogspolitik eller samepolitik. Detta innebär ett mer sammanhållet ansvarstagande för alla policyfrågor som avser Sveriges ursprungsbefolkning. Rennäringsfrågorna utgör en betydelsefull del av denna politik.</p>
<p>Innebörden av samernas rättigheter har i alla tider visat sig vara svåra att tolka. Dessa svårigheter beror på osäkerhet beträffande rättsförhållandena i området och orsakar konflikter. Att det är fråga om en bruksrätt till mark och vatten av särskilt slag slogs fast i skattefjällsmålet. Tolkningen av vad detta innebär är inte alltid lätt men måste ske mot bakgrund av samernas traditionella bruk av marken. Även samernas behov av mark för renskötsel måste beaktas. Det är nödvändigt att regeringen vid genomförandet av en ny rennäringspolitik med mål- och resultatstyrning utvecklar och klargör den rättsordning som gäller, särskilt avseende bruksrätten till mark och vatten och de förutsättningar som behövs för att kunna behålla en livskraftig rennäring i landet. Det politiska ansvaret såvitt avser vår ursprungsbefolkning måste ligga på regeringen. En klar policy är därför nödvändig om uppdrag till olika myndigheter skall bli meningsfull.</p>
<p>Vi har sökt att inom vårt uppdrag komma med förslag till sådana klargöranden i rättsordningen. 9.5.2 Myndighetsstrukturen</p>
<p>Vi föreslår att merparten av de kvarvarande myndighetsuppgifter som rör rennäringen och som i dag handläggs av Statens jordbruksverk överförs till Sametinget. Vi föreslår vidare att styrelsen för Samefonden upphör och att fonden överförs till Sametinget.</p>
<p>Expertmyndighet för rennäringen är såväl Sametinget som Statens jordbruksverk. Båda skall främja rennäringen. Dessutom finns Samefonden vars ändamål är att av befintliga medel främja och stödja rennäringen, den samiska kulturen och samiska organisationer.</p>
<p>Sametinget skall verka för en levande samisk kultur och bevaka att samiska behov beaktas, däribland rennäringens intressen t.ex. vid utnyttjandet av mark och vatten.</p>
<p>Riksdagen beslutade år 1971 att omvandla Statens lappfond till Samefonden (prop. 1971:51, JoU37, rskr. 216) med uppgift att gagna samerna. Vi har närmare redogjort för Samefondens ursprung och våra förslag beträffande denna i avsnitt 8.4.</p>
<p>Statens jordbruksverk är i dag sektorsmyndighet för rennäringen. Enligt instruktionen skall verket, såvitt avser rennäringsfrågor, arbeta aktivt för en konkurrenskraftig, miljö- och djurskyddsanpassad livsmedelsproduktion till nytta för konsumenterna. För att uppnå detta skall verket</p>
<p>• följa, utvärdera och hålla regeringen informerad om utvecklingen inom näringen</p>
<p>• bistå regeringen och medverka i det internationella arbetet med rennäringsfrågor.</p>
<p>Verket har också ansvar för djurskyddet.</p>
<p>Man kan dela in verkets arbetsområden när det gäller rennäringsfrågor i följande grova områden.</p>
<p>• Ekonomiskt stöd och utveckling av näringen</p>
<p>• Utredningar</p>
<p>• Registerhållning (företagsstatistik, slaktstatistik, produktstatistik)</p>
<p>• Markanvändning och intressekonflikter (utfärdande av föreskrifter)</p>
<p>• Överklaganden av vissa av länsstyrelsernas beslut</p>
<p>Statens jordbruksverk har också det samordnande ansvaret för utbetalning av EU-stöd i Sverige.</p>
<p>Sametinget är en myndighet, vars beslutande församling består av samer. Ledamöterna väljs i direkta val av samer som är registrerade i den samiska röstlängden. Det är därför naturligt att merparten av alla frågor som berör det samiska folket skall skötas av denna myndighet.</p>
<p>Samefonden har delvis liknande uppgifter som Sametinget. Vi finner det därför naturligt att fonden överförs till Sametinget och att Samefonden upphör att vara ett självständigt organ. 9.5.3 Tillsynsmyndighet för rennäringen</p>
<p>Vi föreslår att Sametinget skall ha ansvar för tillsynen över att rennäringen tar den hänsyn till miljön och övriga allmänna intressen som föreskrivs i lagen om bedrivande av rennäring.</p>
<p>Den hänsyn rennäringen bör ta till natur- och kulturmiljövården har vi diskuterat i avsnitt 4.4 och 7.3. I kapitel 6 har vi bl.a. diskuterat den hänsyn rennäringen bör ta till andra allmänna intressen. Den hänsyn som vi anser krävs ger upphov till en rad tillsynsuppgifter för att syftet med den skall uppnås. Det gäller tillsyn över att hänsyn verkligen tas, att betsmarksredovisning lämnas, att renräkning görs och att renlängd upprättas.</p>
<p>Dessa uppgifter hänger i stort sett samman. De är alla olika aspekter av att se till att rennäringen lever upp till de mål om ekologiskt, ekonomiskt och kulturellt långsiktigt hållbar rennäring som ställts upp. Betesmarksredovisningen är ett medel för att kunna följa upp att rennäringen tar den hänsyn man skall. Vidare är tillförlitliga renräkningar och besked om dessa genom renlängd nödvändiga för att kunna kontrollera att högsta renantal följs. Renräkningen och renlängden fyller dock också andra funktioner, förutom enskilda intressen, bl.a. det allmänna intresset av att ha en tillförlitlig statistik över rennäringen.</p>
<p>I avsnitt 9.5.4 föreslår vi att Sametinget skall vara central förvaltningsmyndighet (sektorsmyndighet) för rennäringen. Det innebär bl.a. att Sametinget får ansvar för att överföra de miljömål som formuleras till sektorsmål och åtgärdsprogram (jmf. prop. 1990/91:90). Ur denna aspekt framstår det som rimligt att Sametinget även skulle ha ansvaret för tillsynen gentemot enskilda samebyar.</p>
<p>Regeringen tillsatte i oktober 2000 en utredning med uppdrag att göra en översyn av Sametingets organisation (dir. 2000:70). Uppdraget skall redovisas senast den 30 juni 2002. Vår bedömning är att uppdraget kommer att leda fram till en lösning där myndighetsstrukturens organisation och uppgifter framgår tydligt. Mot denna bakgrund anser vi således inte att det finns något hinder att föreslå att Sametinget skall ha ansvar för tillsynsuppgifterna enligt lagen om bedrivande av rennäringen. Sametingets anknytning till rennäringen skulle då inte avvika från andra sektorsmyndigheters anknytning till ”sina” näringar. Genom att föreslå att Sametinget skall vara tillsynsmyndighet undviker man också en onödig dubbelreglering mellan Sametinget och länsstyrelserna. 9.5.4 Hantering av övriga myndighetsuppgifter</p>
<p>Vi föreslår att uppgiften att vara central förvaltningsmyndighet (sektorsmyndighet) för rennäringsfrågor överförs från Statens jordbruksverk till Sametinget.</p>
<p>I Norge finns myndigheter vars beslutsorgan på olika nivåer skall bestå av både samer och icke samer. I Sverige styrs myndigheter som handlägger frågor som berör rennäringen, t.ex. Statens jordbruksverk eller Statens fastighetsverk, av styrelser som tillsatts utan att hänsyn har tagits till behovet av samiskt inflytande.</p>
<p>I länsstyrelserna finns obligatoriskt rennäringsdelegationer där såväl renägande samer som icke samer skall ingå. Delegationerna avgör på delegation vissa frågor inom sitt område men är i övrigt beredande i frågor som rör rennäringen.</p>
<p>I Demokratiutredningen SOU 2000:1 En uthållig demokrati finns ett avsnitt om de nationella minoriteterna med följande lydelse. ”Om staten visar tolerans och ger spelrum för urbefolkningen att stärka sin egen identitet, och inte motarbetar detta, är det också troligt att gruppens lojalitet och samhörighet med det övriga samhället ökar. Detta kan ge en bredare uppslutning från urbefolkningen i det politiska livet. En sådan utveckling ger samhället en demokrativinst i och med att det ger jämlikare deltagande, inflytande och delaktighet.” (sid. 224)</p>
<p>Vi delar denna uppfattning och menar att det innebär att i frågor, som på ett viktigt sätt berör samer måste dessa delta i beslutsprocessen både för att öka delaktigheten men också för att det svenska samhället skall få del av den särskilda kompetens som samer har. Statens jordbruksverks huvuduppgift och tyngdpunkt gör att det är föga ägnat åt en modell där såväl samer som icke samer ingår i beslutsprocessen.</p>
<p>Vi föreslår att Sametinget skall vara central förvaltningsmyndighet för rennäringsfrågor och att huvuddelen av rennäringsfrågorna därför förs från Statens jordbruksverk till Sametinget.</p>
<p>Huvudskälet för vårt förslag är att samernas inflytande bör stärkas. Sametinget är i dag både en myndighet och ett folkvalt organ. Sametinget har därför i egenskap av myndighet samma ställning som andra myndigheter. Sametinget är den myndighet som bäst behärskar rennäringsfrågor. Sametingets organisation är som ovan anförts under utredning. Vi utgår från, att utredningens resultat kommer att klargöra de oklarheter som finns om Sametingets roll som å ena sidan statlig myndighet och å andra sidan folkvalt organ.</p>
<p>Vårt förslag innebär att Sametingets uppgifter ökar och därmed att Sametinget måste förstärkas med fler anställda. Sametinget ligger i Kiruna. Vi anser att det är ytterligare en positiv effekt av vårt förslag att det skapar förutsättning för att utveckla en myndighet som ligger inom ett område där det finns behov av arbetstillfällen.</p>
<p>Vi föreslår sålunda att Statens jordbruksverk upphör att vara central förvaltningsmyndighet för rennäringsfrågorna. Dessa upptar en mycket liten del av verkets arbete.</p>
<p>Det är inte något nytt förslag att flytta näringsfrågorna till annan myndighet (SOU 1995:97 sid. 33). I propositionen som blev resultatet av utredningen (prop. 1995:226) anförde dock jordbruksministern att myndighetsansvaret för rennäringen skulle ligga kvar på Statens jordbruksverk.</p>
<p>Som skäl för den ståndpunkten anfördes i huvudsak följande. Statens jordbruksverk hade 1995 genomfört en omorganisation av arbetsuppgifterna, som avser rennäringsfrågor så att de numera behandlas på ett antal olika enheter inom verket. Vidare hade verket utfört ett antal utredningsuppdrag. Att ren och renprodukter omfattas av EU:s bestämmelser om jordbruksprodukter liksom att Statens jordbruksverk har ansvaret för djurskyddet angavs också som skäl att bibehålla myndigheten som central förvaltningsmyndighet för rennäringen.</p>
<p>Vårt förslag innebär att regeringen tar ett ansvar för principiella politiska frågor som gäller rennäringen, överför myndighetsuppgifter till Sametinget som central myndighet och till respektive länsstyrelse när det gäller frågor om markförvaltning som inte skall prövas av regeringen. Hit hör t.ex. upplåtelsefrågor, jakt, fjällägenheter m.m. De frågor som gäller gemensamma EU-frågor måste utredas närmare.</p>
<p>Vi har ovan redogjort för de uppgifter som Statens jordbruksverk i dag har, när det gäller rennäringen och en genomgång av dessa visar att de flesta kan överföras till Sametinget eller länsstyrelserna.</p>
<p>När det gäller frågor om djurskyddstillsynen och hur denna skall organiseras har detta nyligen utretts, SOU 2000:108. Förslaget innebär att Statens jordbruksverks ansvar för djurskyddsfrågor förs över till en ny djurskyddsmyndighet. Av budgetpropositionen 2001/02:1 utgiftsområde 23, framgår att regeringen har för avsikt att föreslå att en särskild djurskyddsmyndighet skall inrättas. Vi utgår från att tillsyn över rennäringen ur djurskyddssynpunkt, om förslaget bifalls av riksdagen, kommer att föras över till den nya myndigheten.</p>
<p>Statens jordbruksverks övriga uppgifter enligt instruktionen kan som vi tidigare angivit övergå till Sametinget.</p>
<p>När det gäller frågor som i dag handläggs av Statens jordbruksverk föreslår vi följande</p>
<p>• Utredningar. Det får ankomma på regeringen att beställa de utredningar som behövs och som inte kan utföras inom Sametinget.</p>
<p>• Registerhållning. Med dagens moderna teknik kan sådan lätt flyttas från en myndighet till en annan och det är därför naturligt att myndigheten Sametinget övertar registerhållning som avser rennäringen.</p>
<p>Vissa frågor som berör rennäringen handläggs av Naturvårdsverket, t.ex. rovdjursfrågor och av Livsmedelsverket, såvitt avser t.ex. livsmedelskontroll. Vi föreslår inga förändringar här.</p>
<p>De uppgifter som återstår gäller i huvudsak förvaltning av viss mark. Frågor om markanvändning och konflikter mellan olika markanvändare bör lösas av respektive länsstyrelse.</p>
<p>Länsstyrelserna och Statens fastighetsverk förvaltar i dag stora delar av den mark som står under statens disposition. Frågan om förvaltning av skogsmark som står under statens disposition utreds som angetts under 9.1 för närvarande. Vi föreslår att utredaren skall få i uppdrag att särskilt beakta hur sådan mark inom renskötselområdet som är av stort intresse för renskötseln skall kunna skyddas.</p>
<p>Vi har kunnat konstatera att det endast är inom länsstyrelserna man närmar sig en ordning där samerna har ett inflytande och där beslutsmyndigheten har direkt formell möjlighet att inom myndigheten ta del av den samiska kunskapen före beslut i frågor som rör rennäringen. Vi menar därför att ett sådant synsätt måste prägla den organisation som handhar frågor som berör rennäringen. Såväl samer som icke samer måste ingå i beslutsprocessen. Detta kan ske på olika sätt.</p>
<p>Ett sätt är att som i Norge bygga upp en särskild sidoställd rennäringsadministration på olika nivåer. Ett annat är att i den befintliga organisationen tillförsäkra respektive myndighet kunskap om rennäringen och samerna ett inflytande i frågor som berör dem.</p>
<p>Det norska systemet har stor omfattning och är sannolikt dyrbart i förhållande till svenska förhållanden. Samtidigt är det så att tjänstemännen inom denna administration upplever att de inte blir involverade i ärenden som till övervägande del berör andra norska medborgare men som ändå har betydelse för samerna och rennäringen. Detta torde bero på att det finns en särskild sidoställd administration för rennäringen.</p>
<p>Den norska rennäringsadministrationens organisation har nyligen utretts. Reindriftslovutvalget föreslog att den regionala organisationen skall överföras till en enhet hos fylkesmannen (ung. länsstyrelsen). Till denna skall knytas en styrelse. Ledamöterna i denna skall utses av renägarna, Sametinget och fylkestinget. Renägarna skall vara i majoritet. På central nivå skall ansvaret för rennäringsfrågor ligga kvar på en egen myndighet, Statens reindriftsforvaltning. Även till denna skall det vara knutet en styrelse bestående av ledamöter utsedda av renägarna, Sametinget och departementet. Renägarna skall vara i majoritet. Den centrala myndigheten skall bl.a. vara överinstans när det gäller beslut av fylkesmannen.</p>
<p>Vi har till uppgift att söka minska kostnaderna för administrationen utan att kvaliteten i den blir sämre och vi tror bl.a. av kostnadsskäl inte att den nuvarande norska modellen är eftersträvansvärd. Vi föreslår i stället dels att en ytterligare delegering av beslut och förenkling av bestämmelserna sker, dels att vissa förändringar sker i myndighetsstrukturen.</p>
<p>När det gäller policyfrågor där en gemensam linje är önskvärd bör förslag kunna utarbetas av länsstyrelserna gemensamt i samråd med Sametinget och beslut fattas av regeringen.</p>
<p>I dag samråder länsstyrelserna rörande upplåtelsefrågor och uthålligt brukande av fjällmarken inom ramen för arbetet i Fjälldelegationen, se avsnitt 6.6. Vi föreslår att Sametinget också skall vara representerat i Fjälldelegationen. Därmed blir detta organ lämpligt som forum för samråd när det gäller policyfrågor rörande förvaltningen av statlig mark.</p>
<p>Beslut av länsstyrelsen som berör upplåtelser av nyttjanderätter behandlas i dag i rennäringsdelegationerna. Dessa är tillförsäkrade en sakkunskap inom rennäringen, eftersom där skall ingå rennäringsutövare.</p>
<p>Vi har i avsnitt 6.6 närmare utvecklat våra förslag när det gäller upplåtelsefrågor.</p>
<p>Eftersom vi föreslår att Statens jordbruksverk inte längre skall vara sektorsmyndighet för rennäringen kan verket inte längre vara den myndighet som utfärdar föreskrifter för småviltsjakten och fisket. Sådana föreskrifter får i stället meddelas av regeringen efter samråd med länsstyrelserna och Sametinget. 9.5.5 Myndighetsuppgifter avseende skogsmark</p>
<p>Vi föreslår att frågor i skogsvårdsstyrelserna som berör rennäringen blir kvar där och att samerna får inflytande i beslutsprocessen.</p>
<p>Samma principiella resonemang om behovet av kunskap om rennäring och rätt till delaktighet i beslutsprocessen som ovan diskuteras när det gäller länsstyrelserna kan föras, när det gäller beslut om sådana åtgärder i skogen som försvårar rennäringen. Det ligger i sakens natur att de hänsynsregler för rennäringen som finns, kräver sådan kunskap om rennäring som endast rennäringsutövare besitter, liksom det krävs sådan skoglig kunskap som skogsägare besitter när ställning skall tas till dessa ibland svåra avvägningar. Det är regeringen som utser ledamöter i skogsvårdsstyrelserna.</p>
<p>De samråd som i dag förekommer mellan samer och skogsägare har stor tilltro hos skogsbruket, medan samerna är mer tveksamma till om samrådet har någon betydelse för att bevaka deras rättigheter. Enligt vår mening är det angeläget att beslutssystemet är sådant att samerna har tilltro till det.</p>
<p>När de tre berörda skogsvårdsstyrelserna har att utöva tillsyn över att markägarna iakttar den hänsyn till rennäringen som är föreskrivet är det angeläget att dessa har god kunskap inte bara om skogsbruket utan också om rennäringen. För att samerna skall ha förtroende för skogsvårdsstyrelsens objektivitet är det betydelsefullt att de har inflytande i beslutsprocessen.</p>
<p>Det kunde därför finnas skäl att lämna över ärenden som berör rennäringen till länsstyrelserna med sin vana att göra avvägningar mellan olika intressen. Ett annat sätt att tillförsäkra att avvägningen mellan renskötselrätten och äganderätten får trovärdighet, kunde vara att lägga beslutet på ett medlingsinstitut med en representant för vardera parten samt en av båda parter utsedd lagfaren ordförande.</p>
<p>Vi har emellertid stannat för att beslutet skall ligga kvar på skogsvårdsstyrelsen, eftersom de beslut man tar ofta är det sista skedet i en process som dess tjänstemän lett. Det skulle då bli mycket tungrott att flytta över det slutliga beslutet till någon annan. Men vi anser att vissa garantier för ett samiskt inflytande är nödvändiga.</p>
<p>I skogsvårdsstyrelsernas beredning av ärenden finns i dag på många håll anställda med speciell miljöinriktad utbildning för att kunna uppfylla målet att bedriva ett skogsbruk som uppfyller både produktions- och miljömålet. Vi tror att det är angeläget att de tre nordligaste skogsvårdsstyrelserna anställer samer med erfarenhet från rennäringen vid handläggning av ärenden av berört slag. 9.5.6 Återstående myndighetsuppgifter bör inte läggas på en av länsstyrelserna</p>
<p>Vår bedömning är att länsstyrelserna i Norrbottens, Västerbottens och Jämtlands län alltjämt skall ha ansvaret för kvarvarande frågor kring markförvaltning inom renskötselområdet inom sina respektive områden.</p>
<p>Av direktiven framgår att vi skall överväga om alla länsstyrelsers rennäringsfrågor kan föras till en länsstyrelse. Vi har övervägt detta, men tror inte att det är lämpligt att föra samman alla regionala uppgifter till en länsstyrelse. Vi bedömer att förhållandena är alltför olika i de tre länen och att det geografiska området alltför stort, för att de skall bli en kvalitativt godtagbar rationalisering. Det finns också en risk att i de länsstyrelser som inte skulle få ansvar för t.ex. upplåtelsefrågor, skulle kompetens saknas i allmänna frågor där rennäringens intressen bör beaktas. Det är också tveksamt om beslut i sådana frågor skulle fattas av en länsstyrelse avseende förhållanden i ett annat län, eftersom besluten kan påverka andra förhållanden än rennäringen. Hanteringen av rennäringen utgör också en del av länsstyrelsernas ansvar i miljöfrågor och i näringsfrågor.</p>
<p>En annan aspekt är att uppgifter med anknytning till förvaltningen av mark ovan odlingsgränsen och på renbetesfjällen är en omfattande del av arbetet på alla tre länsstyrelserna. I denna del innebär våra förslag inte någon förändring. Länsstyrelsernas arbete med dessa frågor har stor betydelse för rennäringen.</p>
<p>Regeringen har i prop. 2001/02:7 Regional samverkan och statlig länsförvaltning bl.a. behandlat vissa frågor om länsstyrelsernas roll, uppgifter och organisation. Regeringen föreslår att länsstyrelsernas roll skall stärkas när det gäller tillsyn, uppföljning och utvärdering. Vidare föreslår regeringen att länsstyrelsens styrelse från år 2003 skall utses av regeringen för att markera att regeringen har det fulla politiska ansvaret för länsstyrelsens verksamhet. 9.5.7 Samisk delaktighet i övrigt</p>
<p>Med utgångspunkt i uppfattningen att samer bör tillförsäkras inflytande i statliga beslut som berör rennäringen som allmänt intresse, föreslår vi att regeringen överväger möjligheten att utse en samisk ledamot i statliga beslutsorgan såsom styrelsen för Statens fastighetsverk, Riksantikvarieämbetet, Skogsstyrelsen, Naturvårdsverket m.fl.</p>
<p>Vårt förslag om en bredare delaktighet för samerna i beslutsprocessen i Sverige anser vi skulle vara av stort värde. I våra diskussioner i kommittén och med företrädare för samerna kan vi konstatera att beslut i principiella frågor om t.ex. markförvaltning, markutnyttjande och naturvård ibland tas utan att rennäringen som riksintresse eller allmänt intresse beaktas. Detta sker inte därför att avsikten varit att bortse från intresset för rennäring utan ofta därför att beslutsfattaren helt enkelt inte tänker på att rennäringen har speciella behov.</p>
<p>Även om besluten många gånger skulle bli desamma även med samiskt inflytande innebär systemet, som vi tidigare anfört, att det finns stor risk att samerna inte har tilltro till den svenska beslutsapparaten när de inte har fått göra sin röst hörd. I modernt miljöarbete fästs allt större vikt vid ursprungsfolks traditionella kunskap. Ett samiskt förhållningssätt till naturen kan således tillföra värdefulla kunskaper i en beslutssituation. Vidare har under de senaste årtiondena de folkrättsliga insatserna i förhållande till ursprungsfolk stärkts. Synsättet har övergått från assimileringssträvanden till att värdesätta ursprungsfolkens kulturella särart med bl.a. ett ökat inflytande som viktigt instrument för politiken.</p>
<h2>10 Våra förslag i förhållande till ILOkonvention nr 169</h2>
<p>Regeringen har genom beslut den 9 mars 2000 överlämnat vissa delar av utredningen SOU 1999:25, Samerna ett ursprungsfolk i Sverige, till Rennäringspolitiska kommittén för vidare bearbetning och förslag (nedan kallad ILO-utredningen). De delar av utredningen som överlämnats till oss avser ett stärkt skydd mot inskränkningar i renskötselrätten samt ursprungsfolkens rätt till naturtillgångar, dock ej avseende mineral och torv. 10.1 Ett stärkt skydd mot inskränkningar i renskötselrätten</p>
<p>I ILO-utredningen bedömdes att skyddet mot inskränkningar i renskötselrätten måste stärkas så att åtgärder, som innebär mer än ringa olägenheter för renskötseln eller samernas rätt till jakt och fiske inte tillåts. För att skyddet mot inskränkningar i samernas rättigheter skall bli effektivt bedömde utredaren, att samerna måste ges rätt att yttra sig över åtgärder innan dessa vidtas. Inom mark som samerna traditionellt innehar ansåg utredaren att samerna, om de begär det, skall ha rätt att få planerade åtgärder prövade av en opartisk instans.</p>
<p>Vi har föreslagit att förhållandet mellan renskötselrätten och äganderätten skall regleras genom en generell och ömsesidig hänsynsregel mellan dem som utövar renskötselrätt och dem som har äganderätt eller andra rättigheter till fast egendom inom renskötselområdet. Syftet med detta förslag är att åstadkomma en ömsesidig hänsyn och ett lika starkt skydd för samtliga som brukar marken med stöd av olika rättigheter. Innehållet i renskötselrätten ändras inte genom våra förslag. Däremot klargörs att samtliga som brukar marken inom renskötselområdet med stöd av olika rättigheter – äganderätt, renskötselrätt, arrende m.m.– har samma rätt till hänsyn och respekt för de rättigheter de har till marken.</p>
<p>Våra förslag för att åstadkomma ömsesidig hänsyn mellan samebyarna och andra markanvändare utgår från att samråd och lokal samverkan skall uppmuntras och stödjas. När det gäller förhållandet mellan samebyarnas renskötsel och skogsbruket har vi förslagit att samebyarna skall ha rätt till samråd innan planerade avverkningar vidtas, om dessa kan påverka tillgången på renbete i större omfattning eller negativt påverka platser som är särskilt viktiga för renskötseln. Om samråden inte leder till överenskommelser har vi föreslagit att en prövning av avverkningarna skall ske av skogsvårdsstyrelsen.</p>
<p>På kronomark ovanför odlingsgränsen och renbetesfjällen föreslår vi att det tydligare skall markeras att marken i första hand är avsedd för samebyarnas bruk för renskötsel och annan samisk markanvändning med stöd av renskötselrätten. Nyttjanderätter skall inte upplåtas om de försämrar förutsättningarna för att bedriva samisk markanvändning med stöd av renskötselrätten.</p>
<p>Våra förslag har en annan inriktning än den utredaren anvisade i ILO-utredningen. De syftar till ömsesidig hänsyn mellan samebyar och andra markanvändare och utökade samråd i förhållande till skogsbruket samt stöd för lokal samverkan.</p>
<p>Vi bedömer att våra förslag, genom ett ökat ömsesidigt hänsynstagande kommer att leda till att renskötselrätten får ett lika starkt skydd mot inskränkningar som andra liknande bruksrätter till mark har. Genom en utökad rätt till samråd med skogsbruket och stöd för löpande lokal samverkan bedömer vi också, att samebyarna kommer att ha möjlighet att ge synpunkter på planerad markanvändning som kan konkurrera med samebyarnas användning av marken för renskötsel, jakt och fiske.</p>
<p>När det gäller kronomarken ovanför odlingsgränsen och på renbetesfjällen syftar våra förslag till att förtydliga att marken där i första hand är avsedd för samebyarnas bruk.</p>
<p>Vi föreslår däremot inte att åtgärder som innebär mer än ringa olägenhet för renskötseln eller samernas rätt till jakt och fiske skall förbjudas. Inte heller föreslår vi någon rätt för samebyarna att yttra sig innan sådan åtgärder vidtas eller rätt till överprövning av alla planerade åtgärder som kan medföra inskränkningar i renskötselrätten inom mark som samerna traditionellt innehar. 10.2 Ursprungsfolkens rätt till naturtillgångar</p>
<p>När det gäller samernas rätt till naturtillgångar, med undantag av mineral och torv, angavs i ILO-utredningen att Sametinget skall ha rätt att yttra sig innan områden av riksintresse för rennäringen fastställs och rätt att yttra sig innan exploatering av mark och vatten tillåts inom sådana områden.</p>
<p>Utredaren bedömde att mark som samerna traditionellt innehar är av så stor betydelse för samerna och deras kultur och historia att den i miljöbalken borde skyddas som riksintressant med hänsyn till dess betydelse för samisk kultur. Sametinget borde enligt utredaren alltid ha rätt att yttra sig över planerade exploateringar inom denna mark.</p>
<p>Våra förslag innebär att länsstyrelsen skall vara skyldig att inhämta yttrande från Sametinget i ärenden som rör markanvändning inom renskötselområdet. På det sättet kommer Sametinget få rätt att yttra sig över planerade exploateringar av mark inom renskötselområdet.</p>
<p>Vi har inte föreslagit något särskilt skydd i miljöbalken, mot exploatering av mark som samerna traditionellt innehar. Ett skäl till detta är att det inte är klarlagt var den mark som samerna traditionellt innehar finns. I ILO-utredningen angavs att det i vart fall rör sig om mark inom renskötselområdets året-runt-marker som in i våra dagar varit i statlig ägo. En av uppgifterna för den gränsdragningskommission som regeringen aviserat skall tillsättas, är att fastställa var sådan mark finns.</p>
<p>För en viss del av den mark, som kan antas vara mark som samerna traditionellt innehar – nämligen kronomark ovanför odlingsgränsen och på renbetesfjällen – har vi dock föreslagit att det tydligare skall anges att denna mark i första hand är avsedd för renskötsel och annan samisk markanvändning med stöd av renskötselrätten. Genom att förtydliga att de delegationer som finns i länsstyrelserna, och där samebyarna är representerade, skall besluta eller bereda ärenden som rör förvaltningen av denna mark, har samebyarna möjlighet att delta i förvaltningen av marken.</p>
<h2>11 Kostnader</h2>
<p>Våra förslag omfattar förändringar i såväl lagstiftning främst rennäringslagen som förändringar inom administrationen. Våra förslag avseende lagstiftningen innebär i sin helhet en enklare och tydligare lagstiftning. Våra förslag avseende administration innebär att administrativa uppgifter flyttas från Statens jordbruksverk respektive länsstyrelserna till Sametinget.</p>
<p>Sammanfattningsvis innebär våra förslag i de flesta fall omfördelningar av tillgängliga medel. I några fall innebär förslagen att ytterligare resurser bör avsättas genom ökade anslag över statsbudgeten. Vi föreslår en rad tillfälliga insatser som syftar till att underlätta införandet av ny lagstiftning främst inom samebyarna och öka samverkan och minimera konflikterna mellan rennäringen och andra markanvändare. De tillfälliga insatserna beräknas kosta nio miljoner kr per år under en treårsperiod. Vidare föreslår vi åtgärder som innebär att ersättningar i några fall betalas till rennäringen respektive skogsbruket. Dessa åtgärder samt viss ökad administration inom skogsvårdsorganisationen bedöms kosta 3,6 miljoner kr årligen. Medlen bör tas genom omfördelningar inom ramen för utgiftsområde 23; Jord och skogsbruk, fiske med anslutande näringar.</p>
<p>11.1 Förändringar i lagstiftningen</p>
<p>I avsnitt 5.4 föreslår vi att vid beslut om fastställande av gränser mellan samebyar skall sammanträde hållas. Vi bedömer dock att tidsåtgången i sin helhet minskar för dessa ärenden varför förslaget inte innebär någon ökad kostnad. Vidare föreslår vi att det införs ett förfarande för att efter en konkurs bilda en ny sameby. Vår bedömning är att det kommer att bli en mycket ovanlig typ av ärenden. Vårt förslag innebär att de flesta ärenden som rör samebyn inte längre skall vara en angelägenhet för myndigheterna. Mot den bakgrunden bedömer vi att våra förslag inte kommer att innebära ökade kostnader.</p>
<p>I kapitel 6 föreslår vi en rad åtgärder som syftar till att underlätta sambruket av marken vilket bör ge samhällsekonomiska vinster. Vinst-</p>
<p>erna kan t.ex. yttra sig i att de direkta konflikterna mellan rennäring, jordbruk och skogsbruk minskar och genom att en visad hänsyn innebär att respektive näring kan bedrivas mera långsiktigt och därmed mera effektivt. För att uppnå detta innebär våra förslag dock ökade kostnader inom några områden.</p>
<p>I avsnitt 6.4 föreslår vi att samråd skall hållas mellan samebyar och skogsägare om större avverkningar som berör vinterbetet och om avverkningar som berör särskilt känsliga områden för renskötseln i hela renskötselområdet. Om överenskommelse inte kan träffas föreslår vi att skogsvårdsstyrelsen under vissa förutsättningar skall kunna begränsa eller stoppa avverkningar med efterföljande skogsvårdsåtgärder. Om ett sådant beslut av skogsvårdsstyrelsen leder till att markägarens markanvändning avsevärt försvåras, skall staten betala ersättning till markägaren enligt samma ersättningsregler som gäller för skogsbrukets hänsyn till naturvården enligt 19 § Skogsvårdslagen. Vi förutsätter att man i de flesta fall kommer överens i samråd varför behovet av ersättningar bör bli begränsat. Kostnaderna för staten är svåra att bedöma då omständigheterna i varje fall bör bedömas för sig. Vissa åtgärder sammanfaller troligen också med åtgärder inom naturvårdens område. Vi uppskattar att en miljon kr årligen bör avsättas för ändamålet genom ökade anslag över statsbudgeten.</p>
<p>Den ökade samrådsrätten skulle också kunna leda till att personal från skogsvårdsstyrelserna i ökad utsträckning kallas att närvara vid samråd. Även om tillsynen redan idag ingår i Skogsvårdsstyrelsernas uppgifter, menar vi att de tre nordligaste skogsvårdsstyrelserna bör tillföras ökade resurser motsvarande 1,5 tjänst eller 1,2 miljoner kr.</p>
<p>I avsnitt 6.5 föreslår vi att medel skall kunna avsättas för instängsling av åkermark. Förslaget innebär att 800 000 kr per år under en treårsperiod bör avsättas genom ökade anslag över statsbudgeten.</p>
<p>I avsnitt 6.6. föreslår vi att samebyarna skall kompenseras för avgiftsfria jakt, och fiskeupplåtelser. För närvarande sker cirka 50 upplåtelser och ersättningsbeloppet kan uppskattas till knappt 200 000 kr årligen. Dessa medel bör tas genom ökade anslag över statsbudgeten.</p>
<p>I avsnitt 6.7 föreslår vi att skogssamebyarna skall erhålla samma ersättning för nyttjanderättsupplåtelser inom sina året-runt-marker som fjällsamebyarna har på sina året-runt-marker enligt 34 § rennäringslagen. Skogssamerättsutredningen har med hjälp av AssiDomän AB uppskattat intäkterna från jakt och fiskeupplåtelser under mitten av 1990-talet till 1,9 miljoner kr årligen. Från den avgift som jägare och fiskare betalar inom fjällsamebyarnas året-runt-mark får högst en tredjedel användas till administration. Vi antar att också AssiDomän använder en viss andel av avgifterna för administration. Statens kost-</p>
<p>nader för att ersätta skogssamebyarna kan därför beräknas till cirka 1,2 miljoner kr årligen. Dessa medel bör tas genom ökade anslag över statsbudgeten.</p>
<p>I avsnitt 7.3 föreslår vi att högsta renantal som miljöövervakningsinstrument skall kompletteras med andra sätt att mäta betesutnyttjandet t.ex. fältrutor och mätområden. Redan nu förekommer dock arbete inom detta område, samtidigt som insatserna för att bevaka det högsta renantalet kan begränsas. Vi anser därför inte att förslaget kommer att leda till ökade kostnader.</p>
<p>11.2 Information, utbildning och samverkan</p>
<p>I betänkandet föreslår vi tre olika satsningar som har till syfte att underlätta införandet av ny lagstiftning inom samebyarna och medverka till ökad samverkan mellan samebyarna och andra markanvändare. För att minska kostnaderna bör insatserna i så stor utsträckning som möjligt samordnas t.ex. genom att samma utbildningsmaterial kan användas till olika grupper trots att olika myndigheter är ansvariga för de olika satsningarna.</p>
<p>I avsnitt 5.6 föreslår vi en informations- och utbildningsinsats i samband med införandet av ny förenklad lagstiftning. Insatsen innebär framtagning av informations- och utbildningsmaterial, seminarier, kurser och utvecklingsprojekt och riktar sig främst till samebyarna men också till olika myndigheter. Insatsen bör särskilt behandla vad den nya lagstiftningen innebär för samebyn t.ex. regelverket runt stadgar. Kostnaderna för den del av satsningen som riktar sig till rennäringen kan uppdelade på en 3-årsperiod beräknas uppgå till cirka 20 miljoner kr. De insatser som riktar sig till rennäringen bör till hälften kunna finansieras inom ramen för anslaget ”Främjande av rennäringen” och till hälften bör medel avsättas genom ökade anslag över statsbudgeten. De insatser som riktar sig till olika myndigheter kan beräknas kosta en miljon kr och bör kunna finansieras inom ramen för den kompetensutveckling som kontinuerligt sker inom de berörda organisationerna.</p>
<p>I avsnitt 6.5 föreslår vi utbildning i Sametingets, Statens jordbruksverks och Skogsstyrelsens regi om förhållandena mellan rennäring, jordbruk och skogsbruk och de nya regler som skall gälla för ömsesidig hänsyn mellan markägare och innehavare av renskötselrätt. Skogsstyrelsen bedriver redan nu viss sådan utbildning. Utbildningsinsatserna skall riktas till såväl markägare och renskötare och tjänstemän på myndigheter eller bolag som förvaltar statlig mark som till tjänstemän på länsstyrelserna, skogsvårdsstyrelserna, kommunerna m.fl. som arbe-</p>
<p>tar med frågor som rör markanvändning, skogsbruk och jordbruk inom renskötselområdet. För att satsningen skall kunna genomföras bedömer vi att ytterligare tio miljoner kr under en tre-årsperiod bör avsättas för ändamålet genom ökade anslag över statsbudgeten.</p>
<p>I avsnitt 6.5 föreslår vi vidare att det under en treårsperiod anslås särskilda medel som stöd till lokal samverkan och till medling och konfliktlösning mellan samebyar, markägare och andra markanvändare. Kostnaderna för dessa insatser kan beräknas till tre miljoner kr under en tre-årsperiod. Kostnaderna bör tas genom ökade anslag över statsbudgeten.</p>
<p>De medel som rör förhållandet mellan rennäringen och skogsbruket respektive jordbruket bör administreras av Skogsstyrelsen i samråd med Sametinget och Statens jordbruksverk.</p>
<p>11.3 Förändringar i administrationen</p>
<p>De förändringar vi föreslår i betänkandet innebär sammantaget att administrationen förenklas och att myndigheternas arbetsuppgifter såväl på central som på regional nivå minskar. De förändringar vi föreslår i kapitel 8 och i kapitel 9 innebär att Sametinget får ökade arbetsuppgifter medan arbetsuppgifterna i motsvarande grad minskar inom Statens jordbruksverk och inom länsstyrelserna. Sametinget är för närvarande en liten myndighet och våra förslag innebär att antalet årspersoner vid Sametinget fördubblas. Det bör leda till ökade kostnader för t.ex. ekonomiadministration, juridisk kompetens etc. Vi menar dock att de vinster som kan göras på grund av den förenklade administrationen bör användas för dessa kostnader. De administrativa förändringar vi föreslår innebär således ingen förändring av den totala kostnaden för rennäringsadministrationen utan endast en omfördelning av kostnader mellan olika myndigheter.</p>
<p>Inom Statens jordbruksverk arbetar mellan fem och sex årspersoner med de arbetsuppgifter som vi föreslår skall flyttas till Sametinget. En årsperson arbetar med utbetalningar av prisstöd; en årsperson arbetar med miljöstöd riktat till rennäringen; tre till fyra årspersoner arbetar med anslaget ”Främjande av rennäringen” i sin helhet, frågor med anledningen av rennäringslagen, beslut om bygdeavgifter samt övriga frågor som ryms inom sektorsansvaret. Vi föreslår därför att medel motsvarande sex tjänster inklusive kringkostnader flyttas från Statens jordbruksverk till Sametinget. Det innebär att cirka fem miljoner kr bör överföras från Statens jordbruksverks anslag till Sametingets anslag.</p>
<p>Inom länsstyrelserna arbetar cirka fyra årspersoner med de arbetsuppgifter som vi föreslår skall flyttas till Sametinget. Det innefattar t.ex. renmärkesregistret och beredning av ärenden rörande bygdeavgifter samt viss miljöövervakning. Våra förslag innebär att cirka 3,2 miljoner kr sammantaget bör överföras från anslag som disponeras av länsstyrelserna i Norrbottens-, Västerbottens och Jämtlands läns till Sametingets anslag.</p>
