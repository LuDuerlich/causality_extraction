<h1>Koncept</h1>
<h2>Promemoria</h2>
<h2>Kulturdepartementet</h2>
<p>Enheten för medier, film och idrott</p>
<p>Departementssekreterare</p>
<p>Anna Sööder</p>
<h2>Remissammanställning – Mera glädje för pengarna (SOU 2013:19)</h2>
<h2>1. Ärendets beredning</h2>
<p>Genom beslut den 24 mars 2011 bemyndigade regeringen chefen för Kulturdepartementet att utse en särskild utredare (nationell samordnare) med uppdrag att lämna förslag till hur brottslighet i samband med idrottsarrangemang kan motverkas. Till särskild utredare utsågs dåvarande landshövdingen i Stockholms län Per Unckel. Efter hans bortgång gavs uppdraget som nationell samordnare till före detta rikspolischefen Björn Eriksson.</p>
<p>Utredningen, som antog namnet Nationell samordning mot brottslighet i samband med idrottsarrangemang (Ku 2011:03), lade i april 2012 fram delbetänkandet Mindre våld för pengarna  (SOU 2012:23). I juni 2012 lämnade utredaren en skrivelse med anledning av riksdagens tillkännagivande om anmälningsplikt vid idrottsarrangemang.</p>
<p>Den 21 mars 2013 överlämnade Björn Eriksson slutbetänkandet Mera glädje för pengarna  (SOU 2013:19) till regeringen.</p>
<h2>2. Remissförfarandet</h2>
<p>Slutbetänkandet har skickats ut till 66 berörda aktörer, vilka har beretts tillfälle att skriftligen yttra sig över betänkandet. För samtliga aktörer har det varit frivilligt att yttra sig över betänkandet.</p>
<p>Den 23 oktober 2013 arrangerade kultur- och idrottsminister Lena Adelsohn Liljeroth en hearing, vid vilken synpunkter på betänkandet och förslag till insatser diskuterades. Hearingen direktsändes på regeringens webbplats och på SVT. Sändningen finns att ta del av på regeringens webbplats, tillsammans med en skriftlig sammanfattning av vad som sades under dagen.</p>
<h2>3. Medverkande aktörer</h2>
<p>Följande aktörer har bjudits in till hearingen och beretts tillfälle att yttra sig över betänkandet. Åklagarmyndigheten, Rikspolisstyrelsen, Brottsförebyggande rådet, Myndigheten för samhällsskydd och beredskap, Länsstyrelsen i Stockholms län, Länsstyrelsen i Östergötlands län, Länsstyrelsen i Skåne län, Länsstyrelsen i Västra Götalands län, Länsstyrelsen i Örebro län, Centrum för idrottsforskning, Malmö högskola, Sveriges Kommuner och Landsting, Stockholms stad, Linköpings kommun, Helsingborgs kommun, Göteborgs kommun, Sveriges Riksidrottsförbund, Svenska Fotbollförbundet, Föreningen Svensk Elitfotboll, Svenska Bandyförbundet, Svenska Innebandyförbundet, Svenska Ishockeyförbundet, Svenska Hockeyligan, AIK Fotboll, Djurgårdens Fotboll, Hammarby IF, Helsingborgs IF, IFK Göteborg, IF Elfsborg, Malmö FF, Kalmar FF, Mjällby AIF, Åtvidabergs FF, IFK Norrköping, BK Häcken, Gefle IF FF, IF Brommapojkarna, Halmstads BK, Östers IF, Syrianska FC, Örebro SK, GIF Sundsvall, Assyriska FF, GAIS, Landskrona BoIS, Degerfors IF, Örgryte IS, Brynäs IF, Frölunda Hockey Club, Färjestad BK, AIK Hockey, Djurgården Hockey, HV 71, Linköpings Hockey Club, Luleå Hockey, MoDo Hockey, Rögle BK, Skellefteå AIK, Timrå IK, Växjö Lakers HC, Svenska Fotbollssupporterunionen, Stockholm Globe Arenas, Got Event, Göteborg, Swedish Arena Management AB, Stiftelsen Tryggare Sverige och Fryshuset.</p>
<p>Yttranden har kommit in från 15 av de inbjudna aktörerna och har lämnats av Åklagarmyndigheten, Stockholms stad, Stockholm Globe Arena Fastigheter AB (som har lämnat sitt yttrande inom ramen för Stockholms stads yttrande), Linköpings kommun, Länsstyrelsen Skåne, Svenska Fotbollförbundet, Stockholms-Alliansen (vilket är en organisation bestående av AIK, Djurgårdens IF och Hammarby IF), Länsstyrelsen Västra Götalands Län, Sveriges Kommuner och Landsting, Rikspolisstyrelsen, Länsstyrelsen Stockholm, Svenska Hockeyligan, Svenska Ishockeyförbundet, Riksidrottsförbundet och Fryshuset.</p>
<p>Brottsförebyggande rådet  har per telefon uppgett att de inte har några synpunkter och avstår från att yttra sig över betänkandet.</p>
<p>Utöver de aktörer som bjöds in att yttra sig över betänkandet har SäkerhetsBranschen och Social resursförvaltning i Göteborg inkommit med yttranden.</p>
<h2>4. Allmänna synpunkter</h2>
<p>Majoriteten av de aktörer som har valt att yttra sig är positiva till de förslag som den nationella samordnaren lägger fram i betänkandet. Ett antal av de aktörer som har valt att yttra sig betonar att samordning mellan olika aktörer är av stor betydelse för att lyckas främja en positiv supporterkultur och bekämpa brottslighet i samband med idrottsevenemang.</p>
<p>Åklagarmyndigheten  har uppgett att de inte har något att anföra.</p>
<p>Svenska Hockeyligan (SHL)  har lämnat in ett remissvar som samtliga klubbar inom SHL står bakom. Svenska Ishockeyförbundet  har meddelat att de till fullo står bakom SHL:s yttrande, samt att det är förbundets förhoppning att all den dokumentation som gjorts i samband med slutbetänkandet kommer idrotten till godo i form av en tydlig lagstiftning.</p>
<p>Rikspolisstyrelsen  delar i allt väsentligt utredarens förslag men gör bedömningen att huvuddelen av utredarens förslag i slutbetänkandet är omhändertagna.</p>
<p>Stockholms stad  stödjer generellt ansatserna i betänkandet och framhåller att frågan om ansvarsfördelningen mellan olika aktörer måste förtydligas.</p>
<p>Linköpings kommun  anför att kommunen ställer sig bakom utredarens ståndpunkter och tillstyrker de slutsatser som förs fram i slutbetänkandet.</p>
<p>Länsstyrelsen Stockholm  tillstyrker i stort utredningens förslag.</p>
<p>Sveriges Kommuner och Landsting  menar att betänkandet innehåller få eller otydliga förslag som regeringen kan omsätta till beslut.</p>
<p>SäkerhetsBranschen  ställer sig bakom utredarens förslag, samt betonar att förslagen bör genomföras skyndsamt.</p>
<p>De synpunkter som nu har framförts har i huvudsak rört de förslag som lades fram i delbetänkandet. Därför behandlar den här sammanställningen synpunkter på vissa av de förslag som lades fram i delbetänkandet.</p>
<h2>5. Uppföljning av förslagen i delbetänkandet</h2>
<h2>5.1 Tillträdesförbud, upprättande av nationellt register och arrangörsavstängningar</h2>
<p>Tillträdesförbud föreslås - gälla alla matcher inom respektive sport, - kunna gälla för en tid om högst tre år, - gälla ett visst område utanför arenan (ca  150–300 meter).</p>
<p>Det föreslås även att straffskalan vid överträdelser höjs till fängelse i högst ett år.</p>
<p>Utredningsresurserna för tillträdesförbud i Stockholmsområdet måste bibehållas och kunskaperna om tillträdesförbudslagen bör förbättras hos såväl polis som åklagare.</p>
<p>Ett nationellt register över personer med tillträdesförbud bör upprättas. Det föreslås att ett sådant register omfattar såväl tillträdesförbud som arrangörsavstängningar.</p>
<p>De centrala strukturerna bör upprätta en frivillig manual för att på ett mer aktivt och förebyggande sätt nyttja arrangörsavstängningar med tillhörande varningssystem. – Ett mer frekvent och flexibelt utnyttjande av instrumentet arrangörsavstängningar måste eftersträvas.</p>
<p>Den nyligen införda 15-årsgränsen för arrangörsavstängningar i fotboll bör avskaffas.</p>
