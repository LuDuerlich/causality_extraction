<h1>Sammanfattning</h1>
<h2></h2>
<p>Utredningsuppdraget</p>
<p>Fastighetsmäklarlagen (1995:400) trädde i kraft den 1 oktober 1995. Samtidigt inrättades en särskild nämnd, Fastighetsmäklarnämnden, för att sköta registrerings- och tillsynsfrågor. Kammarkollegiet blev värdmyndighet, vilket innebär att kollegiet utfört kansligöromål åt nämnden och tillhandahållit personal för handläggning av nämndärendena. Riksdagens lagutskott tog i mars 1996 initiativ till en utvärdering av fastighetsmäklarlagen och kom därvid fram till att det var otillfredsställande att Fastighetsmäklarnämnden inte bedrivit ett aktivt tillsynsarbete vid sidan av handläggningen av anmälda ärenden. Man ansåg det huvudsakliga problemet vara den valda organisationsmodellen för nämndens verksamhet och efterlyste en mer genomgripande översyn av Fastighetsmäklarnämndens organisation i syfte att effektivisera verksamheten. Nämndens organisation har efter detta förändrats på så sätt att den fr.o.m. den 1 januari 1999 är en självständig nämndmyndighet med egen myndighetschef och eget kansli.</p>
<p>Utredarens uppdrag har varit att göra en översyn av Fastighetsmäklarnämndens tillsyn över fastighetsmäklare samt överväga lämplig form för nämndens framtida organisation och finansiering i syfte att effektivisera tillsynen.</p>
<p>Slutsatser</p>
<p>Med den korta tid utredningen haft för sitt uppdrag har det saknats förutsättningar för att utreda möjligheterna till några mer genomgripande förändringar av tillsynen av fastighetsmäklare. Utredningen har därför stannat vid att ge förslag på hur Fastighetsmäklarnämnden med i stort sett oförändrad organisation och med de ekonomiska förutsättningar som gäller kan effektivisera sin tillsyn. Utredningens slutsatser och förslag är i korthet följande.</p>
<p>Anmälningsärenden och telefonförfrågningar</p>
<p>Utredningen anser att Fastighetsmäklarnämnden bör ändra sitt sätt att hantera såväl skriftliga anmälningar som telefonförfrågningar. Därigenom kan resurser frigöras dels till den egeninitierade tillsynen dels till mer generella informationsinsatser.</p>
<p>Utredningen föreslår därför</p>
<p>- att anmälningar inte handläggs som tillsynsärenden utan endast betraktas som information till nämnden om olika problem,</p>
<p>- att faktablad med svar på de vanligaste frågorna tas fram och</p>
<p>- att nämnden begränsar den information och rådgivning som ges i enskilda ärenden och i stället använder sig av faktabladen.</p>
<p>Tillsynens utformning</p>
<p>Fastighetsmäklarnämndens tillsyn av de enskilda mäklarna är enligt utredningens uppfattning alltför fokuserad på enskildheter i enstaka förmedlingsärenden.</p>
<p>Utredningen föreslår  därför en bredare granskning av mäklarnas verksamhet. Granskningen bör företrädesvis ske genom att underlag begärs in till nämnden men även genom platsbesök.</p>
<p>En viktig uppgift för Fastighetsmäklarnämnden är att lämna vägledning om vad som är att anse som god fastighetsmäklarsed. I dag sker detta nästan uteslutande genom nämndens rättstillämpning.</p>
<p>Utredningen föreslår  därför att nämnden arbetar med olika former av råd och anvisningar om god fastighetsmäklarsed. Detta bör ske i nära samarbete med branschen.</p>
<p>Organisationsform</p>
<p>Utredningen har funnit att den organisationsform som Fastighetsmäklarnämnden nu har inte lämpar sig för den bredare tillsynsverksamhet som Fastighetsmäklarnämnden enligt utredningen bör bedriva.</p>
<p>Utredningen föreslår  därför att själva nämndens roll begränsas och att dess uppgift blir att fatta beslut</p>
<p>- i enskilda registreringsärenden där det inte är fråga om ren formalia utan om lämplighetsprövningar eller bedömningar och</p>
<p>- i ärenden där en fastighetsmäklare riskerar att få en varning</p>
<p>eller få sin registrering återkallad.</p>
<p>Myndigheten bör därmed omorganiseras till en enrådsmyndighet innebärandes att myndighetens chef är den högsta beslutande nivån inom myndigheten och den som avgör eller delegerar till annan att avgöra de ärenden som inte skall beslutas av nämnden. Härigenom skapas förutsättningar för en flexibilitet i tillsynsverksamheten med bättre möjligheter till att i samarbete med branschen vidta generellt verkande åtgärder. Det är utredningens uppfattning att handläggningen av individuella tillsynsärenden måste kombineras med sådana åtgärder för att få genomslag för den goda fastighetsmäklarseden.</p>
<p>Översyn av fastighetsmäklarlagen (1995:400)</p>
<p>Utredningen har pekat på en rad brister i fastighetsmäklarlagen. Förutom behovet av att ändra vissa enskildheter har utredningen framhållit att den nya informationstekniken har inneburit att köpare och säljare nu kan hitta varandra på ett enkelt sätt utan direkt medverkan av mäklare. Olika tjänster erbjuds dem sedan i samband med affärens fullgörande. Det finns därför skäl att ta ställning till i vilken omfattning olika tjänster kan tillhandahållas yrkesmässigt i samband med köp och försäljning av bostäder utan att förfarandet bör omfattas av särskild reglering eller tillsyn.</p>
<p>Utredningen föreslår  därför att fastighetsmäklarlagen ses över. Utredningen har pekat på att tillsynen skulle avsevärt underlättas om man efter norsk förebild införde bestämmelser som i vissa delar</p>
<p>skulle reglera mäklarnas administrativa rutiner.</p>
<p>Utredningen föreslår  därför att man bör överväga att ålägga mäklarna att föra löpande journaler över sina uppdrag enligt en standardiserad mall.</p>
<p>Finansiering av Fastighetsmäklarnämnden</p>
<p>Utredningen har funnit att, även om mycket talar för att nuvarande finansieringsform för Fastighetsmäklarnämnden är den bästa, det ändock bör övervägas om inte de avgifter mäklarna betalar in till statskassan skall tillföras nämnden direkt genom s.k. nettoredovisning. Främsta skälet för en sådan finansieringsform är det tydliggör att det är mäklarna och i förlängningen deras kunder som svarar för kostnaderna för tillsynen.</p>
<p>Utredningen föreslår  därför att direkt avgiftsfinansiering övervägs. Ett ställningstagande för detta bör dock ske först i samband med den föreslagna översynen av fastighetsmäklarlagen.</p>
