<h1>16 Marknadsövervakning</h1>
<h2></h2>
<p>De finns två myndigheter som övervakar naturgasmarknadens funktion, Konkurrensverket och Energimyndigheten. I följande avsnitt redovisas myndigheternas verksamheter och förslag till åtgärder för att förbättra tillsynen. 16.1 Konkurrensverket 16.1.1 Konkurrenslagen</p>
<p>Konkurrensverket skall verka för en effektiv konkurrens i privat och offentlig verksamhet till nytta för konsumenterna. Konkurrensverkets övervakar efterlevnaden av konkurrenslagen (1996:20), KL. Lagen innehåller förbud mot konkurrensbegränsande samarbete och missbruk av dominerande ställning samt regler om prövning av större företagskoncentrationer.</p>
<p>För Konkurrensverket är det angeläget att få reda på om företag samarbetar om priser och delar upp marknader eller om företag missbrukar sin marknadsmakt. Verket är därför intresserat av att hushållskunder, företag och myndigheter kontaktar verket vid misstankar om sådant beteende. Om konkurrerande företag uppträder enligt vissa mönster kan det tyda på att de samarbetar på ett otillåtet sätt. Konkurrensverket har av denna anledning bl.a. tagit fram en checklista över omständigheter som kan tyda på att företag samarbetar vid en upphandling. Checklistan är tänkt som ett hjälpmedel. Självfallet kan även andra omständigheter tala både för och emot otillåtna samarbeten.</p>
<p>En förutsättning för att avtal omfattas av förbudet mot konkurrensbegränsande samarbete är att det begränsar konkurrensen på ett märkbart sätt. Begränsningar av konkurrensen på ett märkbart sätt kan ha kvalitativ eller kvantitativ betydelse. I uttrycket märkbart finns både ett kvantitativt krav och ett kvalitativt krav. Det kvantitativa kravet innebär att de samarbetande företagens storlek och marknadsandelar är av betydelse för bedömningen. Det kvalitativa kravet innebär konkurrensbegränsningar som är objektivt nödvändiga för avtalets genomförande eller som krävs för att t.ex. leverantörer skall våga ta den stora kommersiella risk som ett marknadsinträde kräver. 16.1.2 Konkurrensverkets verksamhet</p>
<p>Naturgasmarknaden har uppmärksammats särskilt vid tre tillfällen sedan Konkurrensverket bildades, dels 1993 och 1997 i samband med ett tiotal ansökningar om icke-ingripandebesked, dels 2004 då verket prövade ett koncentrationsärende, genomförde en s.k. gryningsräd på grund av misstanke om konkurrensbegränsande samarbete samt inledde en förnyad granskning av gällande leveransavtal.</p>
<p>Under 1993 och 1997 prövade Konkurrensverket ett tiotal leveransavtal som tecknats av Nova naturgas eller Sydkraft i deras egenskap som återförsäljare. Samtliga leveransavtal som prövades innehåller klausuler som innebär att köparen endast får sälja naturgas vidare inom sitt verksamhetsområde.</p>
<p>Ett av de prövade avtalen är ett ramavtal om samarbete mellan Sydkraft och Nova naturgas. Avtalet innehåller villkor avseende marknad, teknik, underhåll av anläggningar för naturgasverksamhet, information samt agerande i förhållande till myndigheter och centrala organisationer. Av avtalet framgår att Sydkraft har ensamrätt i förhållande till Nova naturgas att sälja naturgas till återdistributörer och slutförbrukare inom sitt verksamhetsområde, dvs. ungefär söder om linjen Falkenberg–Västervik. Klausulen har dessutom tolkats som att Sydkraft inte tillåts sälja naturgas utanför sitt verksamhetsområde. Enligt Nova naturgas har denna klausul sagts upp och företagen har sedan dess agerat på den totala marknaden.</p>
<p>Av de ärenden som prövats av Konkurrensverket har samtliga leveransavtal  som anmälts till verket meddelats icke-ingripandebesked. Verket konstaterade att det finns delar av avtalen som under vissa betingelser kunde strida mot bestämmelser i KL. Som exempel anges avtal som innebär att företag under lång tid åtar sig att köpa en kvantitet naturgas som uppgår till hela eller huvuddelen av sina behov.</p>
<p>I verkets beslut angående samarbetsavtalet  mellan Nova naturgas och Sydkraft konstaterades att statsmakternas inflytande över introduktionen av naturgas i Sverige varit betydande samt att det aktuella avtalet innehåller inköpsåtaganden, ensamrätter och områdesbegränsningar som kan vara konkurrensbegränsande i konkurrenslagens mening. Verket noterade vidare att det då, 1997, inte fanns någon annan än Nova Naturgas som kunde leverera naturgas till den svenska marknaden, samt att vissa begränsningar kunde anses objektivt nödvändiga för att avtalen och därmed naturgasintroduktionen i Sverige skulle kunna genomföras. Sammantaget ansågs avtalen därför inte begränsa konkurrensen på ett märkbart sätt. Avtalen beviljades s.k. icke-ingripandebesked.</p>
<p>Av Konkurrensverkets beslut framgår att det inte kan uteslutas att en marknadsöppning i enlighet med gasmarknadsdirektivet kan utgöra grund för Konkurrensverket att initiera en omprövning av aktuella avtals förenlighet med konkurrenslagen.</p>
<p>Den 1 maj 2004 reformerades tillämpningen av EU:s konkurrensregler. Detta innebär bland annat att förhandsbeskeden, de så kallade icke-ingripandebeskeden och möjligheten att få individuella undantagen har försvunnit. Med anledning av de förändrade reglerna inom EU har den svenska konkurrenslagen setts över för att anpassas till de regler som gäller inom EU. Förändringarna i den svenska konkurrenslagen trädde i kraft den 1 juli 2004. I och med att förändringarna trädde i kraft i svensk lagstiftning måste företagen själva bedöma om deras avtal strider mot konkurrensreglerna. Konkurrensverket kan fortfarande på eget initiativ pröva avtal och samarbeten. Under 2004 har verket beslutat att inleda granskning av leveransavtal på naturgasmarknaden. Avtalen granskas med avseende på om de strider mot förbudet i KL om konkurrensbegränsande samarbete.</p>
<p>Under 2004 har verket granskat DONG:s förvärv av Nova naturgas handelsverksamhet. Beslutet har beskrivits närmare i kapitel 14.3. 16.1.3 Utredningens överväganden</p>
<p>Konkurrensverket har i ett tiotal beslut 1993 och 1997 kommit fram till att avtalen vid sammantagna bedömningar inte strider mot bestämmelserna i KL. Bedömningarna gjordes mot bakgrund av att marknaden inte öppnats för konkurrens för slutkunder och att det i huvudsak är riksdag och regering som bestämt att naturgas skall introduceras i landet och lagt fast den huvudsakliga organisationsstrukturen på den svenska naturgasmarknaden.</p>
<p>När naturgasen introducerades 1985 ökade användningen i snabb takt fram till 1992 för att därefter öka i mer måttlig takt. Naturgasen distribueras för närvarande i ungefär 30 kommuner. I dessa kommuner står naturgasen för omkring 20 procent av energianvändningen. Detta motsvarar nivåerna för energiförsörjningen i andra länder med naturgas. Naturgasen måste därmed anses vara introducerad i Sverige. När marknaden nu dessutom har öppnats för konkurrens synes de omständigheter som legat till grund för verkets beslut ha förändrats väsentligt. Utredningen instämmer i Konkurrensverkets bedömning av att det finns delar i leveransvillkoren mellan naturgasmarknadens aktörer som är konkurrensbegränsande. Utredningen ser därför positivt på att Konkurrensverket beslutat att granska gällande avtal.</p>
<p>Utredningen utgår från att företagen känner till de nya reglerna i Konkurrenslagstiftningen och att de konkurrensbegränsande delarna i avtalen omförhandlas. Eftersom nya leveransavtal har tecknats och kommer att tecknas inom kort förutsätts att Konkurrensverket följer denna utveckling. 16.2 Energimyndigheten 16.2.1 Naturgaslagen och dess förarbeten</p>
<p>Tillsyn över efterlevnaden av naturgaslagen (SFS 2000:599) och av föreskrifter eller villkor som meddelats med stöd av lagen utövas av Energimyndigheten. Lagen trädde i kraft den 1 augusti 2000. I lagens 6 kapitel om tillsyn m.m. anges att tillsynen gäller efterlevnaden av naturgaslagen och av föreskrifter eller villkor som meddelats med stöd av lagen. Här anges också att tillsynsmyndigheten har rätt att på begäran få de upplysningar och ta del av de handlingar som behövs och att myndigheten kan meddela de förelägganden som behövs för att trygga efterlevnaden enligt ovan. Begäran och förelägganden får förenas med vite.</p>
<p>Av naturgaslagens förarbeten framgår samlat vad som avses med tillsyn. Den myndighet som regeringen bestämmer skall utöva tillsyn enligt följande:</p>
<p>• efterlevnad av vad som föreskrivs om framdragande och användande av naturgasledningar samt regler om återställning.</p>
<p>• kontroll av skäligheten av villkoren för överföring av naturgas för annans räkning</p>
<p>• kontroll av villkoren för anslutning till naturgasledningar.</p>
<p>• granskning av  överförings-, distributions- och lagringsföretagens årsrapporter och revisorsintyg.</p>
<p>I myndighetens övriga uppgifter ingår, enligt förarbetena, att utfärda föreskrifter och ge ut allmänna råd samt att bereda koncessionsärenden. Dessutom skall tillsynsmyndigheten lämna råd och information till kunder, naturgasföretag, organisationer och andra myndigheter. Utöver detta skall myndigheten mer övergripande bevaka naturgasmarknadens utveckling. I detta ingår att utifrån ett konsumentperspektiv bevaka naturgasföretagens beteende och villkor gentemot den enskilda konsumenten, vilket innebär att även icke-berättigade kunders intressen skall bevakas. Myndigheten kan vidta åtgärder med anledning av enskilds anmälan eller på eget initiativ ( ex officio ).</p>
<p>Den verksamhet som tillsynsmyndigheten bedriver finansieras via en allmän avgift. Avgiften tas ut av de aktörer som myndigheten utövar tillsyn över, dvs. sådana naturgasföretag som bedriver överföringsverksamhet och lagringsverksamhet. Avgiften avses att finansiera beredning av koncessionsärenden, granskning av naturgasföretagens särredovisning av överföringsverksamhet och lagringsverksamhet samt tillsyn när det gäller naturgasföretagens skyldigheter. 16.2.2 Energimyndighetens regleringsbrev</p>
<p>Enligt myndighetens regleringsbrev skall verksamhetsgrenen ”Tillsyn enligt naturgaslagen” återrapporteras enligt följande indelning; föreskriftarbete, tillsyn, koncessionsärenden och klagomål/förfrågningar. Energimyndigheten skall förutom att bedriva tillsyn även följa utvecklingen på naturgasmarknaden vilket ingår under ett annat verksamhetsområde. 16.2.3 Energimyndighetens verksamhet</p>
<p>I Energimyndighetens årsredovisning för 2003 står att myndighetens arbete med tillsyn enligt naturgaslagen förutom tillsyn även omfattar föreskriftsarbete, koncessionsärenden samt klagomål och förfrågningar. Energimyndigheten har således redovisat sin tillsynsverksamhet enligt indelningen i regleringsbrevet.</p>
<p>I tabellen redovisas en sammanställning av antalet inkomna och avslutade ärenden.</p>
<p>Källa: Energimyndighetens årsredovisning för verksamhetsåret 2003.</p>
<p>Avsaknaden av praxis har enligt myndigheten lett till långa handläggningstider. Inga förelägganden har utfärdats. Samtliga tillsynsärenden har avskrivits utan åtgärd. Enligt Energimyndigheten beror detta på antingen att företaget i fråga rättat sig efter myndighetens bedömning innan beslut fattats eller att inga lagliga medel för ingripanden funnits att tillgå.</p>
<p>Intäkter för att finansiera tillsynsverksamheten för 2003 uppgick till 2 844 000 kr. Kostnader för verksamheten uppgick till 3 160 000 kr, vilket motsvarar 1,1 procent av myndighetens totala kostnader för verksamheter.</p>
<p>Företrädare för de största naturgaskunderna i Sverige har i kontakter med utredningen framfört att man begärt granskning av tarifferna för överföring av naturgas vid flera tillfällen utan att myndigheten öppnat något tillsynsärende. Ett av företagen har sedan dess upphört att använda naturgas som huvudsakligt bränsle med hänvisning till bl.a. de höga överföringstarifferna i Sverige. Enligt Energimyndigheten har ett möte ägt rum i informationssyfte. Myndigheten har vidare hänvisat till svårigheter med tillsyn med hänsyn till den rättsliga oklarhet som rått vad gäller ”överföring för egen räkning”.</p>
<p>Myndighetens svårigheter med rättsliga oklarheter bekräftas i rapporten ”Översyn av naturgaslagen” från 2002. I rapporten skriver myndigheten att det är mycket svårt att bedriva en effektiv och rättvis tillsyn på grund av den oklarhet som råder till följd av reglerna om överföring och överföring för egen räkning. Energimyndigheten har vidare i sin årsredovisning för 2003 konstaterat att naturgaslagen visat sig alltför svår att tillämpa vid skälighetsprövning av tariffer.</p>
<p>I det reviderade EG-direktivet om den gemensamma marknaden för naturgas finns föreskrifter om oberoende nationella tillsynsorgan och deras uppgifter. Det framhålls att tillsynsmyndigheterna anses ha en avgörande betydelse för ett icke-diskriminerande tillträde till näten. Vissa uppgifter som skall tillkomma tillsynsorganen läggs fast, bl.a. att myndigheterna åtminstone skall fastställa eller godkänna beräkningsmetoderna för överförings- och distributionstariffer. Genomförandet av direktivet i Sverige har behandlats i utredningens delbetänkande. Som framgår där ingår bl.a. att årlig rapportering skall lämnas från tillsynsorganen till EG-kommissionen. Rapporteringen innefattar bl.a. frågor om tilldelning av sammanlänkningskapacitet, mekanismer för åtgärdande av överbelastning, offentlighet och transparensfrågor, särredovisning, villkor för lagring osv.</p>
<p>Enligt regeringens proposition för 2005 års statsbudget föreslås att Energimyndigheten tillförs ytterligare resurser för att effektivisera sin tillsynsverksamhet. Förberedande arbete har redan inletts. I kontakter med myndigheten kan utredningen bl.a. konstatera att arbete med att förstärka tillsynen påbörjats. Dessutom avser myndigheten att bedöma skäligheten i nu gällande tariffer. Utgångspunkten kommer att vara en analys av utvalda överföringsföretags årsrapporter för 2003. Enligt Energimyndighetens regleringsbrev för 2004 skall en metodik utvecklas för att kunna användas som ett instrument i tillsynen enligt naturgaslagen av tariffer för överförings- och lagringsverksamhet. Energimyndigheten avslutar under 2004 detta arbete som avses ligga till grund för det fortsatta tillsynsarbetet. I arbetet har myndigheten också inkluderat frågor gällande de framtida kraven på godkännande ex ante  av beräkningsmetoder. 16.2.4 Utredningens överväganden</p>
<p>Utredningens bedömning: Regeringens återrapporteringskrav för verksamhetsområdet ”Tillsyn enligt naturgaslagen” bör återspegla lagstiftarens avsikter med tillsyn över naturgasmarknaden. Om annan verksamhet skall återrapporteras inom samma verksamhetsområde bör detta i sådana fall tydligt framgå.</p>
<p>Målen för Energimyndighetens tillsyn bör utvecklas och konkretiseras av myndigheten, bl.a. vad som omfattas och hur tillsynen skall bedrivas av myndigheten.</p>
<p>Metoderna för tillsynen bör utvärderas fortlöpande av tillsynsmyndigheten bl.a. genom analyser av vilka åtgärder som är mest effektiva.</p>
<p>Regler om tillsyn har som syfte att säkerställa en väl fungerande marknad. För att nå detta syfte är det avgörande att regelverket följs. Därför finns det regler om tillsyn. Ett stort antal svenska myndigheter bedriver tillsyn i olika omfattning på central, regional och lokal nivå. Det finns dock betydande skillnader i uppfattningen om vilka uppgifter som skall omfattas i begreppet tillsyn. Även inom svensk lagstiftning används en mångfald av begrepp för att beskriva tillsynsfunktionen. Begreppet har analyserats och kommenterats i flera utredningar. Ofta används tillsynsbegreppet som övergripande beteckning för normering, utvärdering, rådgivning, föreskriftsarbete och inspektion. Som särskild myndighetsuppgift har tillsyn under senare år alltmer kommit att förknippas med kontroll av regelefterlevnad.</p>
<p>Begreppet ”tillsyn” är oklart inom många verksamhetsområden. Ofta får tillsynsmyndigheter själva identifiera gränserna för vad som är möjligt och ges stort handlingsutrymme att välja inriktningen för tillsynen. Oklarheterna kring innebörden av begreppet har skapat osäkerhet om hur tillsyn bör bedrivas och det har därmed i vissa fall varit svårt att omvandla lagstiftarens avsikter i praktisk tillämpning.</p>
<p>För tolkning av innebörden av tillsyn över efterlevnaden av naturgaslagen finns vägledning i lagens förarbeten. Skillnaderna mellan begreppet i naturgaslagens förarbeten och indelningen i regleringsbrevet skapar osäkerhet om vad som omfattas av myndighetens tillsyn. Vidare försvåras bedömningar av tillsynsverksamhetens effektivitet och som en följd av detta även behoven av resursförstärkning. En rimlig slutsats av detta är att tillsynen bör vara klart och tydligt avgränsad, t.ex. i regeringens styrdokument.</p>
<p>Tillsynsverksamheten bör ges utrymme för flexibilitet och möjligheter att anpassa insatserna till behoven. Energimyndigheten har fått frihet att inom ramen för sitt allmänna uppdrag och med beaktande av i regleringsbrev eller på annat sätt specifikt lagda uppdrag, att prioritera arbetsuppgifter och välja arbetsmetoder. Utredningen kan konstatera att Energimyndigheten inte öppnat tillsynsärenden på eget initiativ, dvs.  ex officio . Denna prioritering kan antas leda till minskade risker för naturgasföretagen att bli upptäckta vid regelbrott. Riskerna att upptäckas vid regelbrott torde påverka företagens sätt att agera t.ex. att överprissätta överföringarna. Myndighetens åtagande att under 2005 analysera informationen i överföringsföretagens årsrapporter kan leda till tillsyn  ex officio . Myndigheten har inom ramen för sitt uppdrag att följa naturgasmarknadens utveckling kunnat konstatera att överföringstarifferna i Sverige är avsevärt högre än i andra länder. Detta bör också kunna vara en utgångspunkt för myndigheten att öppna tillsyn  ex officio . – hur svenska tillsynsmyndigheter påverkas av EU” (Statskontoret 2001:14), ”Att se till eller titta på – om tillsynen inom miljöområdet” (Ds 1998:50) samt ”Statlig tillsyn – ett förvaltningspolitiskt styrmedel” (RRV 1996:10).</p>
<p>Kraven på tillsyn över efterlevnaden av naturgaslagen är i det närmaste lika omfattande som motsvarande krav enligt ellagen. Med hänsyn till naturgasmarknadens storlek i Sverige är det dock inte motiverat att bedriva lika omfattande tillsyn på som på elmarknaden. Naturgasmarknadens mindre omfattning avspeglas också i att avgifterna som finansierar tillsyn på naturgasmarknaden uppgår till ett avsevärt mindre belopp än motsvarande avgifter för tillsyn av elmarknaden. Energimyndigheten har således tvingats göra prioriteringar.</p>
<p>Naturgaslagens krav kommer genom införandet av EG-direktivet att skärpas. Det är tydligt att dessa uppgifter och denna nya rapportering kommer att sätta fokus på tillsynsfrågorna. Detta sammantaget med rapporteringen enligt ovan och det förhållandet att naturgasmarknaden expanderar gör det troligt att tillsynsfrågorna framledes kommer att vara i ett annat fokus än under de första åren av tillämpningen av 2000 års naturgaslag. Hittills har naturgasföretagen inte behövt särredovisa kostnader för transporter för egen räkning och övrig överföring. Detta problem försvinner när direktivet införs i svensk lagstiftning. När handelsverksamhet skiljs från överföringsverksamhet kommer överföringstarifferna att bli mer transparenta. Svårigheterna att tillämpa naturgaslagen vid skälighetsprövning av tariffer torde därmed försvinna.</p>
<p>Det är utredningens bedömning att Energimyndigheten kommer att utöka sin tillsynsverksamhet under kommande år och att det därför är betydelsefullt för den fortsatta utvecklingen att metoderna för tillsynen utvärderas fortlöpande av tillsynsmyndigheten bl.a. genom analyser av vilka åtgärder som är mest effektiva. För att öka transparensen och möjligheterna att följa upp verksamheten bör mål utvecklas och konkretiseras av myndigheten avseende tillsynsverksamheten, bl.a. vad som omfattas och hur tillsynen skall bedrivas av myndigheten. Målen bör följas upp av regeringen.</p>
<h2>17 Marknadsanalys</h2>
<p>I följande kapitel presenteras en analys av naturgasmarknadens funktion. I syfte att redogöra för utredningens samlade bedömning förekommer vissa upprepningar av vad som nämnts i tidigare avsnitt. 17.1 Inledning</p>
<p>EU har som mål att skapa en integrerad europeisk naturgasmarknad med konkurrens och fri prisbildning. De samhällsekonomiska fördelarna med en sådan marknad är bland annat ett effektivare resursutnyttjande. Enligt Europaparlamentets och rådets direktiv 2003/55/EG skall samtliga marknader vara helt konkurrensutsatta senast år 2007. De olika medlemsländerna har valt olika takt och tillvägagångssätt för att konkurrensutsätta den egna inhemska marknaden.</p>
<p>För att s.k. perfekt konkurrens skall uppkomma på en ideal marknad måste antalet köpare och säljare vara så stort att ingen av dem kan påverka priset på egen hand. Inga säljare och köpare får samverka med varandra. Dessutom skall konsumenterna ha fullständig information om vad som äger rum på marknaden, t.ex. skall det lägsta priset finnas tillgängligt utan förbehåll. Förutom detta skall det finnas möjligheter att omedelbart överge säljare som tar ut orimliga priser. På den ideala marknaden får marknadskrafterna inte sättas ur spel av regleringar. Företagen skall kunna ta sig in på marknaden utan att möta hinder. Dessutom skall information om befintlig teknik finnas tillgänglig för tillverkarna så att alla kan välja den för dem bästa lösningen. Det är svårt, om inte omöjligt, att uppfylla samtliga dessa kriterier. Här är den perfekta marknaden utgångspunkten för analyser av marknadens funktion, som ett riktmärke snarare än slutmålet.</p>
<p>Naturgasmarknaden har hittills haft karaktären av naturligt monopol på grund av de stordrifts- och samproduktionsfördelar som funnits i verksamheten inom ett visst geografiskt område. Under tiden då naturgasmarknaden byggdes upp fanns det tekniska och ekonomiska förhållandena som motiverade vertikalt integrerade företag. Integrerad utbyggnad och drift av överföringsanläggningar kunde t.ex. medföra betydande samordningsvinster. I takt med den tekniska utvecklingen och den växande marknaden har de ekonomiska förutsättningarna för organisationen av naturgasföretag förändrats. Företagens monopolställning inom sitt geografiska område är inte längre lika naturlig och den vertikala integrationen kommer inte att vara lika fördelaktig. När det gäller överföringsverksamheten, är dock stordriftsfördelarna fortfarande sådana att dessa led alltjämt har karaktären av naturligt monopol.</p>
<p>Naturgasmarknadsreformen år 2000 har bl.a. inneburit att ett tiotal stora naturgasförbrukare fått möjlighet att välja naturgasleverantör.</p>
<p>Marknaden har nyligen övergått från en situation med lokala monopol till en delvis konkurrensutsättning. De stora företagen har haft en tradition av att diktera villkoren på marknaden, vilket i viss mån lever kvar. Inte sällan har utredningen mötts av att de mindre leverantörerna att inte vill uttala sig av oro för relationen till det företag som säljer naturgas till dem. Konkurrenssituationen på naturgasmarknaden kan därför beskrivas som outvecklad. Det finns ett antal bidragande förklaringar till detta. I följande avsnitt redovisas utredningens utvärdering och analys av naturgasmarknadens funktionssätt. 17.2 Den fortsatta utvecklingen av naturgasmarknaden</p>
<p>Tillgång</p>
<p>För att kunna konkurrera om slutkunderna är det av betydelse att naturgasföretagen kan köpa naturgas på lika villkor. Om något företag gynnas framför andra finns det risk för att andra företag konkurreras ut eller att nya företag förhindras att etablerar sig på marknaden. En viktig beståndsdel för priskonkurrens är därför import utan konkurrensbegränsningar.</p>
<p>Det tyska företaget E.ON Ruhrgas har för avsikt att under år 2005 markant öka sin närvaro i Sverige genom att börja sälja naturgas direkt till Sydkraft som ingår i E.ON-koncernen. Detta innebär att Sydkraft kommer att importera ungefär 50 procent av den gas som förbrukas i Sverige från E.ON-koncernen. Detta kommer dock inte att ändra Sydkrafts marknadsandelar på grossistmarknaden eftersom Sydkrafts inköp av naturgas inte påverkar dess grossistförsäljning. Det bör dock påpekas att Sydkrafts grossistverksamhet minskas avsevärt från hösten 2005 eftersom Lunds Energi och Öresundskraft försvinner som kunder.</p>
<p>En utbyggd infrastruktur</p>
<p>Den svenska stamledningen har för närvarande en överkapacitet. Under flera års tid har utbyggnadsplaner av naturgassystemet funnits. Mot bakgrund av ovan beskrivna utbyggnadsplaner samt en maximal överföringskapacitet runt 15 TWh är det en rimlig bedömning att naturgassystemet kommer att förstärkas med hjälp av kompressorer inom en snar framtid.</p>
<p>En förutsättning för att få en väl utvecklad konkurrenssituation är att den svenska infrastrukturen byggs ut. Ända sedan introduktionen i Sydsverige har nackdelarna med bara en tillförselväg och stora dominerande aktörer påtalats från användarna av naturgas. Detta bekräftas av att när den ökade efterfrågan läggs till den befintliga kapaciteten visar resultatet att Sverige inom kort är i behov av ytterligare tillförselledningar, alternativt stationer anpassade för att ta emot LNG. Med en mer utbyggd infrastruktur skulle dessa nackdelar kunna minskas eller helt elimineras.</p>
<p>Regeringen har beviljat tillstånd att bygga en tillförselledning från Tyskland till Sverige. Detta talar för en gynnsam utveckling av en fungerande naturgasmarknad. Sannolikt ökar konkurrensen på marknaden eftersom möjligheterna för att köpa in naturgas från flera håll kommer att kunna skapa prispress.</p>
<p>Inträdeshinder</p>
<p>När en marknad konkurrensutsätts har ofta de företag som redan finns på marknaden konkurrensfördelar framför nya företag. Det är därför viktigt att försöka förhindra att de redan etablerade företagen får omotiverade konkurrensfördelar. Det är svårt att uppskatta hur många aktörer det finns plats för på naturgasmarknaden, särskilt då marknaden karaktäriseras av höga etableringskostnader och begränsade förutsättningar att köpa naturgas.</p>
<p>I dag finns endast ett tiotal berättigade slutkunder på den svenska naturgasmarknaden. Detta innebär att en ny leverantör på marknaden har ett mycket begränsat antal kunder att konkurrera om, vilket är ett inträdeshinder.</p>
<p>Under år 2005 blir i stort sett alla näringsidkare berättigade kunder. Naturgasmarknaden karaktäriseras av långa leveransavtal, vilket medför att berättigade kunder är förhindrade att byta leverantör under relativt långa perioder. Avtalen upphör vid olika tidpunkter varför det dessutom normalt sett inte finns stora volymer utsatta för konkurrens vid ett och samma tillfälle. Trots att en del detaljhandlare och slutkunder har avtal som går ut under år 2005 sträcker sig många andra avtal fram till år 2008 och i en del fall ännu längre. Detta försvårar ytterligare för potentiella leverantörer att etablera sig och att snabbt ta marknadsandelar.</p>
<p>Då samtliga naturgasföretag på grossistmarknaden är vertikalt integrerade är det svårt för företag som inte är vertikalt integrerade att träda in på marknaden. För att vara konkurrenskraftig på marknaden måste företagen i praktiken vara verksamma på både grossist- och detaljistmarknaderna. Detta innebär ett inträdeshinder.</p>
<p>Värt att notera är att t.ex. elhandelsföretag i andra delar av Sverige, som i dag inte har någon naturgasverksamhet nu får möjlighet att sälja även naturgas till företag i västra Sverige trots att dessa elhandelsföretag inte ligger i närhet av någon naturgasledning.</p>
<p>Leverantörsbyten</p>
<p>Sedan år 2000 då den svenska marknaden avreglerades har hittills endast en slutförbrukare bytt leverantör. Anledningen till detta är flera. Exempelvis har de berättigade kunderna varit inlåsta i långa avtal som hindrat dem från att byta. Det har dessutom funnits en uppdelning av marknaden mellan naturgasföretagen som hindrat leverantörer att sälja utanför sitt verksamhetsområde.</p>
<p>De aktiva naturgasföretagen säger själva att det är först nu som marknaden konkurrensutsätts. Att 3 500 kunder kommer att få möjlighet att byta leverantör samtidigt som de långa leveransavtalen löper ut medför att förutsättningarna för en fungerande marknad ökar väsentligt.</p>
<p>Avtalen för flertalet av de energibolag som köper naturgas av grossisterna i dag löper ut under år 2005. En handfull företag har ännu inte ingått avtal för tiden efter år 2005. När det gäller de avtal som nyligen har tecknats för naturgasförsäljning från år 2005 kan konstateras att Sydkraft förlorat kunderna Lunds Energi till Nova Supply (numera DONG) och Öresundskraft till DONG. På grund av att den svenska marknaden kännetecknas av långa kontrakt med take or pay-villkor, kommer öppnandet av de svenska naturgasnäten inte att leda till att kunder omgående överväger att byta leverantör. Öppnandet kommer därför inom den närmaste framtiden inte att leda till en nämnvärt ökad konkurrens om naturgaskunderna.</p>
<p>Kontraktsformerna begränsar konkurrensen</p>
<p>Det är utredningens bedömning är att de stora aktörerna kommer att kunna hantera den volymrisk de åtar sig och att den naturgas som säljs av en grossist till en detaljhandlare även fortsättningsvis kommer att ha mottagningsförpliktelser i form av take or pay i sina avtal. Det föreligger däremot alltid en risk att de små aktörerna kan drabbas om de tar på sig stora risker.</p>
<p>Sannolikt kommer avtal med mottagningsplikt i form av take or pay att finnas på marknaden till dess att öppna och likvida marknadsplatser skapas. En utveckling av marknadsplatser har startat på mer mogna marknader än den svenska, dvs. med väl utbyggd infrastruktur och flera tillförselvägar. I vilken takt utvecklingen kan gå i Sverige styrs av just nämnda förutsättningar. I avvaktan på en sådan utveckling är det enligt utredningens uppfattning angeläget att en väl fungerande marknad med möjligheter till vidareförsäljning av naturgas skapas.</p>
<p>En konsekvens av att endast tillåtas sälja naturgas inom sitt eget verksamhetsområde är utebliven konkurrens från andra leverantörer som har motsvarande avtal. Om en aktör på marknaden inte  tecknat ett motsvarande avtal har den aktören endast en konkurrent att möta på den lokala marknaden, dvs. den gamla leverantören. Om den gamla leverantören i det läget mister en slutkund finns inte möjligheten att sälja gasen till en ny slutförbrukare utanför verksamhetsområdet, enligt rådande princip. Detta ökar kostnaderna för den gamla leverantören och ger därmed konkurrensfördelar för den nya aktören.</p>
<p>På den öppna marknaden skyddas inte leverantörerna längre av lokala monopol, vilket bekräftas av att grossisten även själv säljer naturgas direkt till slutmarknaden. Ett exempel är att DONG levererar naturgas direkt till Göteborg Energi, samtidigt som företaget även levererar naturgas till Nova Naturgas, som i sin tur också säljer till Göteborg Energi. DONG har även tecknat avtal för framtida leveranser till slutkunder i Sverige.</p>
<p>De långa avtalstiderna motverkar rörligheten på marknaden eftersom kunderna är inlåsta i avtal utan möjligheter att byta leverantör. Detta får till följd att företagens drivkraft att konkurrera genom attraktiva avtalsvillkor, lägre priser, bra kundservice mm. fördröjs tills tiden för nytt avtalsskrivande närmar sig. Detta motverkar konkurrensen på naturgasmarknaden.</p>
<p>Take or pay-klausuler är ett frivilligt åtagande mellan två avtalsparter. Avtalen tecknades dock innan möjligheter till leverantörsbyten fanns och riskerna var mindre för leverantören att få betala för outnyttjad gas. Ett rimligt antagande är att slutkunderna får betala högre priser för att täcka leverantörernas merkostnader i de fall då den efterfrågade kvantiteten understiger minimigränsen för vad leverantören måste köpa in. För konsumenterna är detta inte en effektiv prissättning. För säljarna av naturgas innebär take or pay-klausulerna en möjlighet att sälja mer naturgas än vad som efterfrågas av slutkunderna. Ur detta perspektiv har situationen försämrats för köparna och förbättrats för säljarna av naturgas. Merkostnaderna för outnyttjad gas skulle dessutom kunna leda till att leverantören underprissätter gasen för att få åtminstone en del av sina fasta kostnader täckta. Detta skulle sannolikt påverka konkurrensförhållandena.</p>
<p>Prisbildningen</p>
<p>Med utgångspunkt i de figurer som presenterats om prisutvecklingen för hushåll och industrier i Sverige är det utredningens bedömning att oljeprisförändringar, inklusive dollarkursens utveckling, är den helt dominerande orsaken till de prisförändringar som har skett sedan marknadsöppningen.</p>
<p>Prissättningen mot användarens alternativkostnad är nu inte lika stark som när naturgasen introducerades i Sverige 1985. Trots detta är det ett rimligt antagande att oljan kommer att ha fortsatt betydelse för prissättningen under den kommande tioårsperioden. Detta bekräftas bl.a. av att oljepriset är avgörande när naturgasen prissätts i samband med att nya avtal tecknas. Det utvecklas dock alternativa prissättningar. Som en följd av den pågående öppningen av den europeiska naturgasmarknaden och en utveckling av en spotmarknad för naturgas väntas kopplingen mellan naturgaspriset och oljepriset därför att minska. Istället torde priset på naturgas på längre sikt att i allt högre grad baseras på relationen mellan utbud och efterfrågan på naturgas.</p>
<p>En direkt effekt av att delar av marknaden för industrikunder har konkurrensutsatts är att det finns nya avtalsformer där naturgaspriset indexregleras mot elpriset. Avtalet mellan DONG och Göteborg är banbrytande i Sverige genom dess omfattning. Det faktum att marknaden öppnas för ytterligare 3 500 företagskunder innebär att detta avtal sannolikt kommer att få efterföljare.</p>
<p>Det finns en blandning av avtal på marknaden, dels avtal ingångna innan marknaden öppnades, dels nya avtal där priset för överföring och priset för naturgas har separerats. I takt med att avtal för överföring och energi delas upp kommer överföringspriset sannolikt i högre utsträckning påverka priset på naturgas. Detta ökar kraven på tillsynsmyndigheten att övervaka överföringstariffernas skälighet och att dessa är utformade på sakliga grunder.</p>
<p>Om det byggs en direktförbindelse mellan Sverige och Tyskland kommer detta sannolikt bl.a. att leda till en ökad prispåverkan mellan Sverige och övriga Europa. Likaså torde en anslutning till Norges exportsystem öppna för prispåverkan genom avtal om leveranser från olika deltagare i norsk naturgasproduktion. Internationellt sett relativt gynnsamma transportkostnader borde sannolikt uppnås genom den korta leveranssträckan från källorna på norsk kontinentalsockel.</p>
<p>På en öppen konkurrensutsatt marknad ökar förutsättningarna för att priserna i importavtalen kommer att ligga på samma nivå som för övrig naturgas som levereras från den danska delen av Nordsjön. Höga överföringskostnader till Sverige och lastutjämningskostnader kommer dock alltjämt att påverka priset på den svenska marknaden negativt.</p>
<p>De svenska slutkundspriserna riskerar att bli högre än på andra marknader till följd av relativt sett höga överföringskostnader i landet. En utveckling mot större efterfrågan och därmed högre kapacitetsutnyttjande samt förbättrade metoder för tillsyn av överföringstarifferna bör dock kunna leda till lägre överföringskostnader.</p>
<p>Sverige har haft återkommande ändringar av energi-beskattningen. Energi- och miljöbeskattningen har stor betydelse för viljan att investera i anläggningar för gasöverföring och gaskraftproduktion. Överföring av naturgas kräver omfattande investeringar i infrastruktur i form av rör, reglerstationer, lager m.m. Kapitaltunga investeringar medför stora kostnader innan företaget börjar få intäkter. Göteborg Energi anger att ett avgörande beslut för att investera i Ryaverket var den förändrade kraftvärmebeskattningen.</p>
<p>Om ökad konkurrens leder till att den nuvarande alternativkostnadsprissättningen försvinner så torde konsekvenserna av ändrade skatteregler för andra bränslen att minska i betydelse.</p>
<p>Prisutvecklingen</p>
<p>Naturgasmarknaden har särdrag som har betydelse för prisbildningen och utformningen av de spelregler och institutioner som krävs för att marknaden skall fungera.</p>
<p>Det finns drygt tio företag på naturgasmarknaden som anses vara berättigade kunder. Endast dessa kan utnyttja den ökade konkurrensen för att få lägre priser medan t.ex. hushållssektorn ställs utanför. Naturgasföretagen som lyckas få de berättigade kunderna, får avsevärda konkurrensfördelar på marknaden om de kan agera samtidigt på en konkurrensutsatt marknad och en skyddad marknad. För det enskilda företaget kan prispressen på den konkurrensutsatta marknaden kompenseras med ett överpris på den icke-konkurrensutsatta marknaden. På kort sikt kan företaget till och med sätta priset på naturgas under marginalkostnaden för att på så vis konkurrera ut andra företag från marknaden som inte har möjlighet att prisdifferentiera. På lång sikt minskar antalet företag och därmed konkurrensen.</p>
<p>Generellt sett betalar kunder med låg förbrukning, hushållskunder, högre priser på naturgas än kunder med hög förbrukning, industrikunder. Ytterligare en möjlig förklaring till detta är att den relativa kostnaden för hushållskunder att byta energislag är högre än för industrikunder. En annan tänkbar förklaring är att industrikunderna tidigare än hushållen kommer att kunna välja leverantör i takt med att marknaden öppnas för konkurrens. Hushållskunderna har ännu ingen möjlighet att välja leverantör och erbjuds högre priser.</p>
<p>När marknaderna för överföring och handel separeras kommer kunden att få ett pris på den energi som köps och ett på överföringen. Eftersom det skett en subventionering mellan verksamheterna kommer sannolikt vissa kundkategorier att få ökade kostnader för naturgasanvändning. Enligt samma princip kan andra kundkategorier förväntas få minskade kostnader, eftersom uppdelningen av naturgaspriset i en handelsdel och i en överföringsdel inte bör höja det totala prisuttaget för kunderna.</p>
<p>Marknadens ökade efterfrågan kommer att få effekter på priset som är svåra att överblicka. En knapphet på kapacitet kan komma att innebära att priserna på överföring internationellt sett förblir höga.</p>
<p>På grund av att naturgasföretagen inte haft en skyldighet redovisa överföringstariffer och naturgaspriser åtskiljt har det visat sig svårt att statistiskt redovisa prisutvecklingen. Den statistik som finns att tillgå är officiell statistik från SCB som bygger på insamlingsmetoder som EU:s statistikmyndighet Eurostat har fastställt. Metoderna har visat sig problematiska för den svenska marknaden, eftersom de förutsätter en väl utvecklad marknad med många aktörer. Detta problem torde försvinna när reglerna om juridisk åtskillnad träder i kraft och företagen måste bedriva och redovisa verksamheterna separat.</p>
<p>Marknadsövervakning</p>
<p>Det är nödvändigt att avgöra vilka verksamheter som med hänsyn till tekniska och ekonomiska faktorer bör höra till branschens monopoldelar respektive konkurrensutsatta delar. Blandningen av monopol och konkurrensutsatta verksamheter ställer tillsynsmyndigheterna inför många svårigheter. Det är också viktigt att monopolverksamhet hålls åtskild från den konkurrensutsatta verksamheten för att undvika korssubventionering och andra former av konkurrensbegränsningar. I frånvaro av konkurrens är monopolverksamheten reglerad för att undvika överpriser. Till detta kommer att vertikalt integrerade branschdominerande företag sällan har några incitament att ändra på branschstrukturen och öppna för den konkurrens som under de nya betingelserna skulle kunna medföra välfärdsvinster för samhället. En speciell typ av reglering avser branschens eller företagets prissättning och övriga kommersiella relationer till kunderna. Regleringen i fråga kan vara utformad på olika sätt. En annan aspekt på regleringen av de priser som sätts av ett företag med naturligt monopol rör tariffernas struktur och relation till underliggande kostnader.</p>
<p>Ett incitament för efterlevnad av regelverket är i många fall en tillsynsmyndighet som aktivt övervakar marknaden. Sedan marknadsöppningen har Energimyndighetens tillsyn varit av begränsad omfattning. En delförklaring är oklarheter kring vad som ingår i myndighetens uppdrag, en annan att myndigheten sett svårigheter att bedriva tillsyn på grund av utformningen i regelverket främst kring överföring för annan respektive för egen räkning. En annan förklaring är att resurserna fokuserats till koncessionsprövningar varför myndigheten hittills prioriterat ner tillsynsverksamheten.</p>
<p>Under 2004 har Energimyndigheten arbetat fram metoder för att godkänna naturgasföretagens transmissionstariffer. Vidare medför ny naturgaslagstiftning ytterligare uppgifter för tillsyns-myndigheten. I regeringens budgetproposition för 2005 tilldelas Energimyndigheten 25 miljoner för att utöka sin tillsynsverksamhet. Detta får antas leda till effektivare tillsyn som kan ha positiva inverkan på marknadens fortsatta utveckling.</p>
<p>Utredningen ser positivt på att Konkurrensverket inför ytterligare konkurrensutsättning mer aktivt prövar gällande avtal. Detta torde ha förebyggande effekt mot konkurrenshämmande beteende.</p>
<p>Under våren 2004 sålde Nova naturgas sin handelsverksamhet till det danska företaget DONG. Förvärvet godkändes av Konkurrensverket efter en fördjupad granskning i oktober samma år. Under handläggningen av ärendet åtog sig DONG frivilligt att erbjuda samtliga av Nova Supplys kunder en möjlighet att säga upp sina avtal i förtid. Åtagandet förenades med vite, vilket fastställdes av tingsrätten. Energimyndigheten har uttryckt en oro för effekterna av att marknaden koncentrerats ytterligare till följd av förvärvet. Utredningen instämmer i detta, och förutsätter att Konkurrensverket följer effekterna av marknadskoncentrationen.</p>
<p>DONG:s roll</p>
<p>Ett företag som i avsevärd utsträckning kan agera oberoende av sina konkurrenter och kunder anses ha en dominerande ställning på den marknad där företaget verkar. En viktig bedömningsgrund är företagets marknadsandel på den relevanta marknaden. Andra faktorer som har betydelse för bedömningen av om dominerande ställning föreligger är t.ex. finansiell styrka, inträdeshinder till marknaden, tillgång till insatsvaror, patent och andra immaterialrättigheter, teknologi och annan kunskapsmässig överlägsenhet. Det finns dock inga absoluta kriterier för bedömningen av om ett företag har en dominerande ställning, utan varje fall måste bedömas för sig.</p>
<p>I takt med att marknaden öppnas kommer företagen att utsättas för nya risker. Det är viktigt med mångfald redan tidigt i naturgaskedjan, annars kommer det att finnas en aktör med betydande konkurrensfördelar. Det innebär en ny situation för svenska företag att DONG etablerar sig på den svenska marknaden.</p>
<p>Teoretiskt sett skulle DONG kunna ta ut ett pris av svenska naturgasföretag i egenskap av ensam importör och sedan konkurrera med samma naturgasföretag om de berättigade kunderna genom att erbjuda ett pris som ligger under konkurrentens. Företaget skulle kunna täcka de låga priserna i Sverige med överprissättning i det andra landet och på lång sikt konkurrera ut svenska företag. DONG som är dominerande på grossistmarknaden kan således avstå eller hota med att avstå från att sälja gas till en detaljist, till exempel ett lokalt energibolag, som önskar konkurrera med DONG om större industrikunder.</p>
<p>Det är med rådande regelverk mycket svårt att fastställa om överskott från monopolverksamhet används för att subventionera konkurrensutsatt verksamhet.</p>
<p>DONG:s höga marknadsandel tillsammans med ägandet av strategisk infrastruktur, tillgången till naturgas och den låga potentiella konkurrensen gör att DONG har en dominerande ställning på den dansk-svenska grossistmarknaden. Den dansk-svenska grossistmarknaden kännetecknas redan i dag av en hög grad av marknadskoncentration. Antalet aktörer på grossistmarknaden av vikt kommer i och med förvärvet att reduceras från tre till två. Detta minskar konkurrensen på marknaden. De faktorer som gör att DONG har en dominerande ställning kommer inte att förändras på medellång sikt. Sydkraft kommer dock efter förvärvet att behålla en stark ställning på detaljistmarknaden. Förvärvet leder därför inte till att det skapas eller förstärks en dominerande ställning för DONG på den svenska detaljistmarknaden för naturgas. Koncentrationen leder även till att en konkurrent som önskar inträda på grossistmarknaden endast har möjlighet att konkurrera om ungefär 20 procent av volymerna på grossistmarknaden eftersom resterande 80 procent säljs vidare direkt från DONG och 17.3 Sammanfattande bedömning</p>
<p>En väl fungerande konkurrensutsatt naturgasmarknad minskar möjligheter för företagen att ta ut alltför höga vinstmarginaler. Denna finns inte i dag och det finns flera faktorer som hindrar uppkomsten av en effektiv naturgasmarknad. Begränsningar i kapacitet, avtal som låser in kunder under lång tid och den vertikala integrationen med insyn i konkurrenternas prissättning är exempel på sådana faktorer. När ett nytt regelverk träder i kraft och marknaden öppnas ytterligare torde dock förutsättningarna öka för att Sverige skall få en fungerande konkurrensutsatt marknad. Detta bekräftas inte minst av naturgasföretagens gemensamma ansträngningar för kunna hantera t.ex. leverantörsbyten.</p>
<p>De avtal som tecknades för mer än 20 år sedan har förlängts utan några större förändringar med undantag för att avtalstiderna blivit kortare. Det har skett utifrån följande utgångspunkter för naturgasmarknaden: 1. en enda importör/leverantör av gas, 2. endast en tillförselväg, 3. endast en aktör i respektive region av landet, 4. god tillgång på naturgas från Danmark, fördelaktiga priser, 5. alternativprissättning till alla stora kunder, 6. få aktörer på marknaden och 7. pris för transport av gas och energi i samma leverans.</p>
<p>Nu tecknas nya avtal, med nya eller befintliga kunder. Den fortsatta utvecklingen den närmaste fem – tio åren kan väntas se ut enligt följande: 1. Två importörer, Ruhrgas och DONG, 2. ytterligare tillförselledning/LNG, 3. försäljning i konkurrens utan regional indelning, 4. fortsatt god tillgång på naturgas 5. fortsatt alternativprissättning 6. fortfarande få aktörer på marknaden och 7. separata priser på energi och transport gör att kunderna får en annan kostnadsbild beroende på kapacitetsutnyttjande och placering i nätet.</p>
<p>I kommande lagstiftning blir fler kunder berättigade att välja leverantör samtidigt som handel och överföring skiljs åt. Dessutom försvinner fördelarna med överföring för egen räkning. Energimyndigheten får ytterligare uppgifter och resurser för att förstärka sin tillsynsverksamhet. Den fortsatta utvecklingen på naturgasmarknaden ser därför bättre ut än vad den har varit.</p>
<p>Vad gäller prisbildningen har vi redan sett effekter av konkurrensutsättning när några återförsäljare har förhandlat nya leveransavtal med sin grossistleverantör. Något oroande för den framtida utvecklingen är dock att samtliga nya avtal tecknats med en och samma leverantör.</p>
<h2>18 Ekonomiska och andra konsekvenser av utredningens förslag</h2>
<p>Bedömning:  Våra förslag medför ett behov av ökade resurser hos Energimyndigheten, Konkurrensverket och Finansinspektionen och i viss mån ökade kostnader för elhandels- och naturgasföretag.</p>
<p>Enligt 14 § kommittéförordningen (1998:1474) skall utredningen redovisa om förslagen påverkar kostnaderna eller intäkterna för staten, kommuner, landsting, företag eller andra enskilda samt en beräkning av dessa konsekvenser. Om förslagen innebär samhällsekonomiska konsekvenser i övrigt skall även dessa redovisas. Om förslagen medför en kostnadsökning och intäktsminskning för det allmänna skall förslag till finansiering lämnas.</p>
<p>Utredningen skall också enligt direktiven bedöma vilken miljöpåverkan som förslagen får om de genomförs. Vidare skall utredningen, när det gäller redovisning av förslagens konsekvenser för små företag, samråda med Näringslivets nämnd för regelgranskning. Dessutom skall utredaren bedöma konsekvenser för resursbehovet för tillsynen av el- och naturgasmarknaderna av de förslag som läggs fram.</p>
<p>Vårt förslag att lägga en ökad prioritet på utbyggnaden av överföringskapaciteten för el mellan de nordiska länderna innebär i första hand en tidigareläggning av kommande investeringar. Det är dock utredningens bedömning att de tidigarelagda kostnaderna, som finansieras över stamnätstarifferna, bör uppvägas av sänkta kostnader för att hantera prisosäkerheter.</p>
<p>Utredningens förslag att det skall krävas ett särskilt tillstånd för att vara verksam som elleverantör, samt de särskilda uppgifter som läggs på elleverantörerna för att få tillstånd, innebär i viss mån ökade kostnader för företagen. Vi bedömer dock att förslagen om ytterligare åtgärder är måttliga, och att de i stor utsträckning inbegriper åtgärder som företagen redan hanterar (t.ex. prisinformation). Därför bedömer vi att kostnadsökningen är både rimlig och hanterbar för de berörda företagen.</p>
<p>Vi lämnar också förslag om ett antal åtgärder som syftar till att underlätta situationen för elkunder som önskar byta elleverantör eller som blivit anvisade en elleverantör. Förslagen är inriktade på en utökad informationsplikt för nätföretag och elleverantörer samt ett snabbare informationsutbyte mellan företagen vid leverantörsbyten. Vår bedömning är att dessa föreslagna åtgärder, tillsammans med förslaget om införande av ett centralt anläggningsregister (se nedan), kommer att innebära ökade kostnader för nätföretag och elleverantörer, och därmed för företagens kunder, men att dessa kostnader bör uppvägas av minskade kostnader för kunderna till följd av en smidigare och mindre resurskrävande leverantörsbytesprocess.</p>
<p>Det är i detta sammanhang framför allt förslaget om ett centralt anläggningsregister som medför kostnader. Som redovisats i avsnitt 7.5 uppskattas förslaget innebära en initial investering på 20–30 miljoner kronor, samt därefter årliga kostnader på 14–21 miljoner kronor. Detta innebär en initial kostnad om ca 6 kronor per elanvändare, och därefter ca 4 kronor per år. Besparingspotentialen, i form av en förbättrad leverantörsbytesprocess och därmed en större prispress, bör vara betydligt större.</p>
<p>Ett centralt anläggningsregister enligt föreslagen utformning innebär ett mer begränsat behov av investeringar hos marknadens aktörer. Utredningen har emellertid inte kunnat uppskatta företagens kostnader för att anpassa de egna systemen till anläggningsregistret. Vi har dock även i denna del gjort bedömningen att de potentiella besparingarna som kan uppnås genom registret med tillhörande förslag väger tyngre än kostnaderna för de berörda företagen.</p>
<p>Utredningens förslag om tillstånd för elleverantörer och om ett centralt anläggningsregister innebär nya uppgifter för Energimyndigheten. Åtminstone inledningsvis medför detta ett ökat behov av resurser för att tillse att genomförandefasen sker på ett sådant sätt att den framtida nyttan av tillstånden och det centrala anläggningsregistret säkerställs. Detta medför ett behov av resursförstärkning.</p>
<p>Utredningen föreslår att vissa bestämmelser i ellagen avskaffas som innebär avgiftsbefrielse för småskaliga elproduktionsanläggningar (4 kap. 10 § och 3 kap. 14 §). Som påpekats i samband med förlaget skulle kostnadsökningar om 4–10 öre/kWh direkt belasta de små produktionsanläggningarna. Enligt utredningens bedömning kommer dock dessa ökade kostnader att kunna hanteras inom systemet med elcertifikat. I tillägg innebär förslaget att de ekonomiska drivkrafterna att utnyttja tillgängliga skalfördelar stärks och därmed möjligheterna att sänka kostnaderna per levererad kWh el.</p>
<p>Utredningen har också haft i uppdrag att föreslå alternativ till att ta bort den ovan nämnda bestämmelsen i 4 kap. 10 § ellagen. Det är dock utredningens uppfattning att något sådant stöd inte behövs, eftersom systemet med elcertifikat måste anses som tillräckligt för att möjliggöra investeringar i nya anläggningar för förnybar elproduktion. Skulle någon form av kompletterande stöd ändå anses nödvändigt förordar utredningen ett övergångsstöd till småskaliga anläggningar med 3 öre/kWh som trappas ned under sex års tid. Stödet bör finansieras genom en särskild nätavgift för stöd till småskalig elproduktion som betalas av elanvändarna.</p>
<p>Utredningen föreslår att krav på en områdeskoncession införs för att anlägga och driva naturgasledningar. Enligt nuvarande lagstiftning är ledningar belägna efter en mät- och reglerstation undantagna koncessionsplikt. Förslaget kommer att innebära ökade kostnader för såväl myndighet som naturgasföretag, och det kan inte uteslutas att det kan komma att behövas ytterligare resurser. Mot bakgrund av naturgasmarknadens begränsade utbredning i Sverige, väntas dock behovet bli måttligt. Ett motiv för att föreslå krav på en områdeskoncession är att möjliggöra en rationell utbyggnadsplanering och att ge samhället möjlighet att motverka parallella investeringar. Detta innebär minskade kostnader. Vi har dock inte kunnat uppskatta den samlade långsiktiga kostnadseffekten.</p>
<p>Vi föreslår i flera sammanhang att ett närmare samarbete mellan de myndigheter som har till uppgift att följa elmarknadens utveckling och konkurrenssituationen på denna marknad, dvs. förutom Energimyndigheten främst Konkurrensverket och Finansinspektionen. Detta samarbete förutsätter förstärkta möjligheter att internt bygga upp och bevara marknadskunskaper inom framför allt de två senare myndigheterna. Detta medför i sin tur krav på resursförstärkning eller omprioriteringar av existerande resurser.</p>
<p>Sammantaget är vår bedömning att den utökade tillsynsverksamhet som våra förslag förutsätter, framför allt beträffande konkurrensövervakningen på elmarknaden och hanteringen av koncessionsärenden på naturgasmarknaden, kräver ökade resurser hos Energimyndigheten i form av cirka tre manår. Detta omfattar även myndighetens uppgifter vad gäller hantering av tillstånd för elleverantörer samt det centrala anläggningsregistret, som åtminstone inledningsvis kommer att medföra ett utökat resursbehov.</p>
<p>Det ökade resursbehov för Konkurrensverket och Finansinspektionen som bedöms uppkomma genom utredningens förslag, dvs. främst deltagande i samrådsgrupper och möjligheter att utveckla en kompetens som kan bevaras över tid beräknas uppgå till ett manår för respektive myndighet.</p>
<p>I vilken utsträckning våra förslag kommer att påverka de allmänna förvaltningsdomstolarna är svårt att förutsäga. Vissa av våra förslag om nya åtgärder kan komma att leda till överklaganden och processer i domstolarna. Vi bedömer det dock inte som troligt att processerna inom elmarknads- och naturgasmarknadsområdena i sig kommer att bli märkbart fler eller mer omfattande än idag.</p>
<p>Det är vår bedömning att förslagen inte kommer att ha någon påverkan på miljön.</p>
<p>Vi har gjort bedömningen att våra förslag i övrigt inte kommer att påverka små företags arbetsförutsättningar vare sig positivt eller negativt.</p>
<p>I enlighet med utredningens direktiv har vi samrått med Näringslivets Regelnämnd, som tagit del av utredningens utkast till betänkande. Nämnden har bl.a. efterlyst mer precisa uttryck rörande kostnadsbedömningar för berörda företag av utredningens förslag, samt en mer detaljerad kartläggning och beskrivning av olika kundgruppers incitament att byta elleverantör.</p>
<h2>19 Finansiering</h2>
<p>Förslag: Energimyndighetens verksamhet skall fortsatt finansieras genom årliga avgifter, som betalas av naturgasföretagen och elnätsföretagen. Detta bör även gälla det utökade resursbehovet för Finansinspektionen i relevanta delar.</p>
<p>Medel för Konkurrensverkets utökade resursbehov anvisas över statsbudgeten.</p>
<p>Utredningen förslag om tillkommande åtgärder innebär som redovisats i föregående kapitel i flertalet fall en direkt avgiftsfinansiering. Det gäller förslagen om ökad prioritet på utbyggnaden av överföringsförbindelserna, ett centralt anläggningsregister samt en områdeskoncession för naturgas.</p>
<p>De direkta kostnadsökningar som skulle följa av utredningens förslag att avskaffa viss avgiftsbefrielse för småskaliga elproducenter bedöms, som påpekats tidigare, kompenseras genom bidrag över elcertifikatsystemet.</p>
<p>Skulle någon form av kompletterande stöd till småskaliga anläggningar anses nödvändigt förordar utredningen ett övergångsstöd med tre öre/kWh som trappas ned under sex års tid. Stödet bör finansieras genom en särskild nätavgift för stöd till småskalig elproduktion som betalas av elanvändarna.</p>
<p>Energimyndighetens tillsynsverksamhet enligt ellagen finansieras i dag genom allmänna avgifter vilka betalas av elnätsföretagen. Myndighetens verksamhet enligt naturgaslagen finansieras genom avgifter som betalas av naturgasföretagen. Den nuvarande ordningen för finansiering av Energimyndighetens verksamhet bör bibehållas. Det ökade resursbehov som beräknas följa av utredningens förslag bör därvid fördelas på el- och naturgassektorerna så att de ökade avgifterna speglar resursåtgången.</p>
<p>Finansinspektionen finansieras huvudsakligen genom anslag över statsbudgeten. För att täcka kostnaderna tar Finansinspektionen ut avgifter av företagen under tillsyn. Huvuddelen av avgifterna är årliga tillsynsavgifter. Finansinspektionen tar även ut ansökningsavgifter för tillståndsärenden och anmälningar. Fr.o.m. år 2004 disponerar Finansinspektionen intäkterna från avgiftspliktiga tillstånds- och anmälningsärenden.</p>
<p>Konkurrensverkets verksamhet finansieras via statsbudgeten.</p>
<h2>20 Författningskommentarer</h2>
<p>20.1 Förslag till lag om ändring i ellagen (1997:857)</p>
<p>Med anslutning av elektriska anläggningar avses också återinkoppling av en befintlig anläggning och höjning av avtalad effekt i inmatnings- eller uttagspunkt.</p>
<p>Lag (1999:770).</p>
<p>Med balansansvar avses det ekonomiska ansvaret för att det nationella elsystemet tillförs lika mycket el som tas ut i uttagspunkt.</p>
<p>Med uttagspunkt avses därvid den punkt där elanvändare, enligt avtal med innehavaren av nätkoncession, tar ut el för förbrukning.</p>
<p>Paragrafen ändras så att definitionerna av balansansvar och uttagspunkt överförs från 8 kap. 4 § till nya tredje och fjärde stycken. Definitionerna har samma betydelse som tidigare.</p>
<p>Innehavare av nätkoncession skall i anläggningsregistret föra in uppgifter enligt 3 § om samtliga uttagspunkter belägna i anslutning till koncessionshavarens ledningar.</p>
<p>Kapitlet är nytt och innehåller bestämmelser om ett centralt register, anläggningsregister, innehållande vissa uppgifter om elmarknaden. Motiven till upprättandet av anläggningsregistret och dess utformning finns närmare beskrivet i kapitel 7.</p>
<p>I första paragrafen anges i första stycket att det grundläggande syftet med att inrätta ett centralt register, anläggningsregister, över uttagspunkter är att främja konkurrensen på elmarknaden genom att säkerställa att samtliga aktörer på lika villkor ges tillgång till korrekta uppgifter om förhållanden som skall anges vid påbörjande eller övertagande av elleverans. Registret har också till syfte att ge myndigheterna tillgång till dessa uppgifter för deras verksamhet enligt ellagen. Av stycket följer vidare att registret skall föras med hjälp av automatisk databehandling och att regeringen skall utse en myndighet, benämnd registermyndigheten, hos vilken registret skall finnas. Myndigheten skall således svara för att utveckla den databas som används för registret och för att driva och underhålla denna, ett ansvar som i huvudsak rör registrets teknik.</p>
<p>Av andra stycket följer att en innehavare av nätkoncession är skyldig att registrera de för det egna nätet relevanta uppgifterna. Koncessionshavarna har idag egna register med uppgifter om elleveranser i det egna elnätet. Genom registrering i anläggningsregistret samlas vissa av dessa uppgifter i en central databas tillgänglig för samtliga aktörer på elmarknaden.</p>
<p>Ändamål i fråga om personuppgifter a) som avser sådant förhållande som registrerats b) som för att kunna utföras förutsätter tillgång till registrerade uppgifter, eller c) som avser fullgörande av underrättelseskyldighet.</p>
<p>Med personuppgift avses i denna lag detsamma som i personuppgiftslagen (1998:204).</p>
<p>I paragrafens första stycke anges de ändamål som registret skall ha i fråga om personuppgifter. Ändamålsbeskrivningarna får genom den reglering personuppgiftslagen innehåller betydelse för vilken behandling av personuppgifter i registret som är tillåten. I första punkten stadgas att uppgifterna i registret skall användas för att tillhandahålla uppgifter för innehavare av nätkoncession, elleverantörer och balansansvariga. Detta gäller inte bara företagens direkta verksamhet med övertaganden och påbörjande av elleverans och balansansvar. Uppgifterna får dock bara användas för den verksamhet som följer av ellagens reglering. Enligt andra punkten får anläggningsregistret användas för verksamhet som staten ansvarar för enligt ellagen. Detta gäller den verksamhet som nätmyndigheten, men även tillsynsmyndigheterna för elsäkerhet och driftsäkerheten hos det nationella elsystemet, ansvarar för. Dessutom omfattas den systemansvariga myndighetens verksamhet. I punkten begränsas syftet till att avse den del av myndigheternas verksamhet som avser förhållanden om vilka uppgift finns i registret och som för att kunna utföras förutsätter tillgång till de registrerade uppgifterna. Slutligen skall uppgifterna kunna tillhandahållas myndigheterna för att dessa skall kunna fullgöra underrättelseskyldighet, exempelvis enligt den bestämmelse om sekretess som föreslås.</p>
<p>I tredje stycket stadgas att med personuppgift avses i ellagen detsamma som i personuppgiftslagen.</p>
<p>Registerinnehåll</p>
<p>Med anläggningsidentitet avses därvid en för uttagspunkten unik beteckning utformad enligt ett av regeringen, eller den myndighet regeringen bestämmer, föreskrivet system.</p>
<p>Regeringen, eller den myndighet regeringen bestämmer, får meddela föreskrifter om undantag från första stycket samt närmare föreskrifter om uppgifter enligt första stycket.</p>
<p>Paragrafen reglerar vilka uppgifter som skall finnas i registret. I kapitel 7 har redogjorts för skälen till valet av uppgifter. I första stycket stadgas att registret skall innehålla uppgifter om samtliga uttagspunkter i det nationella elsystemet. För varje uttagspunkt skall uppgift finnas registrerad om i vilken nätkoncessionshavares elnät punkten finns, vem som levererar el i uttagspunkten, vem som är balansansvarig i punkten, uttagspunktens identitetsbeteckning och organisations- eller personnummer för den elanvändare som enligt avtal med nätkoncessionshavaren tar ut el i uttagspunkten. För varje registrerad uppgift skall uppgift finnas om vid vilken tidpunkt den infördes i registret.</p>
<p>I andra stycket regleras hur uttagspunktens identitetsbeteckning, anläggningsidentiteten, skall utformas. Beteckningen skall bestå av en för punkten unik beteckning utformad enligt ett för samtliga punkter enhetligt system. Vilket system som därvid skall användas föreskrivs av regeringen eller den myndighet regeringen bestämmer.</p>
<p>I tredje stycket ges regeringen, eller den myndighet regeringen bestämmer, möjlighet att meddela föreskrifter dels om undantag från kravet i första stycket på att samtliga uttagspunkter skall omfattas av anläggningsregistret och dels från kravet på angivande av de i andra stycket uppräknade uppgifterna. I första hand torde sådana undantag kunna bli aktuella för punkter där försvarsmakten är elanvändare och punkter där elanvändaren är en person med skyddad identitet eller som saknar person- eller organisationsnummer.</p>
<p>Registrering sionshavarens räkning.</p>
<p>Regeringen, eller den myndighet regeringen bestämmer, får meddela närmare föreskrifter om tid och sätt för registrering av uppgifter.</p>
<p>I förevarande paragraf ges bestämmelser om hur registrering skall ske. I första stycket stadgas att koncessionshavarna skall registrera uppgifter fortlöpande, dvs. kontinuerligt uppdatera registret med uppgifterna från den egna verksamheten.</p>
<p>I andra stycket ges registermyndigheten möjlighet att medge att annan än koncessionshavaren utför registrering för koncessionshavarens räkning. Detta möjliggör för koncessionshavare att anlita ett annat företag för registerföring. Den som anlitas kan exempelvis vara ett annat företag som bedriver nätverksamhet inom samma koncern som koncessionshavaren, eller ett företag som specialiserat sig på området.</p>
<p>Det är inte lämpligt att i lag ange exakt hur och vid vilken tidpunkt olika registreringsåtgärder skall vidtas. I tredje stycket ges därför regeringen, eller den myndighet regeringen bestämmer, möjlighet att utfärda närmare föreskrifter för att komplettera de idag gällande föreskrifterna om rapportering.</p>
<p>För att registermyndigheten skall kunna upprätthålla en säker drift av anläggningsregistret kommer myndigheten att behöva upplysningar om såväl tekniska förhållanden som avtal om att registrera uppgifter från den som skall utföra registrering, dvs. den som faktiskt skall utföra den registrering som nätkoncessionshavarna är ansvariga för. I denna paragraf åläggs de berörda företagen att lämna de nödvändiga upplysningarna till myndigheten.</p>
<p>Tillgång till uppgifter</p>
<p>Registermyndigheten skall bereda balansansvariga möjlighet att ta del av samtliga uppgifter om de uttagspunkter som de är registrerade för med undantag för uppgift om elanvändare och anläggningsidentitet.</p>
<p>För att anläggningsregistret skall medföra den åsyftade förbättringen av elmarknadens funktionssätt måste aktörerna ges tillgång till de registrerade uppgifterna på ett effektivt sätt.</p>
<p>I förevarande paragraf stadgas därför att elleverantörer och balansansvariga på egen hand skall ges möjlighet att söka i registret och få svar på frågor. De skall dock inte ha möjlighet att själva bearbeta innehållet.</p>
<p>I första stycket bestäms att elleverantörer skall kunna söka och få svar på frågor om anläggningsidentitet och nätkoncessionshavare för en viss elanvändares uttagspunkter. Elleverantören skall i fråga om de uttagspunkter där han levererar el kunna se samtliga uppgifter registrerade för punkten med undantag för uppgift om ny elleverantör.</p>
<p>Enligt andra stycket skall registermyndigheten också bereda balansansvariga möjligheter att kunna se de uppgifter om uttagspunkter i registret som de är registrerade för. För den balansansvarige begränsar sig denna möjlighet till uppgift om nätkoncessionshavare, elleverantör och balansansvarig.</p>
<p>En nätkoncessionshavare har i egenskap av registerförare tillgång till samtliga uppgifter för alla de uttagspunkter han registrerat.</p>
<p>Den elanvändare som vill ta del av uppgifter i registret om sin uttagspunkt kan göra detta med stöd av bestämmelserna i 2 kap. tryckfrihetsförordningen eftersom uppgifterna finns hos en myndighet. Elanvändaren kan också enligt 26 § personuppgiftslagen ansöka om att en gång per kalenderår gratis få skriftlig information om vilka uppgifter om elanvändaren som behandlas, varifrån dessa uppgifter har hämtats, ändamålen med behandlingen, och till vilka kategorier av mottagare som uppgifterna lämnas ut.</p>
<p>Rätten att ta del av uppgifter begränsas av bestämmelserna i sekretessslagen (1980:100).</p>
<p>Personuppgiftsansvarig</p>
<p>Innehavarna av nätkoncession skall vara personuppgiftsansvariga för de personuppgifter de registrerar i anläggningsregistret. Skälen till detta redovisas i avsnitt 7.8.5.</p>
<p>Innebörden i detta ansvar slås fast i personuppgiftslagen. Förutom den i kommentaren till 6 § beskrivna informationsskyldigheten kan som exempel här nämnas att den personuppgiftsansvarige skall se till att behandlingen av uppgifter sker på ett korrekt sätt, information lämnas till den registrerade och att oriktiga uppgifter rättas samt att ersättning utges för skada och kränkning av den personliga integriteten som orsakats vid behandlingar som står i strid med lagen.</p>
<p>När det gäller skadestånd finns bestämmelser om detta i 9 §.</p>
<p>Skadestånd</p>
<p>I förevarande paragraf regleras det ersättningsansvar som åvilar registermyndigheten gentemot tredje man till följd av tekniska fel i anläggningsregistret.</p>
<p>Enligt allmänna skadeståndsrättsliga regler då något avtal inte ingåtts kommer främst skadeståndslagens (1972:207) bestämmelser om utomobligatoriskt skadeståndsansvar att gälla. Skadeståndslagen innebär dock mycket begränsade möjligheter till ersättning för den typ av skada, ren förmögenhetsskada, som riskerar att inträffa vid tekniska fel i registret. Då hållandet av registret inte kan anses innefatta myndighetsutövning kommer 3 kap 2 § skadeståndslagen (1972:207) inte att kunna grunda ersättningsskyldighet. Däremot kan bestämmelserna om det allmännas ansvar för ren förmögenhetsskada enligt 3 kap. 3 § skadeståndslagen aktualiseras om registermyndigheten genom fel eller försummelse lämnar felaktiga upplysningar eller råd. Detta ansvar är dock begränsat av ytterligare villkor i bestämmelsen.</p>
<p>Mot denna bakgrund är skadeståndsansvaret i denna paragraf utformat. Ansvaret omfattar alla typer av skador och är ett s.k. kontrollansvar.</p>
<p>I paragrafen slås fast att personuppgiftslagens bestämmelse om skadestånd gäller även för behandling av personuppgifter enligt ellagens bestämmelser om anläggningsregistret.</p>
<p>För att anläggningsregistret på ett effektivt sätt skall fylla sitt syfte krävs att också elleverantörer och balansansvariga gör regelbundna kontroller av de uppgifter som rör dem. Av denna paragraf följer att om en felaktig uppgift upptäcks vid en sådan kontroll skall en anmälan om felet snarast sändas till den nätkoncessionshavare i vars nät uttagspunkten är belägen. En anmälan skall således inte sändas till registermyndigheten eller den som eventuellt har registrerat uppgiften för koncessionshavarens räkning.</p>
<p>Tillstånd</p>
<p>Kapitlet är nytt och innehåller bestämmelser om leverans av el.</p>
<p>I första paragrafen stadgas en grundläggande skyldighet för elleverantören. Den som skall leverera el i uttagspunkter får endast göra detta efter tillstånd från regeringen eller efter regeringens bemyndigande nätmyndigheten.</p>
<p>Bestämmelsen är ny och lagfäster den regel som hittills tillämpats genom de allmänna avtalsvillkor för leverans av el som framtagits av branschorganisationen Svensk Energi. För att kunna sluta avtal om leverans av el i en uttagspunkt krävs att elanvändaren har ett giltigt avtal med en innehavare av nätkoncession om rätt att ta ut el för förbrukning i punkten.</p>
<p>Bestämmelsen har överförts från 8 kap. 4 § och är oförändrad i sak. a) själv eller genom annan gjort ett åtagande om balansansvar för de uttagspunkter i vilka leverans av el kommer att ske, b) har tillgång till de tekniska system som krävs för att kunna inhämta och lämna information i enlighet med vad som föreskrivs i denna lag eller i föreskrifter utfärdade med stöd av lagen, c) är registrerad som producent eller leverantör av elektrisk kraft enligt skattebetalningslagen (1997:483) och d) innehar  F-skattsedel.</p>
<p>I paragrafen anges de krav som ställs på en elleverantör för att få tillstånd.</p>
<p>Han skall i första hand tillse att han själv eller någon annan kommer att vara balansansvarig för elleveranserna.</p>
<p>Han skall också själv eller genom avtal med annan ha tillgång till de tekniska system för användande av anläggningsregistret samt elektronisk kommunikation och behandling av de anmälningar och meddelanden som skall utbytas enligt ellagen och föreskrifter utfärdade med stöd av ellagen.</p>
<p>Vidare skall elleverantören vara registrerad för energiskatt och inneha F-skattsedel.</p>
<p>Närmare föreskrifter om ansökan meddelas av regeringen eller, efter regeringens bemyndigande, nätmyndigheten.</p>
<p>I paragrafens första stycke ges bestämmelser om formen för en ansökan om tillstånd och vad ansökan skall innehålla för att identifiera sökanden och de personer som ansvarar för verksamheten samt möjliggöra en prövning av om sökanden uppfyller kraven i 4 §.</p>
<p>I paragrafens andra stycke ges regeringen eller efter regeringens bemyndigande nätmyndigheten rätt att meddela närmare föreskrifter om ansökans innehåll och utformning.</p>
<p>Närmare föreskrifter om lämnande av uppgifter enligt första stycket meddelas av regeringen eller den myndighet regeringen bestämmer.</p>
<p>Paragrafen innehåller en bestämmelse om informationsskyldighet för den som har tillstånd att leverera el i uttagspunkter.</p>
<p>I första stycket stadgas i denna paragraf en skyldighet för de elleverantörer som bedriver tillståndspliktig verksamhet att lämna uppgift om de priser elleverantörerna tillämpar. Han skall också lämna uppgifter om förändringar av de förhållanden han uppgivit vid sin ansökan om tillstånd.</p>
<p>I andra stycket ges regeringen eller den myndighet regeringen bestämmer bemyndigande att utfärda närmare föreskrifter om uppgiftslämnande enligt första stycket.</p>
<p>Leveransskyldighet</p>
<p>Leveransskyldigheten upphör om elanvändaren slutar att ta ut el i uttagspunkten, om någon annan elleverantör börjar leverera el till elanvändaren i uttagspunkten eller om överföringen av el enligt 11 kap. 3 eller 4 § eller enligt avtal får avbrytas på grund av att elanvändaren har försummat sina skyldigheter gentemot elleverantören.</p>
<p>Leverensskyldigheten upphör också när tillstånd enligt 1 § upphör att gälla. Den som är skyldig att leverera el enligt denna paragraf och har ett tidsbestämt avtal med elanvändaren om leverans av el skall med minst 30 dagars varsel meddela elanvändaren att avtalet löper ut.</p>
<p>Bestämmelserna i denna paragraf gäller inte de elleverantörer som avses i 9 §.</p>
<p>Bestämmelserna i paragrafen har överförts från 8 kap.5 §.</p>
<p>I tredje stycket har införts en ny bestämmelse med innebörden att leveransskyldigheten upphör också om tillståndet enligt 1 § upphört.</p>
<p>I det nya fjärde stycket stadgas att elleverantörer som har ingått avtal om leverans av el under viss bestämd tid är skyldiga att informera elanvändaren om att avtalet upphör. Påminnelse om detta bör med hänsyn till att de flesta avtal normalt löper ut vid månadsskiften och att anmälan om byte skall göras senast den 15:e i månaden innan ske minst 30 dagar innan så sker.</p>
<p>Paragrafen är i övrigt oförändrad i sak.</p>
<p>Anmälan om elleverans</p>
<p>En elleverantör som övertar leveranserna till en elanvändare i dennes uttagspunkt får bara göra detta från och med den första dagen i en kalendermånad. Anmälan enligt första stycket skall därvid ske senast den femtonde dagen i kalendermånaden innan övertagandet skall ske.</p>
<p>En elleverantör som övertar leveranserna till en elanvändare i dennes uttagspunkt får dock göra detta också från och med den femtonde dagen i en kalendermånad om den elleverantör som är leveransskyldig i uttagspunkten enligt 7 §, första stycket anvisats enligt 10 § första stycket och övertagandet sker inom tre månader från dagen för anvisningen. Anmälan enligt första stycket skall därvid ske senast den första dagen i kalendermånaden då övertagandet skall ske.</p>
<p>Bestämmelserna i första, andra och tredje stycket gäller inte de elleverantörer som avses i 9 §.</p>
<p>En innehavare av nätkoncession som tar emot en anmälan enligt första stycket skall sända underrättelser i anledning därav enligt de närmare föreskrifter som meddelas av regeringen eller, efter regeringens bemyndigande, nätmyndigheten.</p>
<p>Regeringen eller, efter regeringens bemyndigande, nätmyndigheten får meddela närmare föreskrifter om elleverantörers skyldigheter enligt första stycket.</p>
<p>Paragrafen innehåller bestämmelser vilka överförts från 8 kap. 6 § och är oförändrade i sak. Detta gäller första, femte och sjätte stycket.</p>
<p>I andra stycket har tiden för anmälan av övertagande av elleverans ändrats så att en sådan anmälan nu skall anmälas senast den femtonde dagen i kalendermånaden innan ett övertagande skall ske.</p>
<p>I tredje stycket införs en extra möjlighet för den elanvändare som anvisats en elleverantör att inom tre månader från anvisningen byta elleverantör även den femtonde dagen i en kalendermånad. Anmälan om ett sådant övertagande skall göras senast den första dagen i den kalendermånad övertagandet skall ske.</p>
<p>Fjärde stycket har ändrats till följd av införandet av ett tredje stycke.</p>
<p>Bestämmelsen har överförts från 8 kap. 7 § och är oförändrad i sak.</p>
<p>Anvisningsskyldighet</p>
<p>Nätkoncessionshavaren skall omedelbart underrätta elanvändaren om anvisning enligt denna paragraf och om innebörden av bestämmelserna i 8 §, andra och tredje stycket.</p>
<p>Den anvisade elleverantören skall omedelbart underrätta elanvändaren om de villkor för leveransen han avser att tillämpa och om den dag då han avser att påbörja leveransen enligt avtalet.</p>
<p>För förbrukningen av den el som inte levererats enligt ett leveransavtal med en elleverantör som innehar erforderligt tillstånd skall elanvändaren betala till den anvisade elleverantören enligt de villkor som denne tillämpar.</p>
<p>Bestämmelsen har överförts från 8 kap. 8 §.</p>
<p>I första stycket har förtydligats att en anvisning enligt paragrafen skall ske om elanvändaren saknar en elleverantör med erforderligt tillstånd.</p>
<p>I andra stycket stadgas en skyldighet för den koncessionshavare som anvisar en elleverantör att lämna information till elanvändaren om anvisningen och innehållet i bestämmelserna om leverantörsbyte i 8 §, andra och tredje stycket.</p>
<p>Tredje och fjärde stycket är oförändrade i sak.</p>
<p>Bestämmelsen är ny. I paragrafen regleras ersättningsskyldigheten för den förbrukning av el som sker i uttagspunkter under den tid som balansansvarig saknas på ett sätt som motsvarar regleringen i 10 § fjärde stycket. Elleverantören skall ersätta den systemansvariga myndigheten för denna el enligt de villkor myndigheten tillämpar för balansansvariga.</p>
<p>Återkallande av tillstånd</p>
<p>Ett tillstånd får också återkallas om tillståndshavaren begär det. Frågor om återkallelse av tillstånd prövas av nätmyndigheten.</p>
<p>Paragrafen stadgar under vilka förutsättningar ett tillstånd enligt 1 § skall återkallas.</p>
<p>I första stycket föreskrivs att återkallelse skall ske om elleverantören i väsentlig mån inte längre uppfyller de krav för tillståndet som uppställs i 4 §. Att sakna ett åtagande om balansansvar för de uttagspunkter i vilka leverans skall ske torde alltid vara att anse som att kraven i väsentlig mån inte är uppfyllda. Detta innebär dock inte att varje bristande uppfyllelse av kraven omedelbart skall föranleda ett beslut om återkallelse. En elleverantör kan utan egen förskyllan komma att sakna balansvarig om den senares avtal med den systemansvariga myndigheten upphört att gälla. Elleverantören måste i ett sådant fall ges rimlig tid att själv träffa avtal med myndigheten eller överenskomma med någon annan om balansansvar för elleveranserna. Det skulle inte heller vara rimligt om tillfälliga brister i elleverantörens tekniska system ledde till att hans tillstånd återkallades.</p>
<p>Att förutsäga alla de olika situationer där en bristande uppfyllelse av kraven är så allvarlig att ett tillstånd skall återkallas låter sig inte göras. Det får därför överlämnas till de rättstillämpande myndigheterna att avgöra när kraven inte uppfylls i väsentlig mån.</p>
<p>Enligt andra stycket får ett tillstånd återkallas om elleverantören begär det. Att ett tillstånd får återkallas på begäran innebär att en prövning skall göras av om detta är lämpligen skall göras. Skulle elleverantören i någon omfattning fortfarande vara leveransskyldig enligt 7 § torde så inte vara fallet.</p>
<p>I tredje stycket utpekas nätmyndigheten som den myndighet som skall pröva frågor om återkallelse.</p>
<p>I ett ärende eller mål om återkallande kommer normalt stora ekonomiska värden att riskeras. I denna paragraf föreskrivs därför att ärenden och mål om återkallande av tillstånd skall handläggas skyndsamt.</p>
<p>Paragrafen har ändrats till följd av att övriga bestämmelser i paragrafen överförts till 1 kap. 4 §, tredje och fjärde stycket samt 6 kap. 3 §.</p>
<p>När någon, som i ett avtal med en elleverantör har åtagit sig balansansvaret i de uttagspunkter där elleverantören levererar el, får kännedom om att detta avtal skall upphöra att gälla skall den balansansvarige utan dröjsmål underrätta den systemansvariga myndigheten, nätmyndigheten  och de innehavare av nätkoncession på vars ledningsnät de uttagspunkter är belägna där balansansvaret sålunda kommer att upphöra att gälla.</p>
<p>Paragrafen har ändrats så att den systemansvariga myndigheten skall meddela nätmyndigheten när ett avtal om balansansvar upphör och att en balansansvarig på motsvarande sätt skall meddela nätmyndigheten när dennes åtagande om balansansvar inte längre skall omfatta en viss elleverantör.</p>
<p>Bestämmelserna om anvisad balansansvarig upphävs.</p>
<p>Den systemansvariga myndigheten får, om det finns särskilda skäl, i det enskilda fallet medge att balansansvaret i en uttagspunkt skall börja gälla tidigare än vad som följer av första stycket.</p>
<p>En innehavare av nätkoncession som tar emot en anmälan enligt första stycket skall sända underrättelser i anledning därav enligt de närmare föreskrifter som meddelas av regeringen eller, efter regeringens bemyndigande, nätmyndigheten. Lag (1999:770).</p>
<p>Paragrafen har ändrats i första stycket till följd av bestämmelsen 6 kap. 8 § tredje stycket om övertagande av elleverans från anvisad elleverantör.</p>
<p>Vad som sägs i första stycket gäller också då en elektrisk anläggning kan vålla sakskada genom inverkan på en redan befintlig naturgasledning, för vilken det krävs koncession för naturgasledning  enligt naturgaslagen (2000:599). Lag (2000:602).</p>
<p>Paragrafens sista stycke ändras så att den nya benämningen i 2 kap. 1 a § naturgaslagen på den avsedda koncessionen införs.</p>
<p>Ansvar enligt första stycket gäller inte</p>
<p>I paragrafen ändras andra styckets tredje punkt så att den nya benämningen i 2 kap. 1 a § naturgaslagen på den avsedda koncessionen införs.</p>
<p>Tillsynen i övrigt över efterlevnaden av denna lag och av föreskrifter och villkor som har meddelats med stöd av lagen utövas av nätmyndigheten.</p>
<p>Tillsynen enligt andra stycket omfattar inte efterlevnaden av bestämmelserna i 7, 10 och 11 kap.</p>
<p>Paragrafen har ändrats så att tillsynen omfattar även elleverantörernas skyldigheter.</p>
<p>En begäran gäller omedelbart.</p>
<p>Regeringen eller, efter regeringens bemyndigande, nätmyndigheten får meddela föreskrifter om insamling av de uppgifter som behövs för bedömning av nättariffers skälighet. Lag (2002:121).</p>
<p>Innehållet i det första stycket är oförändrat.</p>
<p>Enligt det nya andra stycket skall tillsynsmyndigheternas begäran om uppgift eller handling gälla omedelbart.</p>
<p>Det tidigare andra stycket utgör nu tredje stycket och är i sak oförändrat.</p>
<p>Nätmyndigheten får inte meddela ett föreläggande enligt 3 § som avser en nätkoncessionshavares nättariff för ett visst räkenskapsår om inte nätmyndigheten har underrättat nätkoncessionshavaren enligt första stycket senast ett år efter utgången av detta räkenskapsår. Lag (2002:121).</p>
<p>Ett sådant föreläggande får dock meddelas inom fem år från utgången av det aktuella räkenskapsåret om nätkoncessionshavaren lämnat felaktiga eller vilseledande uppgifter vilka varit av avgörande betydelse för nätmyndighetens beslut om att inte utöva tillsyn.</p>
<p>I paragrafens första stycke stadgas att nätmyndigheten måste underrätta en nätkoncessionshavare om att myndigheten avser att utöva tillsyn över koncessionshavarens tariff. I andra stycket begränsas myndighetens möjligheter att utfärda förelägganden med anledning av tillsyn över en koncessionshavares tariff. Förelägganden kan inte utfärdas om underrättelse enligt första stycket skedde mer än ett år efter utgången av det räkenskapsår nättariffen avsåg.</p>
<p>Ett nytt tredje stycke införs i vilket tidsfristen för förelägganden förlängs till fem år från utgången av det räkenskapsår nättariffen avsåg i de fall nätkoncessionshavaren lämnat felaktiga eller vilseledande uppgifter av avgörande betydelse för myndighetens beslut om att inte inleda tillsyn.</p>
<p>Nätmyndighetens beslut om tillsyn är i hög utsträckning grundat på uppgifter som innehavare av nätkoncession själva lämnar till myndigheten. En koncessionshavare skulle genom att lämna felaktiga eller vilseledande uppgifter om sin verksamhet kunna undgå förelägganden om det rätta förhållandet upptäcks först efter mer än ett år. Genom bestämmelsen i tredje stycket ges nätmyndigheten en rimlig tid att uppdaga det rätta förhållandet.</p>
<p>Regeringen får meddela föreskrifter om överklagande av andra beslut enligt denna lag eller enligt föreskrifter som meddelats med stöd av lagen.</p>
<p>I första stycket har införts en rätt att överklaga nätmyndighetens beslut om tillstånd enligt 6 kap. 1 § och beslut om återkallande av tillstånd enligt 6 kap. 12 §. Stycket har också ändrats till följd av förslaget om att 4 kap. 10 § upphävs.</p>
<p>Ikraftträdande- och övergångsbestämmelser</p>
<p>Bestämmelsen stadgar att lagen träder i kraft den 1 juli 2006. I fråga bestämmelserna om insyn i anläggningsregistret och krav på tillstånd för att få leverera el enligt 6 kap. 1 § skall dessa dock inte gälla förrän den 1 januari 2007.</p>
<p>Bestämmelsen reglerar vad som gäller om en i Sverige redan verksam elleverantör gett in en ansökan om tillstånd enligt 6 kap. 1 § men slutligt beslut om ansökan inte hunnit träffas före den 1 januari. Verksamheten får då fortsätta längst till dess att lagakraftvunnet avslagsbeslut föreligger. 20.2 Förslag till lag om ändring i naturgaslagen (2000:599)</p>
<p>Författningsförslagen kompletterar de förslag till ändringar i naturgaslagen som utredningen lämnat i delbetänkandet ”El- och naturgasmarknaderna – europeisk harmonisering” (SOU 2003:113).</p>
<p>Koncession krävs inte för en naturgasledning som uteslutande skall användas inom hamn- eller industriområde.</p>
<p>Regeringen får föreskriva undantag från kravet på koncession enligt första stycket i fråga om vissa slag av naturgasledningar eller vissa slag av åtgärder med naturgasledningar.  En sådan föreskrift får dock inte avse utlandsförbindelser.</p>
<p>Regeringen får bemyndiga tillsynsmyndigheten att pröva frågor om nätkoncession som inte avser en utlandsförbindelse.</p>
<p>Regeringen eller, efter regeringens bemyndigande, tillsynsmyndigheten får i det enskilda fallet meddela ett bindande besked om huruvida en eller flera naturgasledningar omfattas av föreskrifter om undantag från kravet på koncession.</p>
<p>Andra stycket har ändrats så att koncession krävs för samtliga naturgasledningar som inte uteslutande skall användas inom hamn- eller industriområde. Ändringen får till följd att koncession krävs för naturgasledningar oavsett om dessa är belägna före eller efter en mät- och reglerstation.</p>
<p>I tredje stycket införs en bestämmelse som begränsar undantagsmöjligheten till naturgasledningar inom landet.</p>
<p>I fjärde stycket införs en möjlighet för regeringen att bemyndiga tillsynsmyndigheten att pröva frågor om koncession som inte avser utlandsförbindelser.</p>
<p>Femte stycket innebär att den som innehar en naturgasledning kan få bindande besked från regeringen, eller efter regeringens bemyndigande tillsynsmyndigheten, om koncession krävs för ledningen.</p>
<p>I paragrafen stadgas att det skall finnas två sorters koncession för naturgasledningar.</p>
<p>Den första motsvarar den koncession för ledningar med bestämd sträckning som finns i den nu gällande naturgaslagen och benämns koncession för naturgasledning. Huruvida en ledning skall omfattas av koncession för naturgasledning bestäms inte av om ledningen används för transmission eller distribution. Även enskilda naturgasledningar som används för distribution kan byggas och användas med stöd av denna sorts koncession.</p>
<p>Den andra sortens koncession, som är ny och benämns koncession för område, skall avse ett nät av ledningar inom ett visst geografiskt område. Att koncessionen omfattar ett ledningsnät inom ett visst område innebär att den i huvudsak kommer att gälla distributionsnät dvs. sammanlänkade naturgasledningar, med en eller flera anslutningar till en mät- och reglerstation, vilka används för distribution av naturgas till naturgasanvändare anslutna till ledningsnätet.</p>
<p>Bakgrunden till bestämmelsen redovisas i avsnitt 13.4.</p>
<p>I paragrafen föreskrivs att den som innehar koncession för område i princip har monopol på att bygga och använda naturgasledningar inom det geografiska område som koncessionen gäller. Endast om särskilda skäl föreligger har därför koncessionsmyndigheten möjlighet att inom detta område bevilja en koncession för naturgasledning. En situation när särskilda skäl kan anses föreligga är när kostnaderna för att ansluta en ny stor naturgasanvändare till distributionsnätet är avsevärt större än kostnaderna för en anslutning direkt till transmissionsnätet. En annan situation när särskilda skäl kan anses föreligga är när en koncession för en ledning för vilken det idag finns koncession för naturgasledning behöver förnyas. Ytterligare en situation kan vara att koncessionshavaren går med på att en naturgasanvändare inom hans område ansluts direkt till transmissionsnätet.</p>
<p>Koncession krävs inte för en anläggning för kondenserad naturgas som inte ansluts till en naturgasledning eller som ansluts till en naturgasledning för vilken det inte krävs koncession för naturgasledning.</p>
<p>Paragrafen är ändrad så att undantaget i andra stycket fortsatt skall gälla anläggningar anslutna till distributionsnät.</p>
<p>Paragrafens första stycke innehåller bestämmelser om att koncessionsmyndigheten har att bedöma om en sökt koncession för område avser en lämplig geografisk enhet.</p>
<p>En faktor som bör vara vägledande för koncessionsmyndighetens ställningstagande härvidlag är att en koncession för område bör täcka ett geografiskt område med både kunder som medför höga kostnader och kunder som medför låga kostnader. En annan faktor bör vara att området inte är större än vad som är motiverat med hänsyn till det befintliga nätet eller planerade nätet.</p>
<p>För att upprätthålla ordning vad gäller ansvarsfördelningen mellan områden som gränsar till varandra införs ett förbud mot att låta områden sammanfalla helt eller delvis.</p>
<p>Ändringen i paragrafen är föranledd av att det i 1 a § införts två sorters koncession avseende naturgasledningar.</p>
<p>En miljökonsekvensbeskrivning skall ingå i en ansökan om koncession  för naturgasledning, naturgaslager eller anläggning för kondenserad naturgas . När det gäller förfarandet, kraven på miljökonsekvensbeskrivningen samt planer och planeringsunderlag gäller 6 kap. miljöbalken. Vad som där sägs om tillståndsmyndighet skall gälla regeringen eller den myndighet som regeringen bestämmer.</p>
<p>Ändringen i paragrafen är föranledd av att det i 1 a § införts två sorters koncession avseende naturgasledningar.</p>
<p>I paragrafen föreskrivs att endast den får beviljas koncession som bedöms lämplig från allmän synpunkt att bedriva nätverksamhet. Detta krav gäller både för koncession för naturgasledning koncession för område. För ansökan om koncession för område införs dessutom en bestämmelse om att sökanden skall vara lämplig att bedriva överföring av naturgas i just det begärda området. Eftersom områdena har olika omfattning och struktur måste sökandens organisation vara avpassad för just det enskilda området.</p>
<p>Det får anges som villkor för en koncession att naturgasledningen, naturgaslagret eller anläggningen för kondenserad naturgas skall vara färdigställd inom en viss tid. Om det finns särskilda skäl kan den angivna tiden förlängas. Ansökan om förlängning skall göras före utgången av den angivna tiden.</p>
<p>Koncession för område får villkoras av att en utbyggnad av naturgasnätet i området utförs inom viss tid.</p>
<p>Innehållet i paragrafens tidigare första stycke har flyttats till 1 a §. Ett nytt tredje stycke införs för de fall det geografiska området för en koncession för område bestämts med hänsyn till en planerad byggnad av nät. Koncessionsmyndigheten skall då ha möjlighet att villkora koncessionen av att utbyggnaden utförs inom en angiven rimlig tid.</p>
<p>Paragrafen är ny och kan användas för gränsändringar under löpande koncessionstid.</p>
<p>Syftet med en gränsändring skall vara att åstadkomma en mer ändamålsenlig överföringsverksamhet. I detta begrepp ingår både en lämplig geografisk omfattning och en för prissättning av verksamheten lämplig fördelning av olika kundkategorier och ledningstyper.</p>
<p>Paragrafen anger koncessioners giltighetstid till 40 år. I paragrafen införs en särskild kortare tid för giltigheten av en koncession för område. Med hänsyn till det svenska naturgasnätets utveckling kan det antas att skäl kommer att föreligga att ompröva koncessioner för område betydligt oftare än koncessioner för naturgasledning. En tid om 25 år bedöms kunna vara en rimlig avvägning mellan koncessionshavarens behov av säkerhet och behovet av omprövning.</p>
<p>I ett ärende om förlängning av giltighetstiden skall 4–8 §§ tillämpas. Ansökan om förlängning av giltighetstiden bör göras senast två år före koncessionstidens utgång. Koncessionen gäller till dess att ansökningen har prövats slutligt.</p>
<p>Ändringen i paragrafen är föranledd av den i 10 § införda kortare giltighetstiden för koncession för område.</p>
<p>Skyldighet att ansluta ledning</p>
<p>Om sådant medgivande inte lämnas får tillsynsmyndigheten, om det finns särskilda skäl, meddela tillstånd till anslutningen.</p>
<p>Paragrafen är ny. Ibland vill någon göra en anslutning till en ledning som omfattas av koncession för naturgasledning i stället för till det ledningsnät som omfattas av koncession för område. Utgångsläget är att båda koncessionshavarna är anslutningsskyldiga. Huvudregeln är då att anslutningen skall ske till området och inte till ledningen. Huvudregeln i denna paragraf syftar alltså inte bara till att befria innehavaren av koncessionen för naturgasledning från anslutningsskyldigheten utan också till att förbjuda honom att göra anslutningen. Om innehavaren av koncessionen för området medger det får dock anslutning ske till ledningen. Om sådant medgivande inte lämnas kan innehavaren av koncessionen för ledningen ansöka hos tillsynsmyndigheten om tillstånd att få göra anslutningen. Vid bedömningen av denna fråga bör samma kriterier tillämpas som angivits ovan under 1 b § vid prövning av frågan huruvida koncession för naturgasledning skall meddelas trots att anslutning kan ske på det lokala nätet. Samhällsekonomiska bedömningar bör läggas till grund för prövningen.</p>
<p>Anskaffande av energi för drift av naturgasledningar</p>
<p>Paragrafen ändras så att distributionsnät även fortsatt undantas från bestämmelsen.</p>
<p>Regeringen får meddela föreskrifter om överklagande av andra beslut enligt denna lag eller enligt föreskrifter som meddelats med stöd av lagen.</p>
<p>Paragrafen ändras så att även beslut enligt 3 kap. 4 a § om att tillåta anslutning till ledning som omfattas av koncession för naturgasledning istället för till ledning som omfattas av koncession för område kan överklagas.</p>
<p>Ikraftträdande- och övergångbestämmelser</p>
<p>I paragrafen bestäms lagens ikraftträdande till den 1 juli 2006.</p>
<p>Har ansökan om koncession ingivits i föreskriven tid får naturgasledningen, utan hinder av vad som sägs i 2 kap. 1 §, få fortsätta att användas. Detta gäller dock längst till dess att lagakraftvunnet avslagsbeslut föreligger.</p>
<p>Bestämmelserna i punkten 2 anger dels i första stycket att innehavare av redan befintliga naturgasledningar som uppförts utan koncession men som blir koncessionspliktiga den 1 juli 2006 har en tid om sex månader på sig att förbereda och inge en ansökan om koncession. Regeringen, eller efter regeringens bemyndigande annan myndighet, kan meddela särskilda bestämmelser för vad som skall ingå i en sådan ansökan.</p>
<p>I andra stycket stadgas att om en ansökan om koncession enligt första stycket inkommit i föreskriven tid skall naturgasledningen fortsatt få användas även efter sexmånadersperiodens utgång. Dock längst till dess att lagakraftvunnet avslagsbeslut föreligger. 20.2 Förslag till lag om ändring i Miljöbalk (1998:808)</p>
<p>Paragrafen ändras i femte punkten så att den nya benämningen i 1 a § naturgaslagen på den avsedda sortens koncession införs. 20.3 Förslag till lag om ändring i sekretesslagen (1980:100)</p>
<p>Trots sekretessen får uppgift lämnas till den som ingått avtal om elleverans, balansansvar eller överföring av el med den som uppgiften berör. Uppgift om anläggningsidentitet och innehavare av nätkoncession får dessutom utlämnas till den som innehar tillstånd enligt 6 kap. 1 § ellagen. Den registerhållande myndigheten skall lämna ut uppgift i anläggningsregistret till nätmyndigheten.</p>
<p>Bestämmelsen är ny och har kommenterats i avsnitt 7.8.4.</p>
<h2>Särskilda yttranden</h2>
<p>Särskilda yttranden har inkommit från sakkunniga Karima Björk, Bertil Persson, Christer Söderberg och Charlotte Zackari, samt från experterna Stig-Arne Ankner, Sylvia Lindell och Johan Öhnell i förening.</p>
<p>Särskilt yttrande av sakkunniga Karima Björk</p>
<p>I detta särskilda yttrande behandlas förslagen om snabbare leverantörsbyten, centralt anläggningsregister och återkallande av tillstånd för elleverantörer. Vidare kommenteras avsnitten om anslutningsavgifter, elproduktion och råkraftsmarknaden, effekterna för konsumenterna samt förslaget om åtskillnad av nätverksamhet och konkurrensutsatt verksamhet.</p>
<p>Jag anser inledningsvis att utredaren haft alltför kort tid till sitt förfogande, vilket lett till förändringar av förslagen in i det sista och medfört att dessa i alla delar inte är tillräckligt analyserade och genomarbetade. En orsak till detta, vilken också påtalats, har varit utredningens omfattning och de många tillägg som gjorts beträffande uppdraget.</p>
<p>Snabbare leverantörsbyten</p>
<p>Aktiva kunder är grundläggande för en väl fungerande konkurrensmarknad för el. Jag delar utredarens uppfattning att ju större andel av kunderna som är aktiva desto bättre för marknadens funktion. På detta följer att elmarknaden skall vara utformad på ett sådant sätt att ett leverantörsbyte skall kunna genomföras snabbt, enkelt och säkert. Elkundens möjligheter att vara aktiv och fritt välja elleverantör är en viktig bedömningsgrund för om elmarknadsreformen kan betraktas som en framgång eller inte.</p>
<p>Utredaren kritiserar att det kan ta upp till två månader från det att anmälan om övertagande av elleverans inkommit tills leverantörsbytet genomförs. Dessutom kan elleverantören ställa krav på kunden att avtalet ska slutas mer än två månader före bytesdagen, vilket förlänger kundens väntan på bytet ännu mer. Det finns två aspekter av detta problem. Beträffande den tid (nedan kallad bytesfrist) som gäller nätföretagets hantering så är denna reglerad i ellagen genom kravet på elleverantören att sända in anmälan senast en månad innan bytet ska ske samt att byte endast får ske den första dagen i en kalendermånad. Detta innebär att om en korrekt anmälan sänds in strax innan månadsskiftet så tar bytet inte längre tid än en dryg månad. Nätföretagen har ansetts behöva denna tid för att kontrollera och bekräfta/avvisa anmälan samt ta fram preliminära andelstal.</p>
<p>Den andra aspekten, nämligen vilken handläggningstid som elleverantören vill ha för att kunna administrera bytet, är oreglerad eftersom det är en fri marknad. Detta innebär att det är ett konkurrensmedel för elleverantörerna att kunna erbjuda kunden att få ett leverantörsbyte så snabbt som möjligt.</p>
<p>Utredaren föreslår att bytesfristen generellt förkortas från en månad till två veckor genom att flytta fram senaste anmälningsdatum till den 15:e i månaden före bytet. Vidare föreslår utredaren att de elanvändare som blivit anvisade en elleverantör ska ges rätt att byta leverantör både den 1:a och den 15:e i månaden under en tremånadersperiod.</p>
<p>Utredarens förslag om förkortad bytesfrist är en förändring som leder till kraftigt ökad administration för nätföretagen. Det innebär att speciella rutiner för elanvändare med anvisad elleverantör måste utarbetas. Sådana rutiner finns inte idag. Förslaget leder vidare till en sämre kvalitet på de preliminära andelstalen. Detta kommer i sin tur att leda till större skillnader mellan de preliminära och slutliga andelstalen, vilket kommer att öka såväl kostnaderna som riskerna för elleverantörer, balansansvariga och nätföretagen (nätförluster).</p>
<p>Jag föreslår istället att bytesfristen en månad minskas till tjugo dagar. Dvs. att bytesfristen kortas ned genom att sista datum för anmälan om leverantörsbyte flyttas fram till den 10:e i månaden före leverantörsbytet. Däremot kvarstår kravet att ett leverantörsbyte endast får ske den 1:a i månaden. För att kunna bibehålla kvaliteten på de preliminära andelstalen måste datum för rapportering av dessa senareläggas från den 15:e till den 20:e. Den förkortade bytesfristen innebär att den totala tiden för ett leverantörsbyte kan minskas till kortare tid än en månad för elanvändaren.</p>
<p>Jämfört med dagens regelverk innebär detta förslag:</p>
<p>• Kortare framförhållning för ett leverantörsbyte.</p>
<p>• Anvisade kunder kan ofta använda detta då inflyttning i många fall sker i månadsskiften och det då är möjligt att hinna få in en anmälan före den 10:e och därmed en ny elleverantör fr o m månaden därpå.</p>
<p>Flera fördelar finns med detta förslag i förhållande till utredarens:</p>
<p>• Enklare administration med en leverantörsbytesrutin för alla elanvändare istället för att ha speciella rutiner för elanvändare med anvisad elleverantör.</p>
<p>• Kvaliteten på andelstalen kan bibehållas.</p>
<p>• Kortare men ändå rimlig tid för planering av avläsningar.</p>
<p>Centralt anläggningsregister</p>
<p>Att informationsutbytet mellan aktörerna kan ske på ett effektivt sätt är väsentligt såväl för att leverantörsbyten ska kunna genomföras i tid som för elmarknadens funktion i stort. Det är emellertid av vikt att en sådan lösning inte antar en alltför byråkratisk form.</p>
<p>Enligt utredaren är den vanligaste orsaken vid felaktigheter i leverantörsbytesprocessen inkorrekta uppgifter beträffande anläggningsidentitet och kundidentitet. Dessa leder till utredning som behöver utföras manuellt och kan försena byten.</p>
<p>Svensk Energi har till utredaren lämnat konkreta förslag om förändringar i ellagen som leder till att leverantörsbyten ska kunna genomföras säkrare och snabbare enligt följande: 1. Endast en elanvändare med nätavtal ska kunna sluta elavtal. 2. Identifiering av kund vid leverantörsbyte ska ske med hjälp av personnummer/organisationsnummer. 3. Anläggningsidentitet ska bestå av unika  EAN-koder och appliceras på såväl uttagssom inmatnings- och gränspunkt.</p>
<p>Svensk Energi har som ett led i arbetet med att förbättra för elkunden under hösten studerat hur informationsflödet mellan aktörerna kan utvecklas. Resultatet från detta arbete visar på vikten av att kontroll av informationen kan göras innan den skickas till annan aktör. Svensk Energis arbete utgår från behovet av informationsutbyte mellan marknadens aktörer. Denna omfattar informationsutbytet vid alla tillfällen, inte enbart vid leverantörsbyten utan även exempelvis när en kund flyttar.</p>
<p>Det finns fler olika tekniska lösningar på hur ett effektivare informationsutbyte ska kunna åstadkommas. Det föreslagna centrala anläggningsregistret är bara en möjlig lösning. Innan beslut tas om utformningen är det viktigt att olika tekniska lösningar analyseras. Hänsyn måste också tas till kravet på månadsavläsning och hur det därmed större informationsutbytet ska kunna hanteras på ett effektivt sätt.</p>
<p>Utredaren har inte tillräckligt tydligt definierat det centrala anläggningsregistrets ändamål och omfattning. Utredarens förslag saknar vidare underlag vad avser analys i väsentliga delar såsom t.ex. nyttan med registret genom en beskrivning av hur ett effektivt informationsutbyte skall se ut, sekretessfrågor samt en noggrann studie av kostnader för införande och drift av systemet samt anpassning för aktörerna.</p>
<p>Mot denna bakgrund föreslås att unik anläggningsidentitet, personnummer/organisationsnummer som kundidentitet och krav på att endast en elanvändare med nätavtal ska kunna sluta elavtal införs som ett första steg för förbättrat informationsflöde. Dessa uppgifter är också en förutsättning för vidare utveckling av informationsflödet mellan aktörerna.</p>
<p>Krav på tillstånd för elleverantörer samt återkallelse av tillstånd</p>
<p>Konsekvenserna av en återkallelse av tillstånd innebär ett allvarligt ingrepp gentemot den som bedriver elhandelsverksamhet och kan jämföras med näringsförbud.</p>
<p>Utredaren föreslår att den som ”i väsentlig mån” inte uppfyller kraven på tillstånd skall kunna få detta återkallat. Detta är inte tillräckligt precist för att kunna utgöra grund för återkallelse. Det bör uttryckligen formuleras vilka kriterier som kan utgöra grund för återkallelse. I lagen om näringsförbud (Lag [1986:436] om näringsförbud) uppställs tydligt vilka omständigheter som kan leda till att näringsverksamhet inte får bedrivas.</p>
<p>Återkallelse av tillstånd hänger samman med kriterierna för tillstånd. Elleverantörens bristande efterlevnad av kraven som uppställts vid tillståndsgivningen utgör ramen för bedömningen vid en återkallelse. Detta visar vikten av utformningen av kraven för tillstånd, men också behovet av att särskilt ange vilka omständigheter som skall kunna leda till att tillståndet återkallas. Av angivna kriterier bör endast avsaknad av balansansvarig kunna leda till återkallelse. Att inte kunna leva upp till övriga krav enligt utredningens förslag bör inte leda längre än ett förläggande om vite i ett första steg.</p>
<p>Det har av utredaren inte närmare beskrivits hur processen kring återkallelseförfarandet ser ut och jag förutsätter att denna process medger elleverantören möjlighet att vidta rättelse innan tillståndet återkallas.</p>
<p>Svensk Energi har tillsammans med Svenska Kraftnät till utredaren lämnat ett förslag, som förordas alltjämt, kring förfarandet om återkallelse av tillstånd vilket endast tar sikte på när balansansvarig saknas.</p>
<p>Anslutningsavgifter</p>
<p>Såvitt är känt avser regeringen inte i nuläget att ge myndigheten en föreskriftsrätt avseende anslutningsavgifter. Eftersom det beträffande anslutningsavgifter rör sig om ärenden vars förutsättningar till stor del är individuella och därför sinsemellan kan skilja sig mycket åt, anser jag att det dessutom är olämpligt att på ett generellt sätt i förväg detaljreglera ytterligare hur en anslutningsavgift ska vara utformad. Den möjlighet som ellagen medför för den enskilde kunden att få anslutningsavgiften prövad som ett enskilt ärende, och inte inom ramen för en tillsyn, är viktig för såväl kunden som nätföretaget. Det medger en prövning av dels anslutningsavgiftens storlek, dels uppdelning mellan vad den enskilde kunden ska betala (kundspecifikt) och vad kundkollektivet ska stå för (till nytta för övriga kunder) i de fall det sker nyanslutningar.</p>
<p>Elproduktion och råkraftsmarknaden</p>
<p>När det gäller konkurrenssituationen på elmarknaden är de fakta som presenteras korrekta, men tyvärr är slutsatserna otydliga. För produktionsmarknaden redovisas av utredaren tydligt dels att såväl köpare som säljare alltid måste relatera till priset på den nordiska elbörsen, dels att Sverige i praktiken ytterst sällan är ett separat prisområde. Trots detta är den underförstådda slutsatsen att det finns en svensk marknad under en icke ringa del av tiden.</p>
<p>Utredarens definition av en nordisk marknad verkar endast utgå från den tid som det finns ett gemensamt nordiskt pris. Dock bortser man då från verkligheten där t ex utformningen av kraftsystemet i västra Danmark och den bristande överföringskapaciteten medför att sannolikheten för ett gemensamt nordisk pris i praktiken är tämligen liten.</p>
<p>Utredaren kan genom sina formuleringar underförstått låta läsaren få uppfattningen att branschen utövar marknadsmakt. Den teoretiska definitionen på oligopol redovisas, men däremot påpekas inte tillräckligt tydligt att detta inte per automatik innebär en begränsning av marknadens funktion. Att vissa förutsättningar föreligger innebär inte att aktörerna agerar på ett visst sätt. Inte heller kan man peka på några indikationer att någon form av kollektiv dominans förekommer.</p>
<p>Effekter för konsumenterna</p>
<p>Vad gäller detta avsnitt vill jag särskilt kommentera kapitlet om prisutvecklingen. Perioden från hösten 2002 till hösten 2004 har ur ett hydrologiskt perspektiv varit det värsta på mer än 50 år, till vilket dessutom ska läggas en tredubbling av kolpriserna, vilket har återspeglats i prisbildningen på Nord Pool. Den prisutveckling som redovisas i kapitlet är visserligen sann men ger en begränsad bild av utvecklingen, särskilt med tanke på den omfattande skatteväxling som skett. Energiskatten på el har stigit med 150 % sedan 1996. Härutöver tillkommer moms och elcertifikatavgifter. Det kan därför anses motiverat att redovisa hur priserna och skatterna utvecklats under ett längre perspektiv, särskilt som statistik från år 1970 finns tillgänglig.</p>
<p>Beroende på den unika hydrologiska situationen är det också olyckligt att jämföra med priserna den 1 januari 2004. Sedan årsskiftet har den hydrologiska balansen återställts samt priserna sjunkit tillbaka och denna statistik finns tillgänglig.</p>
<p>En aspekt som inte heller lyfts fram är ett av syftena med liberaliseringen, nämligen valfrihet för konsumenterna. Sedan 1999 har kunderna numera möjlighet att välja inte bara mellan olika leverantörer utan också mellan olika avtalsformer. Det är därför inte fel att vid en prisjämförelse utgår ifrån det avtal som vore bäst för kunden vid varje givet tillfälle. En konkurrensutsatt marknad måste sätta kunden i centrum, men innebär också att kunden själv kan välja att utnyttja eller avstå de möjligheter som står till buds.</p>
<p>Åtskillnad mellan nätverksamhet och konkurrensutsatt verksamhet.</p>
<p>Jag har inget att erinra mot den komplettering i förordningen (1995:1145) om redovisning av nätverksamhet som utredaren föreslår. Avseende denna fråga vill jag emellertid återigen understryka att de argument för ett undantag som Svensk Energi framfört tidigare alltjämt är relevanta för att motivera varför Sverige, i likhet med andra europeiska länder, ska införa ett undantag för företag som har färre än 100 000 kunder från det nu aktuella förbudet.</p>
<p>Svensk Energi har låtit KPMG göra en särskilda analys angående utredningens konsultrapport från Öhrlings PricewaterhouseCoopers ”Ersättning till styrelse och vd som indikation på korssubventionering mellan nätföretag och elhandelsföretag”. Resultatet av denna analys stödjer inte farhågorna om korssubventionering som utredaren motiverar det föreslagna förbudet med. På intet sätt och inte i något sammanhang har det därför, enligt Svensk Energis uppfattning, kunnat påvisas misstanken om att korssubventionering förekommer mellan företag i elbranschen. Detta har också framförts till Näringsdepartementet i brev av den 7 september 2004 jämte en redovisning av KPMGs rapport.</p>
<p>Härutöver hänvisas till särskilt yttrande avgivet av sakkunnig Hans Sylvén i Delbetänkande av El- och gasmarknadsutredningen SOU 2003:113 och Svensk Energis remissvar över samma delbetänkande.</p>
<p>Karima Björk</p>
<p>Särskilt yttrande av sakkunnige Bertil Persson</p>
<p>Förslaget till centralt anläggningsregister</p>
<p>Jag delar inte utredningens tro på att inrättandet av ett s.k. centralt anläggningsregister skulle lösa eller förbättra elmarknadens funktionalitet på det sätt utredningen gör gällande. Så kan t.ex. ett sådant register knappast lösa dagens huvudproblem med sena eller uteblivna mätaravläsningar. Likaså är det svårt att förstå varför uppgifterna i ett centralt anläggningsregister skulle bli mer korrekta än i de enskilda nätföretagens egna register, från vilka uppgifterna med största sannolikhet hämtas. För att uppnå en bättre fungerande leverantörsbytesprocess torde det i nuläget vara tillräckligt att införa ett enhetligt system för benämning av anläggningsidentiteter. Detta kan lämpligen ske genom användande av EAN-koder. Ett sådant system med EAN-koder har ju också införts i bl.a. våra grannländer Danmark och Norge samt synes också på frivillig väg vara på väg att införas i Sverige. För att få till stånd en bättre identifiering av elkunderna är det troligen tillfyllest att tillåta att dessa får identifieras med hjälp av person- och organisationsnummer.</p>
<p>För det fall ett centralt register ändock skulle bedömas medföra vissa fördelar är de risker som är förknippade med inrättandet av ett riksomfattande centraliserat register av sådan art att dessa risker i sig är skäl nog att inte genomföra utredningens förslag i denna del. Här kan nämnas de ofrånkomliga betydande risker som föreligger med avseende på frågor som t.ex. datasäkerhet, sekretess och integritet. Detta gäller särskilt som förslaget innebär att ett stort antal företag/myndigheter avses ha mer eller mindre obegränsad tillgång till registret. Det måste tyvärr konstateras att utredningen har i stort negligerat dessa minst sagt allvarliga risker i sin redovisning av förslaget till register. Till detta kommer kostnadsaspekten. De kostnader som detta stora centrala anläggningsregister för med sig, vägs inte upp av den eventuella nytta den kan ge. Detta speciellt med beaktande av det nya regelverk om månadsvis avläsning som införs 2006. De kostnads- och nyttoberäkningar härvidlag som redovisas av utredningen bär inte sannolikhetens prägel.</p>
<p>Om det nu i alla fall skulle övervägas att införa ett register av sådant slag som utredningen föreslår, uppkommer den principiella frågan om detta register skall hanteras av staten. Enligt min mening kan det naturligtvis inte vara ett statligt åtagande att föra ett register som i realiteten huvudsakligen är ett privat kundregister. Det måste självfallet som beträffande all annan kommersiell verksamhet vara en uppgift för aktörerna på marknaden. Om dessa skulle finna det nödvändigt att införa ett centralt register kan en möjlighet vara att välja en lösning motsvarande den som valts inom teleområdet; en lösning som synes ha fungerat väl.</p>
<p>Återkallelse av tillstånd</p>
<p>Ellagen innehåller i 8 kap. 4 § ett absolut krav på att en elleverantör endast får leverera el i uttagspunkter där någon åtagit sig balansansvaret. Samma krav skall enligt utredningens förslag till ändrad ellag (6 kap. 3 § ellagen) gälla också framdeles. Avsaknad av balansansvarig bör därför alltid leda till återkallelse av meddelat tillstånd; ett förhållande som enligt min mening skall framgå direkt av lagtexten.</p>
<p>Förslaget till författningstext</p>
<p>Vad angår utredningens förslag till författningstext har vissa delar av detta, bl.a. vad avser det föreslagna anläggningsregistret, erhållits i ett sådant sent skede av utredningsarbetet att det inte varit möjligt att göra en seriös analys av det. Det kan dock konstateras att författningstexten måste ses över och i vissa delar få en mer stringent utformning än vad nu är fallet. Det måste bl.a. av lagtexten klart och tydligt framgå vad ändamålet med det föreslagna s.k. anläggningsregistret är.</p>
<p>Bertil Persson</p>
<p>Särskilt yttrande av sakkunnige Christer Söderberg</p>
<p>Yttrandet avser kapitel 10 i utredarens betänkande.</p>
<p>Uppdraget</p>
<p>En utredare har tillkallats för att bland annat kartlägga konsekvenserna av att bestämmelsen om att de småskaliga elproducenterna endast skall betala för den del av nättariffen som motsvarar årlig kostnad för mätning och rapportering tas bort.</p>
<p>Utredaren ska även föreslå ett alternativ till att ta bort bestämmelsen.</p>
