<h1>Sammanfattning</h1>
<h2>Uppdraget</h2>
<p>Grundskyddet i det reformerade ålderspensionssystemet består av en beskattad garantipension. Garantipensionen är en utfyllnadspension som endast utges till pensionärer med de lägsta inkomstgrundade ålderspensionerna. Vårt uppdrag har varit att utifrån samma principer konstruera ett grundskydd, s.k. övergångsvis garantipension, för de pensionärer som är födda år 1937 eller tidigare och som således inte omfattas av de reformerade reglerna. Den övergångsvisa garantipensionen skall ersätta dagens grundskydd i form av folkpensionen, pensionstillskottet och det särskilda grundavdraget för folkpensionärer (SGA) och skall beskattas enligt samma regler som gäller för löntagare och för personer födda år 1938 eller senare som får sin pension enligt det reformerade pensionssystemet.</p>
<p>År 2001 avskaffas den ATP-baserade delen av folkpensionen. Den kommer i stället att utges som en del av tilläggspensionen. Bestämmelserna är utformade så att pensionärer vars ATP-baserade folkpension är lägre än den bosättningsbaserade folkpensionen kan få ålderspensionen sänkt i samband med omläggningen. I vårt uppdrag ingår även att föreslå åtgärder som hindrar sådana oönskade konsekvenser. Till denna del innefattar vårt uppdrag även de personer som har så hög ålderspension att de inte kommer att omfattas av den övergångsvisa garantipensionen.</p>
<h2>Principerna för övergångsvis garantipension</h2>
<p>Centralt i våra direktiv är att den övergångsvisa garantipensionen skall beräknas på ett sådant sätt att i princip ingen skall få en lägre nettopension sedan skatten är avdragen jämfört med nettopensionen i det nuvarande systemet. Vi har kunnat konstatera att detta uppnås om den övergångsvisa garantipensionen helt ersätter 1. folkpensionen för den som saknar ATP, 2. den folkpension som inte tillgodoräknas i tilläggspensionen, 3. pensionstillskottet i den omfattning respektive pensionär har rätt till det i dag och 4. det särskilda grundavdraget för folkpensionärer (SGA).</p>
<p>Med detta som utgångspunkt har vi konstruerat den övergångsvisa garantipensionen så att sättet att beräkna de nuvarande förmånerna och rätten till dessa bibehålls så långt som möjligt. Det nya med vårt förslag är att vi omvandlar SGA till en pensionsförmån. Den övergångsvisa garantipensionen utgörs av denna ”SGA-förmån” och av de belopp som motsvarar den pensionsberättigades bosättningsbaserade folkpension och pensionstillskott.</p>
<h2>Beräkning av den övergångsvisa garantipensionen</h2>
<p>Vårt förslag innebär att den övergångsvisa garantipensionen beräknas på grundval av de inkomster som har betydelse för rätten till och storleken på SGA. Detta görs genom att ett beräkningsunderlag fastställs för varje ålderspensionär. I underlaget skall ingå den folkpension, det pensionstillskott, den ATP och den änke-ATP som årligen utges till den pensionsberättigade enligt dagens regler. I underlaget skall även ingå viss utländsk socialförsäkringspension, svensk och utländsk tjänstpension samt viss yrkesskadelivränta (avsnitt 7).</p>
<p>Därefter skall beräkningsunderlaget räknas upp till en ny högre årlig bruttopension. Därigenom får den pensionsberättigade en pensionshöjning som motsvarar värdet av hans eller hennes SGA. Den övergångsvisa garantipensionen är det belopp som kvarstår när de inkomstrelaterade pensionsinkomsterna samt annan utländsk pension och yrkesskadelivränta dras från det uppräknade underlaget (avsnitt 8). SGA för de personer vars beräkningsunderlag inte överstiger 0,24 prisbasbelopp (för närvarande 8 700 kr) ersätts helt med det vanliga grundavdraget. Deras beräkningsunderlag räknas därför inte upp.</p>
<p>I likhet med SGA påverkas den övergångsvisa garantipensionen endast av storleken på den pensionsberättigades samlade pensionsinkomster. Således saknar det betydelse om den pensionsberättigade har exempelvis gjort förtida uttag av sin ålderspension eller om han eller hon inte kan tillgodoräknas 40 bosättningsår i Sverige.</p>
<p>Den högsta möjliga övergångsvisa garantipensionen föreslås till 2,15 prisbasbelopp för en ensamstående och 1,915 prisbasbelopp för en gift ålderspensionär. Dessa nivåer gäller för en pensionär som helt saknar ATP.</p>
<p>Vi föreslår att den övergångsvisa garantipensionen skall beräknas för alla de ålderspensionärer vars beräkningsunderlag inte överstiger 3,0867 prisbasbelopp för en ensamstående och 2,709 prisbasbelopp för den pensionär som är gift. Vi föreslår också att rätt till övergångsvis garantipension endast skall föreligga om det i beräkningsunderlaget ingår ett belopp som motsvarar den folkpension som skulle ha utgetts i form av ålderspension om bestämmelserna i lagen om allmän försäkring (AFL) alltjämt gällde.</p>
<p>Beräkningsunderlaget och den övergångsvisa garantipensionen skall räknas om årligen. Nytt beräkningsunderlag skall fastställas när storleken på ett eller flera av de belopp som ingått i beräkningsunderlaget ändras.</p>
<h2>Samordning med andra förmåner</h2>
<p>Den tjänstepension som en pensionsberättigad uppbär kan i det nuvarande systemet i vissa fall höja SGA. I andra fall har tjänstepensionen negativ påverkan på SGA. Om tjänstepensionen tillåts påverka storleken på den övergångsvisa garantipensionen på samma sätt som gäller i dag, garanteras att ingen pensionsberättigad till följd av samordningsbestämmelserna får en sänkt nettopension. Det är också logiskt att tjänstepensionen i likhet med dagens system skall kunna minska den övergångsvisa garantipensionen. Vi föreslår därför att den övergångsvisa garantipensionen samordnas med tjänstepensionen. Detta sker genom att tjänstepensionen ingår i beräkningsunderlaget (avsnitt 7).</p>
<p>Många ålderspensionärer uppbär i dag sådan tjänstepension enligt kommunalt eller statligt tjänsteavtal som är samordnad med den allmänna ålderspensionen. Bruttosamordningen innebär att tjänstepensionen beräknas som ett bruttobelopp som sedan minskas med den allmänna ålderspensionen. Den pensionsberättigade får ut mellanskillnaden som tjänstepension. Bruttosamordningen innebär att om den allmänna pensionen höjs tjänstepensionen minskar i motsvarande grad. En sådan sänkning undviks i samband med övergången till övergångsvis garantipension eftersom samtliga belopp i beräkningsunderlaget är i princip fastställda enligt dagens regler, och detta gäller även för tjänstepensionen (avsnitt 7). Under förutsättning att de berörda avtalsparterna inte ändrar avtalsvillkoren, kommer således inte någon reducering av den bruttosamordnade pensionen att ske.</p>
<p>I det nuvarande systemet påverkas SGA förutom av den allmänna pensionen och tjänstepensionen även av änke-ATP och av utländska pensionsförmåner som beskattas i Sverige. Vårt förslag är att också den övergångsvisa garantipensionen samordnas med de nämnda pensionsförmånerna. Detta skall ske på ett sådant sätt att effekten för den pensionsberättigade blir i princip densamma som i dag (avsnitt 7). Dock avviker vårt förslag från de nuvarande bestämmelserna genom att övergångsvis garantipension inte skall kunna utges till personer som helt saknar svensk folkpension. I det nuvarande systemet kan SGA utges även till personer som enbart uppbär utländsk ålderspension om denna pension kan likställas med svensk folkpension och beskattas i Sverige (avsnitt 8).</p>
<p>Enligt nuvarande bestämmelser samordnas ålderspensionen med yrkesskadelivränta genom att ålderspensionen minskas med 3/4 av yrkesskadelivräntan. Livräntan utges ograverad. SGA beräknas på grundval av den samordnade pensionen. Vi föreslår att samordningen alltjämt skall ske på samma sätt (avsnitt 7). Vid beräkningen av den övergångsvisa garantipensionen skall, i likhet med dagens system, den samordnade ålderspensionen beaktas. Därvid skall hänsyn tas till att SGA i vissa fall kan medges med ett större belopp än den samordnade pensionen. I dessa fall skall därför viss del av yrkesskadelivräntan ingå i beräkningsunderlaget.</p>
<p>Vi behåller även de nuvarande bestämmelserna om samordning mellan ålderspensionen och arbetsskadelivräntan. Detta innebär att den person som jämte ålderspensionen i dag är berättigad till viss arbetsskadelivränta, i fortsättningen kommer att uppbära livräntan med ett lika stort belopp (avsnitt 10).</p>
<h2>Värdesäkring</h2>
<p>Den övergångsvisa garantipensionen är värdesäkrad genom att bestämmelserna om uppräkning av beräkningsunderlaget anges i prisbasbelopp. Beräkningsunderlaget är värdesäkrat till den del som motsvarar den 40-dels beräknade folkpensionen och pensionstillskottet. Tilläggspensionen kommer däremot inte, som i dagens system, att följa prisutvecklingen utan kommer att vara knuten till den allmänna inkomstutvecklingen. Detta innebär att det reala värdet av beräkningsunderlaget och därigenom värdet av den övergångsvisa garantipensionen kan förändras mellan åren.</p>
<p>Våra förslag innebär att en pensionär som med stöd av dagens regler skulle ha rätt till pensionstillskott inte påverkas av följsamhetsindexeringen. Minskar det reala värdet av hennes eller hans tilläggspension så ökar den övergångsvisa garantipensionen i motsvarande omfattning och vice versa. Den pensionär som har en något högre pension påverkas delvis (avsnitt 8).</p>
<h2>Tilläggspensionen år 2001</h2>
<p>Den del av folkpensionen som baseras på antal intjänade ATP-år (s.k. folkpensionstillägg) kommer fr.o.m. år 2001 att utges i form av tilläggspension. Vi har observerat att bestämmelserna om folkpensionstillägg inte tar hänsyn till att vissa år i det nuvarande systemet likställs med ATP-år, varför de pensionärer som år 2001 berörs av dessa bestämmelser kan få en sänkning av sin nettopension. Vi föreslår därför att de år som anges i 5 kap. 4 § AFL likställs med ATP-år vid beräkningen av folkpensionstillägget för personer som är födda år 1937 eller tidigare. Vidare föreslår vi för de pensionärer som får tilläggspension i form av änkepension att folkpensionstillägget skall kunna beräknas på grundval av den avlidne makens ATP-år (avsnitt 5).</p>
<h2>Bosättningstillägg</h2>
<p>De nya bestämmelserna om tilläggspension innebär att de personer vars bosättningsbaserade folkpension är högre än den ATP-baserade inte tillgodoräknas hela folkpensionen i tilläggspensionen. Våra förslag innebär att den resterande delen av folkpensionen ersätt med övergångsvis garantipension. För de pensionärer som har så höga pensionsinkomster att de inte får övergångsvis garantipension föreslår vi att skillnaden mellan den folkpension som skulle ha utgetts med stöd av dagens regler och det folkpensionstillägg som ingår i tilläggspensionen utges i form av bosättningstillägg. Bosättningstillägget skall också ersätta pensionstillskottet för dessa personer, om det senare skulle ha utgetts med stöd av dagens regler (avsnitt 7 och 8).</p>
<p>Bosättningstillägget följer prisindexets utveckling på samma sätt som gäller för folkpensionen och pensionstillskottet i det nuvarande systemet.</p>
<h2>Utbetalning</h2>
<p>Vi föreslår att övergångsvis garantipension eller bosättningstillägg skall utges utan ansökan till de personer som redan vid ikraftträdandet uppbär ålderspension. Om pensionsuttaget påbörjas senare skall dock förmånerna utges först efter ansökan (avsnitt 9).</p>
<p>För rätt till övergångsvis garantipension eller bosättningstillägg krävs att en person är född före år 1938. Samtliga i dessa åldersklasser har fyllt 63 år vid ett ikraftträdande år 2001. Någon undre åldersgräns för uttag föreslår vi därför inte, utan samtliga pensionsberättigade som omfattas av bestämmelserna skall kunna göra uttag av övergångsvis garantipension eller bosättningstillägg redan vid ett ikraftträdande den 1 januari 2001. Uttag skall kunna göras av hel, halv, tre fjärdedels eller en fjärdedels förmån (avsnitt 9).</p>
<p>Huvudregeln är att övergångsvis garantipension och bosättningstillägg betalas ut till den som är bosatt i Sverige. Vår bedömning är dock att förmånerna även skall betalas ut till sådana personer som är berättigade till svensk folkpension och som är bosatta inom EU/EESområdet. Enligt vår bedömning är det förenligt med EG-rättsliga regler att den övergångsvisa garantipensionen påverkas av utländsk pension. Den andelsberäkning som i dag kan ske av pensionstillskottet och folkpensionsbeloppet kommer alltjämt att tillämpas när beräkningsunderlaget fastställs (avsnitt 14).</p>
<h2>Finansiering</h2>
<p>Övergången till ett system med helt beskattat grundskydd medför initialt ökade utgifter för ålderspensioner. Samtidigt ökar även skatteinkomsterna. Det kvarstår dock en nettokostnad. I vårt uppdrag ingår att lämna förslag till finansiering, om kostnaderna för genomförandet skulle bli högre än vad som skulle vara fallet om princippropositionens förslag till övergångsvis garantipension genomfördes. Emellertid har vi konstruerat den övergångsvisa garantipensionen på ett sådant sätt att nettokostnaden för genomförandet blir den samma, 0,9 mdkr, som med princippropositionens förslag (avsnitt 13).</p>
<h2>Lagreglering</h2>
<p>Bestämmelserna om övergångsvis garantipension och bosättningstillägg förs in i lagen om garantipension. De regler som i övrigt gäller för garantipension såsom uttagsregler och processregler skall också gälla för övergångsvis garantipension och för bosättningstillägg.</p>
<p>Bestämmelser om beräkning av folkpensionstillägg för personer födda år 1937 eller tidigare skall enligt vårt förslag regleras genom att en övergångsbestämmelse till LIP förs in i lagen om införande av nämnda lag.</p>
<p>Genom våra förslag kan bestämmelserna om folkpension, pensionstillskottet och SGA för ålderspensionärer avskaffas.</p>
<h2>Ikraftträdande</h2>
<p>I vårt utredningsuppdrag har också ingått att diskutera tidpunkten för införandet av den övergångsvisa garantipensionen. De två alternativ som har framförts i utredningsdirektiven är år 2001 och år 2003. Vi har därvid konstaterat att eftersom den ATP-baserade folkpensionen fr.o.m. år 2001 kommer att ingå i tilläggspensionen ett flertal ändringar måste göras i den gällande lagstiftningen, om genomförandet av den övergångsvisa garantipensionen skjuts fram till år 2003. Dessa ändringar skulle endast gälla under en tvåårsperiod. Vi ser en risk att allmänhetens och då i synnerhet de pensionsberättigades förtroende för pensionssystemet minskar, om omfattande förändringar som endast gäller en kort period och som därtill är svåra att förstå genomförs i pensionssystemet.</p>
<p>Vi anser också att utbetalning av övergångsvis garantipension och bosättningstillägg bör påbörjas samtidigt som den lag som reglerar dessa förmåner, dvs. lagen om garantipension, träder i kraft. Detta sker den 1 januari 2001. Vi föreslår således att den övergångsvisa garantipensionen införs vid denna tidpunkt (avsnitt 13).</p>
<h2>Författningsförslag</h2>
<h2>1 Förslag till Lag om ändring i lagen (1998:702) om garantipension</h2>
<p>Härigenom föreskrivs i fråga om lagen (1998:702) om garantipension dels  att i nuvarande 3 kap. skall 8 § betecknas 3 § och 3–7 §§ betecknas 12–16 §§ och att nuvarande 4 kap. 5 § skall betecknas 4 kap. 6 §, dels  att 1 kap. 1–2 §§, 2 kap. 1–4 §§ och 6–7 §§, 3 kap. 1–2 §§, nya 3 § och nya 12–15 §§, 4 kap. 1–4 §§ och nya 6 § och 5 kap. 1–3 §§ samt punkten 2 i övergångsbestämmelserna skall ha följande lydelse, dels  att det i lagen skall införas elva nya paragrafer 3 kap. 4–11 §§ och 17 §, 4 kap. 5 § samt 5 kap. 4 § av följande lydelse, dels  att det närmast före 3 kap. 4 §, 12 § och 17 § skall införas nya rubriker med följande lydelse, dels  att det i övergångsbestämmelserna skall införas sex nya punkter, 5–10, av följande lydelse.</p>
<h2>1 kap. Allmänna bestämmelser</h2>
<p>1 §</p>
<p>Garantipension utges till den som saknar inkomstgrundad ålderspension eller vars inkomstgrundade ålderspension inte överstiger ett visst högsta belopp . Garantipensionen är beroende av försäkringstid.</p>
<p>Garantipension för personer födda år 1937 eller tidigare utges till den vars beräkningsunderlag enligt 3 kap. 4 § inte överstiger ett visst högsta belopp. Är beräkningsunderlaget högre kan bosättningstillägg utges.</p>
