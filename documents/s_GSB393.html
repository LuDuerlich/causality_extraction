<h1>Sammanfattning</h1>
<h2>Mina förslag i punktform</h2>
<p>1. Regeringen och arbetsmarknadsparterna träffar överenskommelse om en frikoppling av lönegarantin från statens budget. En obligatorisk lönegarantiförsäkring i privat regi införs. Försäkringen omfattar såväl organiserade som oorganiserade arbetsgivare och arbetstagare. 2. I försäkringsmodellen ges en möjlighet för arbetsmarknadens parter till inflytande över finansiering och administration av lönegarantin. Det sker genom att parterna i en överenskommelse sinsemellan reglerar bland annat vilket försäkringsbolag som skall meddela lönegarantiförsäkringen. Parterna beslutar själva om tillvägagångssätt vid valet av försäkringsbolag. 3. Då en överenskommelse finns dels mellan regeringen och arbetsmarknadsparterna, dels mellan arbetsmarkandens parter, stiftas en lag avseende lönegarantiförsäkringen och arbetsgivarnas skyldigheter att betala premier. Erforderliga anpassningar till det nya finansieringssystemet görs även i lönegarantilagen. 4. För arbetsgivarna gäller en skyldighet i lag att betala premie till lönegarantiförsäkringen. Försäkringen skall ha en enhetlig premie. Arbetstagarnas rättigheter regleras alltjämt i lönegarantilagen. Arbetstagaren har rätt till garantibelopp även i det fall arbetsgivaren försummat att betala premien. 5. Det försäkringsbolag som meddelar lönegarantiförsäkringen ansvarar för att fastställa premiens storlek, att debitera premien, att pröva, beräkna, besluta och betala ut garantibelopp, att bevaka fordran i utdelningskonkurser och efter konkursavslut, ett samlat lönegarantiregister. 6. För enklast möjliga administrativa hantering föreslås ett samarbete mellan försäkringsbolaget och Skatteverket. Skatteverket lämnar uppgifter om betalningsskyldiga arbetsgivare och om avgiftsunderlag till försäkringsbolaget. Därigenom skall införandet av försäkringen inte behöva leda till en utökad uppgiftsskyldighet för arbetsgivarna. 7. För en likformig och rättvis tillämpning av lönegarantilagen inrättas en lönegarantinämnd som prövar alla ärenden av principiell karaktär, skall tvister avgöras i en skiljenämnd. Arbetsmarknadens parter förutsätts träffa en bindande överenskommelse om skiljeförfarandet. I lag anges att detta avtal skall tillämpas även på oorganiserade arbetstagare. 8. Tillsynsmyndigheten i konkurser har ett övergripande ansvar för konkurstillsynen. Finansinspektionen utövar tillsyn över försäkringsverksamhet. Jag bedömer att det inte finns något behov av tillsyn utöver den som följer av konkurslagstiftningen och den som ryms inom Finansinspektionens roll. 9. Övergången från statlig lönegaranti till lönegarantiförsäkring i privat regi regleras i förhandlingar mellan regeringen och arbetsmarknadens parter. Den slutgiltiga utformningen av övergångslösningen blir följaktligen en produkt av förhandlingsresultatet.</p>
<h2>Motiven för en obligatorisk lönegarantiförsäkring i privat regi</h2>
<p>I utredningsdirektiven anges ”ökad samhällsekonomisk effektivitet” som utgångspunkt för utredningens förslag. Jag menar att den kan komma att öka genom att utredningens förslag medför att kostnaderna för att försäkra det enskilda företaget mot kostnader för lönegaranti vid konkurs nu blir en fråga direkt för arbetsmarknadens parter. Härigenom blir kopplingen mellan kostnaden i form av försäkringspremie och arbetsgivarens totala kostnader för arbetskraften direkt synliggjord för såväl den som står för kostnaden – arbetsgivaren – som dem som skyddas av försäkringen – arbetstagarna. Båda parter kommer att ha starka skäl av att hantera premiesättningen så att dels arbetsgivaren ej belastas med högre premie än absolut nödvändigt för att uppfylla åtagandet, dels för att premieuttaget inte onödigtvis inkräktar på löneutrymmet.</p>
<p>En medverkan från arbetsmarknadens parter torde förutsätta en stabilitet i det grundläggande regelverket kring lönegarantin. Till exempel kan en förändring av placeringen eller omfattningen av de förmånsrätter som följer av nuvarande förmånsrättslag få direkt effekt på kostnaderna för ett nytt finansieringssystem. Klara villkor för inom vilka områden lönegarantin kan göras gällande är följaktligen en avgörande faktor för att parterna skall kunna förutse de kostnader som lönegarantiförsäkringen förväntas ta över från staten. En frikoppling av lönegarantin från statens budget bör således vila på en bred politisk uppslutning kring långsiktigt hållbara ekonomiska principer för det nya systemet.</p>
<h2>Utgångspunkter och avgränsningar för lönegarantiförsäkringen</h2>
<p>Statens offentliga åtagande skall uppfyllas i enlighet med EGdirektiv. Förslaget skall utgå från att en lönegarantilag tillhandahåller det grundläggande regelverket. Arbetstagarnas trygghet vid konkurs skall inte försämras.</p>
<p>Den nya finansieringsmodellen skall innebära minskad risk för de offentliga finanserna. Statens ansvar bör endast omfatta de delar som inte kan ombesörjas på ett lika bra eller bättre sätt av någon annan aktör.</p>
<p>Den nya finansieringsmodellen skall vara långsiktigt ekonomiskt hållbar, det vill säga modellen skall hantera lönegarantiutbetalningar i såväl konjunkturuppgångar som konjunkturnedgångar.</p>
<p>Lönegarantisystemet skall vara obligatoriskt och omfatta såväl organiserade som oorganiserade arbetsgivare och arbetstagare.</p>
<p>Lönegarantisystemet bör fungera självständigt. Det bör också vara så enkelt och överblickbart som möjligt.</p>
<p>Kostnader som arbetsgivarna övertar från staten skall leda till motsvarande minskning av arbetsmarknadsavgiften.</p>
<p>Den nya finansieringsmodellen utgår från gällande regelverk, det vill säga den omfattar inte lönegaranti vid företagsrekonstruktion och kommande ändringar till följd av genomförandet av ändringsdirektivet (2002/74/EG).</p>
<p>Den nya finansieringsmodellen skall inte innebära någon förändring av placeringen eller omfattningen av de förmånsrätter som följer av förmånsrättslagen.</p>
<p>Slutligen bör understrykas att den nya finansieringsmodell som beskrivs innebär inte ett i alla delar komplett förslag utan skall ses som en plattform för vidare diskussion mellan regeringen och arbetsmarknadens parter.</p>
<h2>Utformning av lönegarantiförsäkringen</h2>
<p>Förslaget förutsätter en överenskommelse mellan regeringen och arbetsmarknadens parter om att införa en obligatorisk lönegarantiförsäkring i privat regi. Samtliga arbetsgivare blir enligt lag skyldiga att betala premie till försäkringen. Premien föreslås bli enhetlig. Premien får dock inte bestämmas till högre belopp än som anses svara mot den risk försäkringen är avsedd att täcka med tillägg för nödvändiga omkostnader.</p>
<p>Arbetstagarnas rätt till lönegaranti regleras i lag. Det krävs ingen formell ansökan om garantibelopp från arbetstagaren utom i det fall det rör arbetsgivare som försatts i konkurs i annat nordiskt land eller i annan medlemsstat inom EU. Konkursförvaltaren föreslås ha en i lagen angiven skyldighet att underrätta försäkringsgivaren om garantifall genom att lämna underlag avseende lönefordringar.</p>
<p>För en enkel och kostnadseffektiv hantering föreslås att försäkringen meddelas av en försäkringsgivare. Försäkringsmodellen ger möjlighet för arbetsmarknadens parter att få ett direkt inflytande över lönegarantins finansiering, förvaltning och administration. Det sker genom att parterna i en förhandling enas om vilken försäkringsgivare som skall meddela lönegarantiförsäkringen. Parterna avgör själva hur man går till väga vid valet av försäkringsgivare.</p>
<p>Försäkringsgivaren ansvarar för premiesättning och debitering av premie. Konkursförvaltaren kommer att ha en betydelsefull roll i lönegarantihanteringen även framgent. Beslutanderätten föreslås dock övergå från konkursförvaltaren till försäkringsgivaren. Försäkringsgivaren har en skyldighet att betala ut garantibelopp när han får kännedom om garantifallet.</p>
<p>För att inte belasta arbetsgivarna med ytterligare uppgiftsskyldigheter föreslås ett samarbete mellan Skatteverket och försäkringsgivaren. Vid debitering av försäkringspremien används samma underlag som vid uppbörd av arbetsgivaravgifter. En maskinell rutin tas fram för löpande rapportering av avgiftsunderlag från Skatteverket till försäkringsgivaren. Genom samarbetet med Skatteverket säkerställs att samtliga arbetsgivare lever upp till skyldigheten att betala premien.</p>
<p>Betalas inte premien i rätt tid, får försäkringsgivaren ta ut en förseningsavgift enligt vad som har bestämts i lagen. Avgiften höjs successivt med varje månad som premien förblir obetald.</p>
<p>I förslaget ingår att arbetstagaren skall hållas helt skadeslös. Det innebär att arbetstagaren inte skall drabbas om arbetsgivaren slarvat med premiebetalningarna. En lönefordran hos en arbetsgivare som har försatts i konkurs skall betalas oavsett om premie hade erlagts.</p>
<p>Genom utbetalningen till arbetstagaren övertar försäkringsgivaren arbetstagarens krav gentemot arbetsgivaren. Utdelning i konkursen för arbetstagarens fordran som ersatts av garantin tillfaller försäkringsgivaren intill detta belopp. Försäkringsgivaren är ansvarig för bevakning och återkrav av den fordran som man övertar vid utbetalning.</p>
<h2>Likformig och rättvis tillämpning</h2>
<p>En lönegarantinämnd föreslås svara för tolkning och tillämpning av lagen om lönegarantiförsäkring samt av lönegarantilagen. Arbetsgivare eller arbetstagare kan begära att fråga som angår honom eller henne skall tas upp till behandling i nämnden. Avsikten är också att samtliga avslagsbeslut och även principiella bifallsbeslut skall fattas av lönegarantinämnden. Försäkringsgivaren tillsätter nämnden. Nämnden finansieras av försäkringsgivaren.</p>
<p>För en enhetlig och snabb tvistelösning föreslås ett skiljeförfarande. Enhetligheten i dömandet garanteras genom att det bara finns en rättsinstans, gemensam för hela landet. Handläggningen i skiljenämnden är snabb. Arbetsmarknadsparterna förutsätts träffa kollektivavtal om skiljenämnden. I lag bör anges att kollektivavtalet skall tillämpas även på arbetstagare som inte omfattas av det. Av parternas överenskommelse förutsätts framgå hur skiljenämndens ledamöter utses samt att kostnaderna för tvisteförfarandet skall belasta försäkringsgivaren. Arbetstagaren bör dock bära sin egen rättegångskostnad i det fall han har förlorat målet. Vidare bör i kollektivavtalet föreskrivas att den som så önskar har rätt att utan inskränkning hos försäkringsgivaren utfå skiljedomar.</p>
<p>Vad gäller uppbörd och indrivning av premier föreslås att försäkringsgivaren skall vara hänvisad till vad som gäller på det civilrättsliga området i allmänhet, det vill säga att en exekutionstitel kan utfärdas av kronofogdemyndigheten inom ramen för den summariska processen eller av allmän domstol.</p>
<h2>Tillsyn</h2>
<p>I grunden för förslaget om en lönegarantiförsäkring ligger det regelsystem som gäller för försäkringsverksamhet och som försäkringsbolagen arbetar under. Finansinspektionen utövar tillsyn över den svenska försäkringsverksamheten.</p>
<p>Finansinspektionens verksamhet inriktas på finansiell analys, operativ tillsyn samt tillstånds- och rättsfrågor. Den avser sådana förhållanden som rör försäkringsgivarens förmåga att betala utlovad försäkringsersättning och att infria andra förpliktelser på grund av försäkringsavtal. Finansinspektionen kontrollerar även att försäkringsgivarens verksamhet uppfyller de krav som ställs i lagen. Enligt försäkringsrörelselagen (1982:713) skall skaderegleringen uppfylla god försäkringsstandard. Finansinspektionen granskar således försäkringsgivarens agerande i förhållande till försäkringstagare eller försäkrade i samband med att en skada inträffat. Det gäller bland annat hur snabbt försäkringsgivaren reglerar skadan, om försäkringstagaren eller den försäkrade har fått tillräcklig och tydlig information om hur försäkringen gäller, att det finns väl fungerande rutiner för kontakter med försäkringstagare eller försäkrade exempelvis när det gäller behandling av klagomål.</p>
<p>Finansinspektionens kontroll omfattar däremot inte frågor som rör huruvida försäkringsfall föreligger eller ersättningens storlek. Det är försäkringsgivaren som ansvarar för att underlaget för att bedöma en skada är tillräckligt. Här kommer lönegarantinämnden att ha en viktig roll genom att nämnden föreslås besluta i samtliga ärenden av principiell karaktär, även vid bifall.</p>
<p>Tillsynsmyndigheten för konkurser utövar även i fortsättningen ärendetillsyn över konkursförvaltarnas lönegarantihantering.</p>
<h2>Genomförandet och övergången</h2>
<p>Förslaget innebär genomgripande förändringar, både vad gäller finansieringen och organisationen. Ett genomförande av förslaget lär därför komma att kräva en viss förberedelsetid.</p>
<p>Arbetsgivarna blir skyldiga att betala en premie till lönegarantiförsäkringen. Premien kommer därmed att ersätta den del av arbetsmarknadsavgiften som i dagens system finansierar lönegarantin. Det innebär att arbetsgivarna skall kompenseras genom en minskning av arbetsmarknadsavgiften. Hur stor denna minskning blir preciseras i förhandlingar mellan regeringen och arbetsmarknadens parter.</p>
<p>Övergången från statlig lönegaranti till lönegarantiförsäkring i privat regi får även vissa andra ekonomiska konsekvenser utöver frågan om kompensation i form av sänkt arbetsmarknadsavgift. Även dessa frågor bör tas upp i förhandlingar mellan regeringen och arbetsmarknadsparterna.</p>
