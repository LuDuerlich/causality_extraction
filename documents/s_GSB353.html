<h1>Sammanfattning</h1>
<h2></h2>
<p>Bakgrund</p>
<p>I kapitel 1 redogörs för allmänna utgångspunkter inför uppdraget. Utgångspunkten har varit en koncentration på två huvudfrågor.</p>
<p>Den första frågeställningen avser vilka insamlingstekniker som Statens ljud- och bildarkiv skall använda. Utredaren behandlar i betänkandet om Statens ljud- och bildarkiv skall göra egen inspelning (i direktivet benämnt egen referensbandning). Den andra frågeställningen avser förutsättningarna för det långsiktiga bevarandet av Statens ljud- och bildarkivs analoga samlingar. I detta avseende behandlas vad som krävs för att föra över materialet till digitala medier s.k. migrering.</p>
<p>I kapitel 2 redogörs för Statens ljud- och bildarkivs problembeskrivning. I kapitlet tas upp hur myndigheten ser på migrering av de analoga samlingarna samt ett system med egen inspelning av framför allt vissa televisionskanaler.</p>
<p>I kapitel 3 beskrivs Statens ljud- och bildarkivs verksamhet och organisation. Här redogörs för myndighetens förvärvsverksamhet avseende det leveranspliktiga utbudet och för andra förvärv än lagstadgade. Vidare lämnas en kort beskrivning av bevarandeverksamheten och katalogiseringsarbete. I kapitlet tas även upp tillgängliggörandet och tillhandahållandet samt det internationella samarbetet.</p>
<p>I kapitel 4 ges en översikt över de lagar, som är av betydelse för möjligheterna att samla in, bevara, migrera och tillhandahålla ljud och bild i digital form. Regler i dessa avseenden finns i lagen (1993:1392) om pliktexemplar av dokument, lagen (1960:729) om upphovsrätt till litterära och konstnärliga verk, personuppgiftslagen (1998:204), yttrandefrihetsgrundlagen (1991:1469) och radio- och TV-lagen (1996:844).</p>
<p>Forskningens behov och användning av det audiovisuella källmaterialet behandlas i kapitel 5. Här redogörs för vilka kategorier</p>
<p>av forskare som huvudsakligen begagnar materialet samt hur tillgängligheten kan ökas vid en digitalisering av materialet.</p>
<p>I kapitel 6 lämnas en redogörelse för radio- och televisionsutbudets utveckling. Inströmningen till Statens ljud- och bildarkiv har ökat kraftigt sedan starten år 1979. Sedan televisions- och radiomonopolet upplöstes har en stor mängd radio- och televisionskanaler etablerats. Mycket tyder på att andelen unika produktioner varierar mellan kanalerna och att en stor mängd av utbudet utgörs av repriser.</p>
<p>De frågor som är förknippade kring det långsiktiga bevarandet av ljud och rörliga bilder samt andra tekniska frågor tas upp i kapitel 7. Här beskrivs det fysiska underlaget, de s.k. informationsbärarna, som de analoga upptagningarna är inspelade på. Dessa har relativt kort livslängd. Detta i kombination med att avspelningsutrustningen efter ett antal år inte längre finns att tillgå, gör det nödvändigt att överföra informationen från analog form till digital form, s.k. migrering. I kapitlet tas också upp det internationella samarbetet och kompetenskrav avseende den tekniska sidan av bevarandet.</p>
<p>I kapitel 8 redogörs för de tidigare utredningar som har behandlat frågor om insamling, urval, gallring och pliktleverans av radio- och televisionssändningar.</p>
<p>I kapitel 9 görs en genomgång av verksamheten hos andra aktörer inom ljud- och bildområdet. Här återfinns dels Svenska Filminstitutet, dels de program- och produktionsbolag som sänder och bevarar ljud och rörlig bild. Övriga aktörer som arkivmyndigheter och enskilda arkivinstitutioner m.fl. beskrivs också.</p>
<p>Det samarbete som finns mellan Statens ljud- och bildarkiv, Sveriges Radio AB och Sveriges Television AB beskrivs i kapitel 10. Avtalen om leverans och annat samarbete utgör grunden för samarbetet. Därutöver redogörs för arbetet med en nationell bevarandeplan för rörliga bilder.</p>
<p>Överväganden och förslag</p>
<p>I kapitel 11 redogörs för utgångspunkterna för de förslag som presenteras</p>
<p>I kapitel 12 läggs fram förslag till övergripande riktlinjer för insamling och prioritering. De grundläggande principerna i pliktexemplarslagen skall gälla även i fortsättningen. Kostnaderna för</p>
<p>hantering och lagring av de stora och ökande volymerna kan göra att prioriteringar blir nödvändiga. Vidare föreslås att Statens ljud- och bildarkiv ges i uppdrag att samla in radio- och televisionsprogram genom egen insamling.</p>
<p>Enligt gällande bestämmelser i pliktexemplarslagen skall ett pliktexemplar av film som gjorts tillgänglig för allmänheten lämnas till Statens ljud- och bildarkiv. I kapitel 13 föreslås en ändring av kravet på pliktleverans av film. Förslaget syftar till att filmer skall vara undantagna från leveransplikt, i de fall pliktexemplar av videogram av filmen levereras.</p>
<p>I kapitel 14 föreslås grundläggande riktlinjer för migrering av inspelat material. Material, som inte är dubbletter och som samlats in, föreslås bevaras genom överföring av uppgifterna till nya tekniska system (migrering). För att åstadkomma detta föreslås att ett migreringsprojekt startas för att under en tioårsperiod migrera det insamlade materialet</p>
<p>De ekonomiska konsekvenserna av lämnade förslag redovisas i kapitel 15. Redovisningen avser de kostnader som blir följden av förslaget att Statens ljud- och bildarkiv skall göra egen insamling av radio- och televisionsprogram. Vidare redovisas de kostnader som uppkommer för att bevara materialet i digital form. Det migreringsprojekt som föreslås skall fortgå i tio år för att föra över materialet från analog form till digital form. Migreringsprojektets kostnader redovisas i ungefärliga termer. För att finansiera framlagda förslag presenteras de finansieringskällor som står till buds.</p>
<p>Slutligen återfinns i kapitel 16 författningskommentarer till föreslagna ändringar i lagen (1993:1392) om pliktexemplar av dokumentet.</p>
