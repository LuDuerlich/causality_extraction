<h1>Sammanfattning</h1>
<h2>Utredningens uppdrag</h2>
<p>Utredningens betänkande är ett underlag för den försvarspolitiska berednings- och beslutsprocessen inför försvarsinriktningsbeslutet för perioden 2021–2025. Utredningen ska sammanfattningsvis: bedöma möjligheten att tillföra nya förmågor och materielsystem till Försvarsmakten utifrån beslutad och planerad ny materiel bedöma hur det samlade materielbehovet kan omhändertas vid oförändrade ekonomiska ramar redovisa åtgärder som inte ryms inom oförändrade ekonomiska ramar i prioritetsordning lämna förslag till hur materielförsörjningen kan prioriteras och effektiviseras med syfte att säkra och utveckla den operativa förmågan.</p>
<p>Utredningens prioriteringar är beskrivna på en övergripande nivå. De utgör inte en samlad investeringsplan för Försvarsmaktens långsiktiga materielförsörjning där de årliga materielutgifterna redovisas.</p>
<h2>Grundläggande utgångspunkter</h2>
<p>Regeringen bedömer i den försvarspolitiska inriktningspropositionen (prop. 2014/15:109) att försvarsförmågan bör stärkas. Att öka den operativa förmågan i krigsförbanden och att säkerställa den samlade förmågan i totalförsvaret är det enskilt viktigaste under perioden 2016–2020. Utredningen utgår från att den inriktningen gäller även efter 2020. Försvarsmakten ska enligt regeringen utformas i första hand för att kunna möta ett väpnat angrepp i hög konfliktnivå mot en kvalificerad motståndare.</p>
<p>Utredningen koncentrerar sina överväganden och prioriteringar till de större materielinvesteringar som bedöms mest relevanta inför den försvarspolitiska beredning- och beslutsprocessen för perioden efter 2020.</p>
<p>Försvarsmaktens ekonomiska situation</p>
<p>Flera större materielsystem behöver omsättas och brister behöver åtgärdas i perioden efter 2025. Dessa materielbehov har i betydande delar inte kunnat inrymmas i Försvarsmaktens nuvarande planering.</p>
<p>Utredningen har erfarit att Försvarsmakten på grund av bl.a. fördyringar och omsättningsbehov kommer att behöva prioritera bort materiel efter 2020 för att hålla sig inom en oförändrad ekonomi. Investeringsplanen innehåller något färre materielsystem (motsvarande cirka 1 miljard kronor) än vad som ryms inom den tillgängliga ekonomin fram till och med 2029. Det ekonomiska läget under perioden är ansträngt och det planeringsbara utrymmet är mycket begränsat. Alla inplanerade materielsystem är emellertid inte beställda. Utredningen konstaterar sålunda att det kan skapas ett ekonomiskt handlingsutrymme genom att göra bortprioriteringar av materiel som är planerad men ännu inte beställd, inte minst efter 2025. Den möjligheten är dock mycket begränsad fram till 2025.</p>
<p>Utredningen har erfarit att såväl anskaffningen av ny materiel, vidmakthållandet av befintlig materiel som materielunderhållet av Försvarsmaksorganisation 2016 är underfinansierade i nuvarande planering. Utredningen bedömer att kostnaderna enbart för vidmakthållandet av den befintliga materielen överstiger nuvarande ekonomi med åtminstone cirka 6 miljarder kronor från 2018 till och med 2025.</p>
<p>Utredningen konstaterar att materielunderhållskostnaderna har ökat med över 300 procent från 2012 till 2017 och förväntas öka ytterligare fram till 2025. Utredningen bedömer att det finns risker för ytterligare fördyringar i förhållande till nu liggande planering inom materielanslagen, vilket i sådana fall kommer att kräva omprioriteringar.</p>
<p>Sammantaget kommer detta att påverka förutsättningarna för Försvarsmaktens materielanskaffningar och därigenom Försvarsmaktens operativa förmåga negativt.</p>
<p>Utredningen tar sin utgångspunkt i att den materiel som enligt planeringen ska tillföras Försvarsmakten under perioden 2016 till 2020 har realiserats. Visar det sig däremot att Försvarsmakten, exempelvis i kommande budgetunderlag pekar på problem med att anskaffa och finansiera redan tidigare beslutad eller inplanerad materiel, behövs omprioriteringar eller tillföras ytterligare medel. Dessa omprioriteringar medför att utredningens förslag i så fall behöver vägas mot tidigare inplanerad men ännu inte beställd materiel.</p>
<h2>Utredningens utgångspunkter</h2>
<p>Systembalans  dvs. en balanserad tillgång mellan plattformar, vapen, ammunition, sensorer, ledningssystem och logistik för ett förband eller en förmåga är av betydelse för den operativa förmågan.</p>
<p>Förmågan till omvärldsuppfattning  är central och bör uppnås genom en kombination av markbundna-, sjöburna-, samt luftburna sensorer. Sensorerna behöver bli mer tåliga mot bekämpning. Stridsflyget och marinens korvetter kan ge ett visst tillskott av sensorkapaciteten. Lednings- och sambandssystemen  anpassas för att leda förband i brigad. Markstridskrafterna  bör kunna genomföra strid i hög konfliktnivå mot en kvalificerad motståndare. Bekämpningsförmågan med indirekt eld och stridsfordon är prioriterad.</p>
<p>Marinstridskrafterna  bör utformas för att möta ett väpnat angrepp samtidigt som förmågan att upprätthålla den territoriella integriteten ska öka. Bekämpningsförmågan bör inriktas i första hand mot sjömål där bl.a. ubåtar och landbaserade sjömålsrobotar utgör viktiga resurser. Förmåga till minröjning har betydelse såväl för marinstridskrafterna som för den civila sjöfarten i ett gråzonsskede.</p>
<p>Flygstridskrafterna  bör utformas för att möta ett väpnat angrepp samtidigt som förmågan att upprätthålla den territoriella integriteten vidmakthålls. Förmågan till luftstrid är prioriterad. Av betydelse för stridsflyget överlevnad är bl.a. en förbättrad förmåga till spridning. Den flygoperativa förmågan bör säkerställas under ombeväpningsperioden från JAS 39 C/D till JAS 39 E.</p>
<h2>Utredningens överväganden och förslag till prioriteringar</h2>
<p>Försvarsmaktens investeringsplan för 2018 till 2029 ligger till grund för utredningens överväganden och förslag. Utredningen har gjort sina prioriteringar utgående från att Försvarsmaktsorganisation 2016 i huvudsak bibehålls.</p>
<p>Vid en oförändrad ekonomi</p>
<p>Utredningen konstaterar sammanfattningsvis att Försvarsmaktens materiel efter 2020 vid en oförändrad ekonomi succesivt blir mindre relevant utifrån ställda krav och uppgifter. Den operativa förmågan kan efter hand inte bevaras efter 2020. Försvarsmaktens uppgifter kommer att behöva ses över och ambitionsnivån sänkas för att uppnå nödvändig balans mellan resurser och uppgifter.</p>
<p>Mot den bakgrunden förordar utredningen en senareläggning av den planerade anskaffningen av ett luftvärnssystem med medellång räckvidd. Därigenom frigörs cirka 12 miljarder kronor. Därmed möjliggörs en höjning av den operativa förmågan inom Försvarsmakten som helhet, som annars inte skulle vara möjlig. Med de medel som frigörs föreslår utredningen i stället att vidmakthållandet och materielunderhållet ökas (cirka 5 miljarder kronor), att ytterligare mängdmateriel anskaffas (cirka 5 miljarder kronor), att luftvärn ur förbandsreserven förbandssätts samt att logistikresurserna förstärks (cirka 2 miljarder kronor).</p>
<p>Prioriteringar vid en högre ekonomi – i tre ekonomiska steg</p>
<p>Utredningens förslag syftar till att åstadkomma en så hög operativ förmåga som möjligt för Försvarsmakten som helhet. Eftersom en höjd operativ förmåga och systembalans inte åstadkoms med enskilda materielsystem utan genom en avvägd helhet har utredningen valt att redovisa prioritetsordningen för tre kompletterande ekonomiska nivåer. Vart och ett av stegen bör hållas samman.</p>
<p>För 10-årsperioden 2021 till 2030 föreslås ett tillskott i tre steg. Det första är på cirka 56 miljarder kronor, det andra ytterligare ett tillskott på cirka 65 miljarder kronor (totalt 121 miljarder kronor) samt ett tredje steg om cirka 47 miljarder kronor (totalt 168 miljarder kronor) utöver dagens långsiktiga nivå.</p>
<p>Steg 1  (cirka 56 miljarder kronor) föreslår bl.a. satsningar på vidmakthållandet av materiel samt anskaffning av mängdmateriel och ledningsmateriel i syfte att öka Försvarsmaktens förmåga och undvika de brister som skulle uppstå med nuvarande planering. Vidare prioriteras förbättringar av sjömålsbekämpningsförmågan och förmågan till indirekt eld.</p>
<p>Utredningen föreslår att förslagen nedan (utan inbördes prioritetsordning) genomförs.</p>
<p>Öka vidmakthållandet och materielunderhållet (cirka 10 miljarder)</p>
<p>Anskaffa ytterligare mängdmateriel (cirka 10 miljarder)</p>
<p>Stärk logistikförmågan (cirka 5 miljarder)</p>
<p>Stärk marinstridskrafterna (cirka 7 miljarder)</p>
<p>Stärk förmågan till indirekt eld (cirka 4 miljarder)</p>
<p>Öka luftvärnsförmågan inom markstridskrafterna (cirka 5 miljarder)</p>
<p>Öka handlingsfriheten för stridsflyget (cirka 8 miljarder)</p>
<p>Förbättra ledningsstödsystemen (cirka 3 miljarder)</p>
<p>Öka förmågan till maskering, vilseledning och telekrig (cirka 2 miljarder)</p>
<p>Bibehåll hemvärnets förmåga cirka (2 miljarder).</p>
<p>Steg 1  räcker enligt utredningens bedömning däremot inte för att täcka de materiella behoven i Försvarsmaktsorganisation 2016.</p>
<p>Steg 2  (cirka 65 miljarder kronor) förbättrar framför allt förmågan till luftförsvar men stärker även markstridskrafterna. Det innefattar satsningar på vapen och annan utrustning inom stridsflyget, ökad baserings- och spridningsförmåga, robust sensorkedja samt ytterligare luftvärn. Efter det att förslagen som beskrivits under steg 1 genomförts, föreslår utredningen att förslagen nedan (utan inbördes prioritetsordning) genomförs.</p>
<p>Stärk sensorförmågan (cirka 11 miljarder)</p>
<p>Stärk och bredda UAV-förmågan (cirka 4 miljarder)</p>
<p>Öka förmågan för hemvärnet (cirka 4 miljarder)</p>
<p>Modernisera stridsfordonen och stridsvagnarna (cirka 4 miljarder)</p>
<p>Anskaffa robotluftvärn till Visbykorvetterna (cirka 3 miljarder)</p>
<p>Öka verkan och överlevnad inom flygstridskrafterna (cirka 15 miljarder)</p>
<p>Stärk luftvärnsförmågan inom markstridskrafterna (cirka 10 miljarder)</p>
<p>Anskaffa ytterligare mängdmateriel, vidmakthållande och övrig materiel (cirka 10 miljarder)</p>
<p>Anskaffa ytterligare ammunition (cirka 4 miljarder).</p>
<p>Steg 3  (cirka 47 miljarder kronor) bidrar till en generell förmågeökning inom alla stridskrafter. Förslagen på åtgärder avser olika förbättringar inom samtliga stridskrafter och redovisas nedan (utan inbördes prioritetsordning). Förslagen i det tredje steget bör genomföras först efter att de två tidigare stegen.</p>
<p>Stärk marinstridskrafterna ytterligare (cirka 15 miljarder)</p>
<p>Förbättra överlevnaden för stridsflyget (5 miljarder)</p>
<p>Inför förmågan till markmålsbekämpning med längre räckvidd inom markstridskrafterna (cirka 7 miljarder)</p>
<p>Stärk sensorförmågan ytterligare (cirka 10 miljarder)</p>
<p>Förbättra luftvärnsförmågan ytterligare (10 miljarder).</p>
<p>Utredningen belyser avslutningsvis vissa materiella förutsättningar för att sätta upp fler förband samt listar några större investeringsbeslut som behöver fattas innan 2030 som i så fall omsätts under perioden 2031–2035.</p>
<p>Effektiviteten i Försvarsmaktens materielförsörjning</p>
<p>Utredningen föreslår att behovs-, tillgångs- och differensredovisningen inom materielområdet stärks så att materielsättningen kan bygga på förbandens faktiska behov av materiel. Även studie- och forskningsverksamhet inom materielområdet bör stärkas för att bygga upp kunskaper om framtida materielbehov.</p>
<p>Utredningen föreslår en översyn av försörjningssäkerheten i syfte att ta fram en strategi för hur materielförsörjningsrisker bör hanteras i fred, kris och krig.</p>
<p>Utredningen föreslår att grundliga analyser av möjligheter och risker bör göras inför beslut om internationella materielsamarbeten. Inför sådana beslut bör fördelarna vägas mot riskerna. Utredningen föreslår att förväntade men ej överenskomna intäkter och kostnadsdelningar i samband med exportaffärer, inte ska ingå i investeringskalkylerna. Detta för att undvika att investeringen blir underfinansierad.</p>
<p>Utredningen föreslår en översyn för att klarlägga innebörden av och kostnaderna för de väsentliga säkerhetsintressena. När det gäller dessa föreslår utredningen vidare att de delar av anslagen som budgeteras för stridsflygförmågan och undervattensförmågan redovisas för riksdagen i budgetpropositionerna.</p>
