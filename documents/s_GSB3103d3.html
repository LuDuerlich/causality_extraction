<h1>Sammanfattning</h1>
<h2></h2>
<p>Nedan sammanfattas i punktform förbundens skäl för att habilitering och rehabilitering inte kan ingå i särskilt personligt stöd.</p>
<p>• LSS personkrets skulle i praktiken få tillgång till i stort sett alla hälso- och sjukvårdsinsatser, beroende på den mycket vida definitionen av habilitering och rehabilitering, som en rättighet, utan den gängse medicinska prövningen av behovet.</p>
<p>• Beslutsfattaren när det gäller särskilt personligt stöd som ofta är en administratör kommer att fatta beslut om behandlingsinsatser som kan röra hela hälso- och sjukvården.</p>
<p>• Den funktionshindrade som inte är nöjd med de insatser som erbjuds kan överklaga till domstol. Det blir således jurister som</p>
<p>i sista hand kommer att ta ställning till om och hur det medicinska behovet hos den funktionshindrade ska tillgodoses.</p>
<p>• LSS som rättighetslag kommer att slå in en kil i HSL och bryta den viktiga vårdpolitiska principen om vård på lika villkor för hela befolkningen.</p>
<p>• I en kösituation kommer den som av domstol getts rätt till hälso- och sjukvård att gå före alla andra oavsett hur behoven ser ut. Det betyder att den av Riksdagen fastställda prioriteringsprincipen sätts ur funktion.</p>
<p>• Om det i en framtid skulle bli möjligt för vissa grupper av patienter att till domstol överklaga rätten till hälso- och sjukvård måste personkretsen för denna exklusiva rätt omprövas. LSS är</p>
<p>i sin konstruktion både diagnos- och behovsinriktad. Det innebär till exempel att även mycket lindrigt utvecklingsstörda kan omfattas av lagen p g a lagens konstruktion.</p>
<p>• Om det skulle visa sig att personer med funktionshinder inte får sina behov av hälso- och sjukvård tillgodosedda ska detta åtgärdas inom ramen för hälso- och sjukvårdslagen.</p>
<p>• Om principen om hälso- och sjukvård på lika villkor ska förändras bör detta utredas av en parlamentarisk kommitté.</p>
<p>Utredningens alternativförslag där endast delar av det som är att betrakta som habilitering och rehabilitering ska kunna erhållas som en rättighet enligt LSS medför dessutom att nya gränsdragnings-</p>
<p>problem kommer att uppstå. Vad är att betrakta som medicinsk habilitering och rehabilitering och vad är inte det? Förslaget innebär inte ett förtydligande av insatsen och kommer inte att underlätta för tillämparen.</p>
<p>Vi avvisar således med kraft att habilitering och rehabilitering görs till rättigheter enligt LSS med möjlighet till domstolsprövning. Detta gäller såväl huvudförslaget som alternativförslaget.</p>
<p>Utredningens förslag medför ambitions- och kostnadshöjningar</p>
<p>Utredningens förslag innebär stora ambitionshöjningar när det gäller innehållet i särskilt personligt stöd. En rad nya insatser ska kunna rymmas inom särskilt personligt stöd till exempel habilitering och rehabilitering, punktskrift, psykosocialt stöd och en särskild samordnare. Detta kommer givetvis att innebära betydande kostnadsökningar för huvudmännen som genom finansieringsprincipen ska bestridas av staten.</p>
<p>Vi underkänner utredningens ekonomiska konsekvensanalys. Uppgifter från den praktiska verksamheten borde på ett annat sätt ha fått bilda underlaget.</p>
<p>Ambitions- och kostnadshöjningar</p>
<p>Allt som är en utökning av det som tidigare var rådgivning och annat personligt stöd innebär ökade kostnader för landstingen och kommunerna. Nedan ges i punktform exempel på förslagets ambitionshöjningar. I de flesta fall är insatserna så vagt beskrivna att de kostnadsökningar dessa ger upphov till är omöjliga att beräkna utan ett omfattande arbete.</p>
<p>• Att föra in habilitering och rehabilitering i särskilt personligt stöd kommer att medföra ökade kostnader av flera skäl. Givetvis kommer många ur LSS’ personkrets att vilja få del av habiliterings- och rehabiliteringsinsatser som en rättighet. Detta innebär fler ansökningar och därmed fler utredningar samt en ökning av behandlingsinsatser för landstingen och kommunerna och därmed ökade krav på resurser. Till detta ska läggas den otillräckliga precisering av habilitering och rehabilitering som vi pekat på ovan.</p>
<p>• Närståendes rätt till särskilt personligt stöd inklusive habilitering och rehabilitering kommer också att medföra ökade kostnader. Avgift betalas inte för  LSS-insatser. Om detta kommer att gälla även för närstående är oklart.</p>
<p>• Psykosocialt stöd ska enligt utredningen snabbt kunna erbjudas den enskilde och vid behov även närstående. Utredningen ger ingen närmare definition av vad detta innebär men anger att det handlar om ”ett kvalificerat psykosocialt stöd genom olika former av stödsamtal”. Här finns således exempel på en rättighet som är oklart definierad och där innehållet sannolikt så småningom kommer att klarläggas av de rättsliga instanserna.</p>
<p>• Kommunikation där bland annat punktskrift nämns, kan medföra stora kostnader eftersom det blir en rättighet och kommer att gälla både personkretsen och de närstående. Utöver att tillhandahålla mycket grundläggande kunskaper i till exempel punktskriftsteknik och teckenspråk finns inget ansvar för detta hos landstingen. Härtill ska läggas att det finns ett antal andra alternativa kommunikationstekniker.</p>
<p>• Rörelseträning som till exempel gymnastik, dans och ridning är huvudsakligen nya uppdrag inom ramen för särskilt personligt stöd och kommer att medföra ökade kostnader. Dessa verksamheter ligger snarare inom skolans och fritidssektorns ansvar.</p>
<p>• Kultur och fritid. Den ansvarige huvudmannen ska enligt utredningens förslag ge individuellt stöd för deltagande i ”befintliga aktiviteter som finns i samhället”. Denna insats torde inte ingå i dagens rådgivning och annat personligt stöd. Innehållet är mycket oklart beskrivet.</p>
<p>• Namngiven samordnare. Utredningen föreslår att den som fått insatsen särskilt personligt stöd beviljad ska erbjudas en namngiven samordnare. Samordnaren som bland annat ska ha olika former av nätverkssamordning är en ny typ av befattningshavare som rymmer tidskrävande uppgifter som det beskrivs i utredningsförslaget och kommer därmed att medföra ökade kostnader för landstingen och kommunerna. Ett till exempel på ökade kostnader ges nedan.</p>
<p>• En heltidsanställd samordnare beräknas kunna ha tolv personer som uppdrag under förutsättning att varje person får en insats under i genomsnitt fyra timmar per månad. I Stockholms läns landsting beräknas ca 1 700 personer efterfråga denna insats till en kostnad av ca 68 miljoner kronor per år för ca 136 heltids-</p>
<p>tjänster. Omräknat till hela landet innebär detta en kostnad på 340 miljoner kronor per år.</p>
<p>Kommunernas stora kostnadsökningar för LSS</p>
<p>Handikappomsorgen är den kommunala verksamhet som ökat snabbast under senare år. Bruttokostnaderna för handikappomsorgen, exklusive insatsen rådgivning och annat personligt stöd, har fördubblats under perioden 1997 2002. De har ökat från 17,6 till 34,5 miljarder kronor. Nettokostnaderna, det vill säga de kostnader som kommunerna finansierar själva, har under perioden ökat med drygt 74 procent eller nästan 15 procent per år. Nettokostnaderna uppgick år 2002 till 26,2 miljarder kronor. Till största delen är det kostnaderna för LSS som ökat.</p>
<p>Ökningen av handikappomsorgen både kostnads och volymmässigt innebär att den tränger ut annan kommunal verksamhet.</p>
<p>Vi anser att det i nuvarande läge inte är lämpligt att föreslå förändringar i LSS som innebär ambitionshöjningar och därmed kostnadsökningar. Detta bör endast göras i ett sammanhang då LSS ses över i sin helhet och där även frågan om hur verksamheten bör finansieras tas upp.</p>
