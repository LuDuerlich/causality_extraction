<h1>Sammanfattning</h1>
<h2>Mina grundläggande förslag</h2>
<p>I det här betänkandet föreslår jag att de myndigheter och organisationer som informerar om samhällets sårbarhet, försvar och säkerhetspolitik i ännu högre grad än i dag ska kommunicera med skolan och anpassa informationen till skolans villkor. Det ska göras genom att myndigheter och frivilliga försvarsorganisationer erbjuder skolan attraktivt och effektivt stöd i undervisningen.</p>
<p>Vidare föreslår jag att området information om totalförsvar och information kring samhällets säkerhet, sårbarhet samt krishantering  ska utökas till att omfatta hela skalan av hot, från olyckor som drabbar enskilda och krishantering till ett väpnat angrepp på vårt land och säkerhetspolitik. Samtidigt upplever jag den nuvarande benämningen av området som otymplig och opraktisk. Därför är det lämpligt att införa ett nytt samlingsnamn för det nya större informationsområdet och jag föreslår begreppet samhällets säkerhet.</p>
<p>Mitt tredje grundläggande förslag går ut på att öka samordningen och förbättra uppföljningen av den information som myndigheter och frivilliga försvarsorganisationer lämnar om samhällets säkerhet. Jag föreslår sålunda att Försvarsdepartementet stärker sin kompetens på kommunikationsområdet genom att tillsätta en arbetsgrupp med en ämnessakkunnig som under tre till fem år tar ett samlat grepp kring informationen om samhällets säkerhet. Jag föreslår också att Totalförsvarets informationsråd, som är de berörda myndigheternas samarbetsorgan, förses med ett kansli. Syftet är att stärka rådet och öka möjligheten att samordna, genomföra och följa upp de beslut som fattas av rådet.</p>
<h2>Mer stöd till skolan</h2>
<p>Det behövs tydligare fokus på informationen till skolan eftersom allt färre unga genomför pliktutbildning och den kunskap som tidigare fanns i samhället om totalförsvaret i stor utsträckning därmed riskerar att gå förlorad. Framtidens vuxna kommer att tillhöra en generation som i stor utsträckning inte kommit i direkt kontakt med totalförsvaret. Av de cirka 45 000 som mönstrar varje år genomför nu bara mellan 12 000 och 13 000 värnplikt eller civilplikt. Innan den pågående omstöpningen av försvaret påbörjades gjorde ungefär 40 000 plikttjänst varje år. För att nå fram med information till unga människor blir därför skolan i stor utsträckning den naturliga kontaktytan i framtiden.</p>
<p>Centralförbundet Folk och Försvar har sedan 1997 genomfört säkerhetspolitiska utbildningsspel med gymnasieelever och 2001 inrättades en permanent utbildningslokal på Armémuseum i Stockholm. Denna verksamhet har varit mycket framgångsrik och uppskattad av såväl lärare som elever. Utbildningsspelen upplevs som ett bra stöd i undervisningen och redan i dag deltar cirka 2 800 gymnasieelever årligen i spelen.</p>
<p>Dessutom efterfrågar lärarna praktiska moment, studiebesök och olika typer av simuleringsspel. Interaktiva spel är också en metod för inlärning som blir allt vanligare och som många unga uppskattar.</p>
<p>Med det som bakgrund föreslår jag att de säkerhetspolitiska utbildningsspel som Folk och Försvar genomför med gymnasieelever utökas och används som modell för myndigheternas framtida information till skolorna i årskurs 7–9 och gymnasiet.</p>
<p>Antalet permanenta utbildningsplatser för utbildningsspelen ska enligt mina förslag utökas till fem och ett nytt spel om krishantering ska tas fram för årskurs 7–9. Jag föreslår också att det skapas ett antal mobila utrustningar för utbildningsspelen med syfte att nå dem som inte har möjlighet att komma till de permanenta utbildningsplatserna. Den föreslagna organiseringen är dimensionerad för att kunna nå ungefär hälften av skoleleverna, vilket jag uppfattar som en rimlig ambitionsnivå. För övriga elever kommer skolan att välja andra sätt för utbildningen inom området.</p>
<p>Vidare förslår jag en utökning av den skolinformation som Sveriges Civilförsvarsförbund ger i årskurs 4–6, samt att de frivilliga försvarsorganisationerna får en tydligare roll när det gäller att informera skolelever om samhällets säkerhet.</p>
<h2>Kunskapsspel och direktkontakt med skolan</h2>
<p>Det görs redan i dag bra informationsmaterial om samhällets sårbarhet, totalförsvar och säkerhetspolitik. Problemet är att det används i allt för liten utsträckning, vilket till stor del beror på att informationen inte har anpassats till skolans behov. Myndigheterna och de frivilliga försvarsorganisationerna har svårt att nå ut i skolorna och det är många intressen som konkurrerar om elevernas uppmärksamhet.</p>
<p>De lärare som deltagit i utredningens pilotstudier upplever att totalförsvarsfrågorna är otydliga i dagens skola. Lärarna som intervjuats är dock generellt sett positiva till att undervisa om totalförsvar och krishantering. De tycker däremot att det är viktigt att frågorna inte uppfattas som lösryckta utan integreras i övrig undervisning. Information som riktas till skolan behöver ta hänsyn till detta och vara utformad på skolans villkor.</p>
<p>Om kommunikationssatsningar inom området samhällets säkerhet ska få genomslag behöver samarbetet med skolan fördjupas. Jag föreslår därför att det skapas koncept för dialog mellan myndigheter och skola samt att det ska göras effektivare utvärderingar av informationen.</p>
<p>Informationsarbetet ska utgå från individen. Det är genom att beröra människor som intresse för frågor om samhällets säkerhet skapas, ett intresse som i förlängningen kan skapa folkförankring. Folkförankring handlar i dag om att individen känner tillit till att samhället kan hantera de nya hoten och om att medborgarna förstår sin egen roll i sammanhanget. En grundläggande faktor är kunskap om hur samhället är uppbyggt, hur det styrs och hur krishanteringssystemet fungerar. En annan förutsättning är kunskap om och förståelse för de förhållanden som utgör grunden för allt liv och hur olika faktorer påverkar dessa betingelser.</p>
<p>De övergripande målen för informationen om samhällets säkerhet bör vara att skapa förutsättningar för människor att inhämta kunskap och tillskansa sig ett eget förhållningssätt till frågorna. Därtill bör informationen bidra till att individen förstår sin egen roll och uppgift i försvaret och samhällets krishantering. Informationen i skolorna bör utgå från dessa mål.</p>
<p>Frågorna är komplexa och mångfasetterade vilket ställer höga krav på den utbildningsmetod som används i skolan om eleverna ska få bra utbyte av undervisningen. Det är därför jag förordar den upplevelsebaserade inlärning, som Folk och Försvars utbildningsspel bygger på. Metoden ger eleverna möjlighet att själva tillämpa och pröva de kunskaper som förmedlas i undervisningen. Det ger utrymme för egna reflektioner samtidigt som fakta om samhällets säkerhet sätts in i sitt sammanhang.</p>
<p>Jag föreslår en struktur där informationen för de lägsta åldrarna handlar om hur eleverna klarar sig själva vid till exempel en krissituation. Därefter vidgas perspektivet successivt till närmiljön med kommunens ansvar, vidare till regional och nationell nivå, för att slutligen i gymnasiet nå fram till internationell säkerhetspolitik.</p>
<p>Mina förslag kräver att största delen av de ekonomiska resurser som myndigheterna i dag använder för totalförsvarsinformation förs över till dessa nya sätt att nå ut med information om samhällets säkerhet. Det bör även vara möjligt att föra över medel, till kommunikationen med skolan, som nu används för myndigheternas interninformation. Jag finner det vidare rimligt att omfördela en del av de pengar som i dag brukas för pliktutbildning till informationsverksamheten. Mina motiv för detta är att pliktutbildningen också fyller en informationsfunktion och att det inte alltid är helt enkelt att skilja på vad som är utbildning och vad som är information. De som utbildas med plikt får inte bara en befattningsutbildning utan även information och kunskap om totalförsvaret. När utbildningsvolymerna minskar blir antalet unga som får information på detta sätt färre. En del av de pengar som sparas i och med att färre får pliktutbildning bör användas i kommunikationen med skolan för att kompensera det bortfall av kunskap i samhället som annars blir följden.</p>
<h2>Förändringar i skolans styrdokument</h2>
<p>Jag lämnar i betänkandet förslag till förändringar i skolans styrdokument som syftar till att skapa en grund för hur frågor om samhällets säkerhet ska behandlas i undervisningen.</p>
<p>I skolans nu gällande styrdokument nämns inte begreppen totalförsvar, samhällets krishanteringssystem eller säkerhetspolitik. Det går i och för sig att innehållsmässigt finna stöd för sådan undervisning både i läroplanerna och i kursplanerna. Jag anser dock att skolans ansvar för att kunskapsområdet behandlas i undervisningen uttryckligen bör skrivas in i styrdokument som läroplaner, rektors ansvarslista och kursplaner.</p>
<p>Jag inser emellertid att det inte är via styrdokumenten som en omfattande förändring i klassrummet åstadkoms. Det handlar istället om vilket stöd lärare och elever kan få i undervisningen. Men, för att få ett väl fungerande koncept är det av vikt att även styrdokumenten anpassas till att samhällets säkerhet ska behandlas i undervisningen</p>
<p>Om samhällets säkerhet ska föras in i undervisningen på ett framgångsrikt sätt är jag övertygad om att det måste finnas både stärkt stöd och relevanta krav för undervisning om frågorna. Skyldighet och möjlighet är två spår som ska löpa parallellt och stödja varandra i arbetet gentemot skolan. situationer har inte fått tillräckligt genomslag i samhället. Den klassiska svenska totalförsvarstanken byggde på en logik av samhälleligt stöd till de militära insatser som skulle skydda landets territorium och säkra nationens överlevnad. Vi befinner oss i dag i en situation där det inte är sannolikt med något militärt hot mot Sverige inom de närmsta tio åren, medan andra typer av hot blivit mer aktuella.</p>
<p>Bakgrunden utgörs av Sovjetunionens sammanbrott, en dramatisk teknikutveckling inom bland annat IT, bioteknik och materialteknik samt terrorhandlingar i vår omvärld. Många av dagens och morgondagens svenska säkerhetspolitiska utmaningar kan inte lösas enbart med militära medel. Det krävs istället en rad civila resurser och förmågor för att skydda samhällets vitala funktioner och klara de svåra situationer som kan uppstå. Det som ska skyddas genom vår säkerhetspolitik och våra försvarsansträngningar omfattar inte bara den långa territorialgränsen, enskilda människor eller statsledningen, utan i hög grad det civila samhälle som binder samman befolkningen.</p>
<p>I den situationen är det logiskt att i informationssammanhang lämna det gamla totalförsvarsbegreppet och gå över till det mer relevanta begreppet samhällets säkerhet.</p>
<p>I bästa fall kan det nya begreppet även bidra till att vitalisera informationen kring frågorna och komma bort från en situation där ämnet i hög grad associeras med förhållanden som var aktuella under det kalla kriget. Om begreppet information om samhällets säkerhet används på ett bra sätt finns det mycket goda förutsättningar för att informationsarbetet kommer att bli tydligare och nå fler i framtiden.</p>
<p>Information om samhällets säkerhet bör behandla:</p>
<p>• sårbarhet, skydd och krisberedskap,</p>
<p>• försvar,</p>
<p>• säkerhetspolitik.</p>
<p>Mycket av den information som ges i dag kan genomföras även i framtiden, men med tydligare fokus också på samhällets krishanteringsförmåga, risker, sårbarhet och säkerhet. Detta gäller information från myndigheter såväl som från de frivilliga försvarsorganisationerna.</p>
<h2>Bättre samordning och uppföljning</h2>
<p>Det behövs mer samordning och bättre utvärdering av den information som myndigheter lämnar om samhällets säkerhet. För att åstadkomma det menar jag att Försvarsdepartementets kompetens i informationsfrågor bör stärkas. En annan faktor som leder till högre krav på kommunikationskunnande inom departementet är det minskade antalet unga som genomför pliktutbildning och som betyder att kunskap om samhällets säkerhet i större utsträckning måste förmedlas via information som lämnas i andra sammanhang.</p>
<p>Jag föreslår därför att departementet stärker sin kompetens genom att tillsätta en arbetsgrupp med en ämnessakkunnig som under tre till fem år tar ett samlat grepp kring informationen om samhällets säkerhet. Syftet är att lyfta upp information om samhällets säkerhet på dagordningen och se till att frågorna får utrymme vid exempelvis utformning av regleringsbreven. Med denna arbetsgrupp får myndigheter och organisationer också möjlighet till en efterfrågad stöttande dialog. Försvarsdepartementets arbetsgrupp kan därtill finna nya sätt som tydligare än i dag visar hur väl uppdraget utförs.</p>
<p>Jag föreslår också att Totalförsvarets informationsråd , som är de berörda myndigheternas samarbetsorgan, ska stärkas (i texten kommer rådet fortsatt mestadels att kallas för Informationsrådet).  Mitt förslag innebär att rådet förses med ett kansli som placeras vid en värdmyndighet. Syftet är öka kapaciteten och förmågan att samordna, genomföra och följa upp de beslut som fattas av rådet. I Informationsrådet sker en stor del av samordningen mellan dem som informerar om samhällets säkerhet. Samordningen bidrar till ett effektivt resursutnyttjande och till samstämd information. Behovet av samordning mellan aktörerna är troligen större nu än tidigare eftersom såväl kommunikationsklimatet som själva sakfrågorna har blivit mer komplicerade, samtidigt som området utvidgas till att omfatta samhällets säkerhet. Detta gör det angeläget att stärka Informationsrådets position och dess möjligheter att verka.</p>
<p>Vidare bör ordförandeposten i Informationsrådet rotera mellan myndigheterna. Detta för att omstöpningen av informationsverksamheten ska bli en angelägenhet för alla berörda. Det roterande ansvaret kan även bidra till en kontinuerlig vitalisering av informationsarbetet eftersom nya människor löpande tar hand om den ledande positionen i arbetet.</p>
<h2>Kommunikation med vissa grupper</h2>
<p>Jag har i utredningsarbetet även övervägt hur samhället ska kunna nå fram med informationen till grupper som i mycket ringa omfattning deltar i utbildning med totalförsvarsplikt eller har begränsade kunskaper i svenska eller som genom funktionshinder av olika slag har begränsade möjligheter att delta i samhällets aktiviteter.</p>
<p>För dessa grupper kommer den utvecklade skolinformationen att ha stor betydelse. Jag tror dock att det är nödvändigt att arbeta också på andra arenor för att nå dem som inte fångas upp av skolinformationen.</p>
<p>När det gäller information till kvinnor, som än så länge i liten utsträckning deltar i utbildning med totalförsvarsplikt, kan jag konstatera att det görs en del som är bra. Jag tänker då exempelvis på den verksamhet som Riksförbundet Sveriges lottakårer  genomför, men också på de utbildningar som Folk och Försvar  ger speciellt för kvinnor. Dessa exempel är goda initiativ som givetvis ska fortsätta, men de förslår inte långt. Informationen till kvinnor behöver bli mer omfattande och nå fler. Myndigheterna och de frivilliga försvarsorganisationerna bör därför öka sina ansträngningar på detta område.</p>
<p>Endast små resurser avsätts i dag för att nå personer med begränsade kunskaper i svenska och personer med olika slag av funktionshinder. Totalförsvarets pliktverk är exempelvis den enda av de tillfrågade myndigheterna som redovisar en sammanhållen strategi för hur myndigheten ska agera för att bidra till att öka mångfalden i totalförsvaret. Myndigheterna måste i framtiden göra mer på detta område om inte vissa grupper i samhället också i fortsättningen ska vara utestängda från frågor som rör samhällets säkerhet. Givetvis ska personer med invandrarbakgrund, de med begränsade kunskaper i svenska och funktionshindrade ha samma möjligheter som andra medborgare att inhämta kunskap om och ta ställning till frågor som rör samhällets säkerhet.</p>
<p>Jag föreslår därför att berörda myndigheter får i uppdrag att särskilt beakta att information om samhällets säkerhet också når grupper av personer med begränsade kunskaper i svenska, invandrare och personer med olika slag av funktionshinder. Detta bör uttryckligen framgå av regleringsbrev eller andra styrdokument.</p>
<p>Jag föreslår även att de lokala utbildningssamordnarna, som är de personer som driver utbildningsspelsverksamheten för skolan på regional nivå, ska bedriva uppsökande arbete gentemot dessa grupper. Som en del av mitt förslag ingår att det ska finnas projektmedel att söka för att förbättra och genomföra informationen gentemot dessa grupper. Tanken med projektpengarna är att organisationer ska få möjlighet att pröva vilka metoder och arbetssätt som fungerar för att nå dem.</p>
<h2>Övriga förslag</h2>
<p>Utöver de tre grundläggande förslagen och mina förslag om hur vissa grupper ska nås, innehåller mitt betänkande en rad andra förslag. De flesta av dessa är på ett eller annat sätt kopplade till förslagen om stödet till skolan, det utökade området samhällets säkerhet eller den förbättrade samordningen.</p>
<p>Jag föreslår i betänkandet:</p>
<p>• att informationen om samhällets säkerhet ska ha som övergripande mål att skapa förutsättningar för människor att inhämta kunskap och tillskansa sig ett eget förhållningssätt till frågorna. Därtill bör informationen bidra till att individen förstår sin egen roll och uppgift i försvar och krishantering,</p>
<p>• att informationen om samhällets säkerhet ska omfatta sårbarhet, skydd och krisberedskap, försvar samt säkerhetspolitik,</p>
<p>• att Krisberedskapsmyndigheten ska vara beställare av det nya utbildningsspelet om krishantering som ska tas fram för elever i årskurserna  7–9,</p>
<p>• att Försvarsmakten ska vara beställare av det säkerhetspolitiska spelet som är avsett för eleverna i gymnasiet,</p>
<p>• att Folk och Försvar ska vara utförare av den upplevelsebaserade inlärningen som ska inriktas mot skolans årskurs  7–9 och gymnasiet,</p>
<p>• att Civilförsvarsförbundet ska utöka den upplevelsebaserade inlärningen gentemot elever till och med årskurs 6,</p>
<p>• att Statens räddningsverk ska vara beställare av Civilförsvarsförbundets information till och med årskurs 6,</p>
<p>• att en fakta- och kunskapsnod ska byggas upp där aktörernas webbsidor länkas samman,</p>
<p>• att Myndigheten för skolutveckling ska få i uppdrag att bygga upp fakta- och kunskapsnoden i samverkan med berörda myndigheter,</p>
<p>• att permanenta utbildningslokaler för utbildningsspelen ska utökas till fem och därmed kommer att finnas i Stockholm, Göteborg, Malmö, Umeå och Sundsvall,</p>
<p>• att en myndighet ska ha ett övergripande samordningsansvar för genomförandet av det förändrade informationsarbetet,</p>
<p>• att Totalförsvarets pliktverk också i fortsättningen ska fungera både som beställare och utförare när det gäller information om pliktfrågor,</p>
<p>• att Pliktverkets information ska samordnas med det nya konceptet för information om samhällets säkerhet,</p>
<p>• att Försvarsmaktens rekryteringsinformation ska koordineras med den information som Pliktverket lämnar om värnpliktsutbildningar och plikttjänst,</p>
<p>• att Civilpliktsrådet och Värnpliktsrådet regelbundet bör höras i frågor som berör informationen om pliktfrågor,</p>
<p>• att alla frivilliga försvarsorganisationer som vill delta ska knytas till arbetet med att informera om samhällets säkerhet,</p>
<p>• att de frivilliga försvarsorganisationerna anpassar sin information till skolans villkor,</p>
<p>• att de frivilliga försvarsorganisationernas representanter får möjlighet att certifiera sig som informatörer,</p>
<p>• att Krisberedskapsmyndigheten, Försvarsmakten och Försvarshögskolan får i uppdrag att utforma riktlinjer för hur certifieringen av de frivilliga försvarsorganisationernas skolinformatörer ska genomföras och administreras,</p>
<p>• att Statens räddningsverk svarar för certifieringen av Civilförsvarsförbundets skolinformatörer,</p>
<p>• att Försvarsmakten svarar för certifieringen av Folk och Försvars utbildningsspelledare,</p>
<p>• att samordningsansvaret för informationen om samhällets säkerhet ska ligga på Styrelsen för psykologiskt försvar,</p>
<p>• att det skapas ett forum där de informationsansvariga på myndigheter och frivilliga försvarsorganisationer får tillfälle att föra policydiskussioner med departementsföreträdare kring vad informationen ska omfatta och vilket syfte den ska ha,</p>
<p>• att policydokument regelbundet tas fram av aktörerna där man enas om vilken inriktning informationen ska ha,</p>
<p>• att myndigheternas rutiner för utvärdering av informationen utvecklas och samordnas och att ansvaret för det läggs på den myndighet som ovan föreslås få samordningsansvaret,</p>
<p>• att det skapas ett forum för dialog mellan myndigheterna och målgrupperna och att ansvaret för det läggs på den myndighet som ges samordningsansvaret,</p>
<p>• att Informationsrådet i högre grad än i dag involverar andra än myndigheternas informationschefer i rådets arbete,</p>
<p>• att Informationsrådet får ett kansli och att Styrelsen för psykologiskt försvar blir dess värdmyndighet,</p>
<p>• att Informationsrådets kansli bemannas med personal från de berörda myndigheterna,</p>
<p>• att myndigheterna avdelar totalt 11 miljoner kronor per år till information om samhällets säkerhet samt att detta finansieras inom nuvarande budgetramar och är exklusive personalkostnader,</p>
<p>• att 5 miljoner kronor per år förs över från dagens pliktutbildning till information om samhällets säkerhet,</p>
<p>• att Krisberedskapsmyndigheten och Försvarsmakten ska säkerställa att redovisningen blir tydligare från de frivilliga försvarsorganisationerna av hur mycket som satsas på information.</p>
