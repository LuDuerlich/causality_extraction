<h1>Sammanfattning av utredningens förslag</h1>
<h2></h2>
<p>Denna utredning lämnar en rad förslag som syftar till att förbättra situationen för internationella organisationer som bedriver verksamhet i Sverige. Särskilt fokus ligger på att förbättra förhållandena för de anställda och deras familjemedlemmar. Förslagen kan ses som steg mot en mer aktiv och framåtsträvande svensk värdlandspolitik som syftar till att höja attraktionskraften för internationella organisationer att bedriva verksamhet här.</p>
<p>Utifrån detta perspektiv föreslår utredningen en huvudregel innebärande att tjänstemän hos organisationerna och deras familjemedlemmar i avtalen skall vara undantagna svensk socialförsäkring. Dessutom införs en kompletterande regel som ger organisationerna möjlighet att låta en tjänsteman vara ansluten till det svenska socialförsäkringssystemet, vilket inbegriper pension. Vid en sådan anslutning erlägger organisationen socialförsäkringsavgifter för tjänstemannen i fråga.</p>
<p>Familjemedlemmar till tjänstemän hos Världssjöfartsuniversitetet (WMU) och Internationella institutet för demokrati och fria val (IDEA) skall ha rätt till barnbidrag och flerbarnstillägg om de uppfyller kriterierna för bosättningsbaserade socialförsäkringsförmåner i Sverige. De särskilda undantag som finns i respektive organisations överenskommelse tas bort och en enhetlig reglering införs därmed för organisationerna.</p>
<p>Ovan nämnda förslag förutsätter att regeringen initierar sådana ändringar i respektive överenskommelse medan följande förslag föranleder ändringar i nationell lag.</p>
<p>Utländska personer med anknytning till internationella organisationer med verksamhet i Sverige skall få bättre möjligheter att utföra bl.a. vardagliga transaktioner genom att de tilldelas personnummer.</p>
<p>En ändring till vad som är gängse praxis internationellt införs vad gäller barns möjligheter att kostnadsfritt få gå i skola. Barn och ungdomar vars föräldrar arbetar hos de internationella organisationerna skall således ha rätt till kostnadsfri kommunal grundskola och gymnasieskola. Barnomsorg och förskola skall också tillhandahållas barn vars föräldrar arbetar hos de internationella organisationerna enligt den subventionerade taxa som normalt gäller.</p>
<p>Utländska anställda hos organisationerna och deras familjemedlemmar skall få rätt till kostnadsfri utbildning i svenska för invandrare.</p>
<p>Regler som skyddar de anställdas sjukpenninggrundande inkomst och föräldrapenning under en övergångsperiod förordas. Det pågående arbetet med att reformera det svenska socialförsäkringssystemet har dock föranlett att förslaget överlämnats till Socialförsäkringsutredningen och att något konkret förslag inte lämnats i detta betänkande.</p>
<p>Därtill har utredningen gjort en rad rättsliga överväganden rörande bl.a. hälso- och sjukvård, arbetslöshetsförsäkring och arbetstillstånd. I betänkandet konstateras bl.a. att anställda som är svenskar eller bosatta i Sverige före anställningen är berättigade till svensk subventionerad hälso- och sjukvård. Inom området arbetslöshetsförsäkring konstateras att hinder inte föreligger för organisationernas anställda att uppbära arbetslöshetsersättning på samma villkor som övriga arbetstagare vid händelse av arbetslöshet.</p>
<p>När det gäller arbetstillstånd för de anställdas familjemedlemmar förordas att UD ger ut tydligare information om ansökningsförfarandet.</p>
<p>I samband med att Sverige ingår överenskommelser med internationella organisationer föreslås att avtalens innebörd kommenteras i författningskommentarer i propositionerna som ligger till grund för riksdagens godkännande av överenskommelserna. Syftet med detta är att minska riskerna för felaktig tillämpning av avtalen i nationell rätt.</p>
<p>Nu nämnda rättsliga överväganden föranleder inte några förslag till ändring av lag.</p>
<p>Utredningen förordar en aktiv svensk värdlandspolitik. Som ett led i denna politik skall det inrättas en särskild samordnare som sköter kontakten med organisationerna, samt ansvarar för den framåtriktade planeringen av svenska insatser för att främja Sveriges ställning som värdland för internationella organisationer.</p>
<p>Utredningsuppdraget och dess genomförande</p>
<p>I fråga om utredningsuppdrag och dess bakgrund hänvisas till regeringens beslut den 14 april 2005, direktiv 2005:43, som i sin helhet framgår av bilaga 1.</p>
<p>Utredningsarbetet har genomförts genom intervjuer med fem organisationer som har säten i Sverige. Dessa är Östersjöstaternas råds sekretariat (CBSS), Europeiska kommissionens ständiga representation, Organisationen för det globala nätverket för vattenfrågor (GWPO), Internationella institutet för demokrati och fria val (IDEA) och Världssjöfartsuniversitetet (WMU).</p>
<p>Utredningen har besökt Schweiz, Tyskland och Belgien för den komparativa delen av uppdraget.</p>
<p>Samråd har skett med Invest in Sweden Agency (ISA), Länsstyrelsen i Stockholms län och företrädare för kommunala näringslivsintressen i Stockholm, Göteborg och Malmö. Upplysningar har dessutom inhämtats löpande från relevanta myndigheter.</p>
<p>Utredningen har även arbetat med en översyn av vissa immaterialrättsliga frågor som regleras i lagen (1970:498) om skydd för vapen och vissa andra officiella beteckningar. Arbetet har lett till att berörd organisation kan lösa dessa frågor på sådant sätt att övervägandena inte behöver redovisas i detta betänkande.</p>
<p>Utredningen har hållit sex expertsammanträden. Värdefulla synpunkter har lämnats av ministern Vollrath Tham och departementssekreteraren Gustaf Lind. Konsulten Peter Rohmée har också bidragit med material och viktiga synpunkter på svensk värdlandspolitik.</p>
<h2>Introduction and summary</h2>
<p>Intergovernmental cooperation</p>
