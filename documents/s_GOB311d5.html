<h1>Sammanfattning (in Swedish)</h1>
<h2></h2>
<p>Syftet med denna rapport är att analysera den relativa effektiviteten och produktivitetsutvecklingen inom svensk bankverksamhet. Rapporten inehåller dels en redovisning av ett antal tidigare studier av svensk bankverksamhet, dels vissa nya resultat. På metodsidan utnyttjas olika typer av frontfunktionsanalys, speciellt s.k. stokastiska frontfunktioner samt DEA (Data Envelopment Analysis).</p>
<p>Det stora problemet vid mätning av banksektorns produktivitet är hur produktionen ska definieras och mätas. Utgör inlåningskonton input eller output i bankverksamheten? Mäts banktjänster bäst genom antalet konton och transaktioner eller värdet på dessa? Är hanterandet av konton verkligen den mest betydelsefulla prestationen i bank-verksamhet? Är det inte istället bankernas roll som förmedlare av kredit från sparare till investerare som, samhällsekonomiskt sett, är den viktigaste prestationen? Och hur ska i så fall denna mätas?</p>
<p>Vid analys av bankers produktion är det två huvudansatser som dominerar i litteraturen med avseende på vilka aspekter som studeras:</p>
<p>• produktionsansats (tjänste- eller förädlingsvärdeansats)</p>
<p>• förmedlingsansats (tillgångsansats)</p>
<p>I produktionsansatsen betraktas banker som producenter av inlåning, utlåning och andra tjänster med hjälp av arbetskraft och kapital. I denna ansats utgör antalet inlåningskonton, antal utestående lån, antal valutatransaktioner etc. outputvariabler. I förmedlingsansatsen betraktas banker som hopsamlare av kapital som sedan omvandlas och förmedlas till lån och andra tillgångar. Volymen i kronor på inlåningskonton och utlåning utgör här output och rörelsekostnader och räntor input i produktionsprocessen. Någon exakt klar gräns mellan de två ansatserna existerar dock inte, utan valet av variabler bestäms nog oftare av tillgängligheten snarare än av ansatsen.</p>
<p>En viktig fråga är hur skillnader i effektivitet mellan produktionsenheter ska tolkas. Det är då viktigt att notera att effektivitet som det här definierats är ett mått på avståndet från en enhet till en bestpractice front och inte ett mått på någon ”högre form” av effektivitet. Det är också viktigt att notera att vi här endast beaktar resursinsats och produktion i mer eller mindre fysiska termer. Effekter av varierande produktpriser eller faktorpriser, lönsamhet eller avkastning ligger utanför analysen. Med vissa reservationer kan vi säga att en effektivitetsanalys kan ge en indikation på enheternas relativa konkurrenskraft på en konkurrensutsatt marknad. Detta innebär att inom starkt reglerade sektorer eller sektorer med svag konkurrens kan korrelationen mellan effektivitet och lönsamhet vara mycket svag. Goda finansiella nyckeltal kan lika gärna vara ett uttryck för monopol-makt som för effektivitet</p>
<p>Rapportens huvudresultat kan sammanfattas på följande sätt:</p>
<p>• Det existerar ingen generell samsyn i litteraturen när det gäller definitionen av vad som ska klassificeras som producerade tjänster i bankverksamhet och vad som är att betrakta som insatsfaktorer. Det finns en stor variation mellan olika studier. Även inom de två dominerande ansatserna, produktionsansatsen och förmedlingsansatsen finns det en betydande variation i val av tjänsteproduktionsvariabler och insatsfaktorsvariabler. Eftersom de empiriska resultaten inte tycks vara speciellt robusta när det gäller val av variabler på output- och inputsidan utgör naturligtvis detta ett problem vid tolkningen av de empiriska resultaten och vid jämförelser mellan olika undersökningar.</p>
<p>• Ett generellt resultat när det gäller bankeffektivitet och produktivitetsförändringar är att resultaten tycks vara mycket känsliga för variationer i servicevolymerna, dvs.  kapacitets-utnyttjandet. I de studier som uppmärksammas i denna rapport gäller det speciellt för produktivitetsförändringar på bankkontors-nivån, där produktiviteten varierar mycket starkt mellan åren, väl korrelerad med variationer i tjänstevolymen. Detta visar sig också vara fallet under åren efter bankkrisen. Produktivitetsutvecklingen på fronten övergår i en produktivitetstillbakagång efter 1992. A priori skulle man förvänta sig en kraftig rationaliseringsfas med snabb produktivitetsökning. Det som förklarar resultaten är istället den anpassning av hushållens och företagens portföljer som blev resultatet av den kraftiga ökningen i realräntan med omfattande återbetalning av lån och lägre efterfrågan på nya lån. Bankerna hade uppenbarligen inte mö jlighet att anpassa arbetskraft och andra insatsfaktorer i proportion till förändringarna på tjänstevolymsidan.</p>
<p>• Effektivitetsanalysen av de svenska bankerna 1996 illustrerar resultatens känslighet med avseende på valet av variabler. Å ena sidan visar sig valet mellan arbetskraftskostnader och arbetstimmar ha endast obetydlig effekt på effektivitetsfördelningen. Å andra sidan visar sig resultaten vara mycket känsliga för inlemmandet eller utelämnandet av nettoprovisioner som en tjänstevariabel. Medan resultaten för de kommersiella bankerna inte påverkas nämnvärt har denna variabel mycket stor effekt på ett antal sparbankers effektivitetsmått.</p>
<p>• I ett skandinaviskt perspektiv var den svenska banksektorn 1990 betydligt mera produktiv än såväl den finska som den norska och danska banksektorn. Denna slutsats gäller också för de största bankerna. Det stora gapet mellan svensk och finsk genomsnittsproduktivitet beror i huvudsak på effektivitetskomponenten, även om Sverige också hade ett teknologiskt försteg.</p>
<p>• Vid en jämförelse mellan ett stort antal europeiska affärsbanker visar sig den genomsnittliga effektivitetsnivån för de svenska affärsbankerna ligga på andra plats från botten, både i en tvåfaktormodell och i en arbetseffektivitetsmodell. Det är då viktigt att här komma ihåg att analysen är begränsad endast till ett antal affärsbanker i varje land samt till ett fåtal variabler.</p>
<p>• I allmänhet visar det sig vara mycket stor variation i effektivitet mellan olika banker både inom och mellan länder. Jämfört med många andra branscher kan man också à priori förvänta sig en lägre effektivitet och en större spridning i effektivitet i banksektorn och ett större avstånd mellan de mest effektiva och de minst effektiva bankerna. En viktig orsak till detta är det relativt låga konkurrenstrycket i banksektorn i kombination med en blandning av banker med olika typer av ägare och målsättningar, affärsbanker, kooperativa banker och stiftelser utan vinstsyfte, börsnoterade och icke börsnoterade företag. Närliggande orsaker är också den regleringsstruktur som bankerna möter i olika länder och som ytterligare kan öka avståndet mellan de mest effektiva och minst effektiva enheterna.</p>
<p>• Vid en bedömning av den svenska banksektorns internationella konkurrenskraft kan konstateras att samtliga länder uppvisar en stor spridning mellan de mest effektiva och de minst effektiva bankerna. Å andra sidan tyder resultaten på att den svenska banksektorns genomsnittsproduktivitet är relativt låg jämfört med övriga EUländers. I ett nordiskt perspektiv tycks dock den svenska banksektorns produktivitet klart överstiga såväl den finska som den norska och i vissa fall även den danska.</p>
