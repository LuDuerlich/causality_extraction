<h1>Stöd till</h1>
<h2>hälsobefrämjande tandvård del 2</h2>
<p>Delbetänkande av Utredningen om ett nytt tandvårdsstöd för vuxna</p>
<p>Stockholm 2006</p>
<h2>Till statsrådet Ylva Johansson</h2>
<p>Genom regeringsbeslut den 1 december 2005 bemyndigades statsrådet Ylva Johansson att tillkalla en särskild utredare med uppdrag att lämna förslag till ett nytt tandvårdsstöd för vuxna.</p>
<p>Den 5 december 2005 förordnades undertecknad, generaldirektören för Försäkringskassan, Curt Malmborg som särskild utredare. Som huvudsekreterare förordnades den 15 december 2005 kanslirådet vid Finansdepartementet Sofia Wallström. Som utredningssekreterare förordnades den 15 december 2005 försäkringsansvarige Lars Olsson, Försäkringskassan, den 1 januari 2006 stabsjuristen Birgitta Rosengren, Försäkringskassan och ekonomen Albin Kainelainen, LO samt den 15 februari 2006 ekonomen Mårten Hultin, Finansdepartementet. Ekonomen Pontus Johansson, Socialdepartementet, var utredningssekreterare under perioden 1 januari–1 mars 2006.</p>
<p>Den 22 december 2005 förordnades som sakkunniga departementssekreteraren Helena Santesson Kurti, Socialdepartementet, rättssakkunniga Hanna Asp, Socialdepartementet, departementssekreteraren Torkel Nyman, Finansdepartementet och departementssekreteraren Tobias Nilsson, Finansdepartementet. Som experter förordnades den 22 december 2005 övertandläkaren Urban Allard, Socialstyrelsen, övertandläkaren Jan Håkansson, Försäkringskassan, utvecklingschefen Christer Lindblom, Folktandvården i Kalmar län och den 31 januari 2006 universitetslektorn Pia Andersson, Högskolan i Kristianstad. Utredningen har även knutit till sig en referensgrupp bestående av företrädare för vårdgivare och yrkesgrupper. Utredningens assistent är Lena Enstam.</p>
<p>Jag överlämnar härmed delbetänkandet Stöd till hälsobefrämjande tandvård del 2 (SOU 2006:71). Jag ansvarar ensam för utredningens förslag och andra ställningstaganden. De sakkunniga och experterna har medverkat med sina kunskaper inom respektive område, lämnat viktigt underlag och givit värdefulla synpunkter under utredningsarbetets gång.</p>
<p>Utredningsarbetet avseende delbetänkandet är härmed slutfört.</p>
<p>Stockholm i juni 2006</p>
<p>Curt Malmborg /Sofia Wallström</p>
<p>Mårten Hultin</p>
<p>Lars Olsson</p>
<p>Birgitta Rosengren</p>
<p>Albin Kainelainen 5.7 Erfarenheterna från högkostnadsskydd avseende 12.3 Författningskommentarer till ändringarna i förordningen (1980:995) om skyldighet för</p>
<h2>Begrepp och definitioner</h2>
<p>Med tandvårdsstöd menar utredningen i detta delbetänkande det tandvårdsstöd som staten och landstingen ansvarar för. När beskrivningen gäller den del av tandvårdsstödet som administreras av Försäkringskassan används begreppet det statliga tandvårdsstödet.</p>
<p>Utredningen använder begreppet vårdgivare i betydelsen fysisk eller juridisk person som yrkesmässigt bedriver tandvård. De personer som konsumerar tandvård kallas i detta betänkande för patienter.</p>
<p>I detta betänkande används begreppet vårdgivarens pris i betydelsen det pris som vårdgivaren tar för att utföra en behandling. Detta kan betalas av patienten och/eller det offentliga.</p>
<p>När utredningen använder begreppet patientens pris är det i betydelsen det pris som patienten betalar, dvs. vårdgivarens pris med avdrag för ersättningen från det statliga tandvårdsstödet.</p>
<p>Med tandvårdsersättning menas ersättning från det statliga tandvårdsstödet.</p>
<p>Utredningen använder i detta betänkande begreppet tandhälsa synonymt med begreppen oral hälsa och munhälsa.</p>
<p>Utredningen använder i detta betänkande begreppet capitation som en beskrivning av ett tandvårdssystem där vårdgivaren får fast summa per patient den har behandlingsansvaret för.</p>
<p>När utredningen i detta betänkande använder begreppet styckepris ersättning syftar utredningen på ett ersättningssystem där vårdgivarens ersättning baseras på hur många och vilka åtgärder den utför.</p>
<p>Begreppet tandvård till fast pris används i detta delbetänkande som en beskrivning av ett system där vårdgivaren får en statlig ersättning per patient och patienten betalar en fast avgift till vårdgivaren. Patientens avgift till vårdgivaren kan variera på grund av bedömt vårdbehov.</p>
<p>Abonnemangstandvård erbjuds av en del vårdgivare och innebär att ett avtal tecknas mellan vårdgivare och patient. Detta innebär att patienten får tandvård under två års tid till ett fast pris, ofta angivet som ett pris per månad. Priset varierar för olika patienter och grundar sig på det tandvårdsbehov som vårdgivaren bedömer att den enskilde patienten har (riskbedömning).</p>
<p>Begreppet behandlingsomgång används i samband med protetiska åtgärder och tandreglering. En behandlingsomgång omfattar vård som planerats vid samma tillfälle och eventuellt ytterligare behov som uppkommit senare. En behandlingsomgång omfattar högst 12 månader.</p>
<p>I detta betänkande används begreppet åtgärd med respektive åtgärdsnummer. Dessa är hämtade från bilagan till förordningen om tandvårdstaxa samt bilagan till RFV:s föreskrift 1998:35.</p>
<p>Med latituder menas i detta betänkande att vårdgivaren har olika priser för samma åtgärd beroende på svårighetsgraden vid utförandet.</p>
<p>Odontologiska begrepp</p>
<p>Anamnes  – patientens beskrivning av sin sjukdom och hur den uppstod.</p>
<p>Approximalyta  – den yta på tandkronan som är vänd mot tanden framför eller bakom i tandbågen.</p>
<p>Avtagbar protetik  – tandproteser som patienten själv kan ta ur munnen och sätta tillbaka.</p>
<p>Bastandvård  – grundläggande undersökning, enklare förebyggande och reparativ behandling av befintliga tänder, rotbehandlingar, akuttandvård och viss kirurgi.</p>
<p>Behandlingsomgång  – används i samband med protetiska åtgärder och tandreglering. En behandlingsomgång omfattar vård som planerats vid samma tillfälle och eventuellt ytterligare behov som uppkommit senare. En behandlingsomgång omfattar högst 12 månader. Tidsgränsen gäller inte om behandlingen endast omfattar tandreglering.</p>
<p>Bro  – fast sittande protetisk konstruktion som enbart belastar patientens egna tänder alternativt implantat.</p>
<p>Fyllning  – lagning av hål i en tand, oftast med plastiskt material.</p>
<p>Gingivit  – Tandköttsinflammation.</p>
<p>Grav parodontit  med pågående aktiv sjukdomsprocess – förlust av minst en tredjedel av tandbenet och tandköttsfickor överstigande 6 millimeter som blöder vid upprepad sondering.</p>
<p>Helprotes  – avtagbar protes, löständer, som ersätter tänderna i en tandlös käke.</p>
<p>Infektionsfri –  Munhåla som är fri från karies, tandlossning eller käkbensinfektioner.</p>
<p>Intakta tänder  – orörda oskadade tänder.</p>
<p>Implantat  – skruvar av titan som opereras in i käkbenet och som konstgjorda tänder kan förankras vid.</p>
<p>Karies  – tandröta, hål i tänderna.</p>
<p>Parodontit  – inflammation i tandens upphängningsapparat, s.k. tandlossningssjukdom.</p>
<p>Plack  – bakteriebeläggning, på tänderna. Kan orsaka tandlossning och karies.</p>
<p>Primärkaries  – Tandröta, hål i tand på tidigare olagad tandyta. Premolar  – främre kindtand, tand nummer 4 och 5, räknat från mitten av tandraden.</p>
<p>Protetik  = oral protetik. Den del av odontologin som behandlar problem rörande ersättning av tänder och käkar.</p>
<p>Pulpa  – mjukvävnad som ligger centralt i tanden och består av blodkärl och nerver.</p>
<p>Rehabilitering  – återskapande av tuggförmåga.</p>
<p>Restaurerande insatser  – se reparativ tandvård (återupprätta, återställa).</p>
<p>Reparativ tandvård  – lagning och reparation av tänder. Sekundärkaries  – Tandröta, hål i tand i anslutning till tidigare lagning.</p>
<p>Tandsten  – förkalkat plack, fäster så hårt vid tanden och/eller i tandköttsfickan att endast tandvårdspersonal kan avlägsna den. Kan delas upp i Salivsten – Synlig tandsten, tandsten över tanköttsranden och Subgingival tandsten – finns under tandköttsranden.</p>
<p>Tvåstegsbehandling  – behandling som kräver en andra operation efter inläkningstiden vid implantatbehandling.</p>
