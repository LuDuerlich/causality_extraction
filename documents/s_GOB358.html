<h1>Sammanfattning</h1>
<h2>Det behövs en debatt om jämställdhet och IT</h2>
<p>Jämits delbetänkande handlar om att visa att IT som teknik är en manlig domän, trots att dess användningsområde lika mycket fyller kvinnors som mäns behov. Att makt upprätthålles genom att män har tolkningsföreträde i frågor om utveckling och användning av IT. Att makt kan upprätthållas på olika sätt, genom språk, genom att kvinnors sätt att ta sig an teknik nedvärderas, genom att kvinnor väljer bort teknik och genom att män i praktiken kvoterar bort kvinnor. Att så är fallet visar sig genom det faktum att de tekniska utbildningarna och IT-branschen fortfarande är starkt mansdominerad. Det handlar därför om att vilja förändra gamla mönster och att hitta vägar till förändring.</p>
<p>Jämits mål är att det är vi, kvinnor och män, som gemensamt skall styra IT-utvecklingen.</p>
<h2>IT och jämställdhet</h2>
<p>Informationsteknik (IT) brukar ses som en samlad beteckning för så skilda tekniker, som telefon, mobiltelefon, radio, tv, fax, datakommunikation via e-post och Internet, datasystem och elektroniska faktureringssystem. De senaste 5–10 åren har den tekniska utvecklingen dessutom gett förutsättningar för en sammansmältning av dessa tidigare åtskilda tekniska system. Ingen förundras idag över att använda datorn som telefon eller tv:n som dator. Men det är också ett system där ägandeform, organisation och regelverk avgör utvecklingen.</p>
<p>Både jämställdhet och jämlikhet är begrepp som rör obalanser mellan människor och handlar om makt, inflytande och inkomster m.m. Jämlikhet  handlar om social och ekonomisk rättvisa mellan människor och grupper. Jämställdhet  handlar om rättvisa mellan könen.</p>
<p>Vid FN:s kvinnokonferens i Peking 1995 utsågs Sverige till världens mest jämställda land. Kvinnomaktutredningen konstaterade i sitt slutbetänkande Ty makten är din ...  (SOU 1998:6) att detta var smickrande och förmodligen korrekt, men anledningen var bara att det var mycket sämre på de flesta andra håll i världen. Sverige är inte ett jämställt land. Jämit anser att IT-utvecklingen inte har gjort saken bättre. Kravet på både kvinnors och mäns delaktighet i IT-utvecklingen är därför högst aktuell.</p>
<h2>Kvinnor och män inom IT-området</h2>
<p>Jämit har i sin kartläggning kunnat konstatera att IT-sektorn i allt väsentligt leds och domineras av män och att klyftan mellan kvinnors och mäns möjligheter till inflytande över IT-utvecklingen vidgas.</p>
<p>Andelen kvinnor är låg inom vissa IT-branscher och det finns få kvinnor i ledande positioner i börsnoterade IT-företag.</p>
<p>Kvinnor har generellt sett högre utbildning än män. 15 % av samtliga förvärvsarbetande år 1997 var kvinnor med eftergymnasial utbildning jämfört med 13 % män.</p>
<p>Det finns få kvinnor med hög utbildning inom IT-branschen. Av alla som 1997 förvärvsarbetade inom vissa IT-branscher var 48 % män med eftergymnasial utbildning medan endast 14 % var kvinnor.</p>
<p>Av de anställda inom barnomsorgen är 95 % kvinnor. I grundskolan är nästan 75 % av lärarna kvinnor. På gymnasiet är fördelningen mellan män och kvinnor relativt jämn, andelen manliga lärare är dock något högre.</p>
<p>Fördelningen pojkar och flickor inom de två största programmen på gymnasiet, det samhällsvetenskapliga och det naturvetenskapliga programmet, visar på att pojkar och flickor väljer enligt traditionella mönster. Endast 16 % av eleverna på den tekniska grenen är flickor.</p>
<p>Fler kvinnor än män har högskoleexamen. Ca 60 % av samtliga som tog högskoleexamen år 1998 var kvinnor</p>
<p>Fler män än kvinnor har ADB och systemvetenskaplig examen. Dessutom har andelen kvinnor minskat något från läsår 1991/92, 46 % till läsår 1998/99, 34 %.</p>
<p>Fler män än kvinnor har civilingenjör – datateknisk examen. Andelen kvinnor som utexaminerats från civilingenjörsutbildningens datatekniska inriktning har legat mellan 5–11 % fr.o.m. läsår 1989/1990 t.o.m. läsår 1998/99.</p>
<p>Fler män än kvinnor är aktiva inom forskningen. Hösten 1998 var 41 % av de aktiva forskarstuderande kvinnor. Andelen kvinnor på de nyantagna tekniska forskarutbildningarna var 26 % år 1998.</p>
<h2>Gamla strukturer måste förändras</h2>
<p>Samhället styrs av såväl synliga som osynliga strukturer. Det handlar om kulturella, tekniska, organisatoriska, ekonomiska, sociala och juridiska strukturer, som alla på ett eller annat sätt bidrar till hålla kvar ett ojämställt samhälle.</p>
<p>För att kunna förändra gamla mönster måste vi synliggöra hur olika strukturer tar sig uttryck i vårt vardagsliv, i skolan och på arbetet. Ett av de viktigaste medlen för att synliggöra strukturer och normer som upprätthåller ojämlika förhållanden är att män och kvinnor ges tillträde till samhällets alla sektorer och finns representerade på alla nivåer. Statistik är ett annat medel för att synliggöra strukturer.</p>
<h2>Våga tala om makt!</h2>
<p>Att på djupet förändra ett ojämställt samhälle handlar om att ifrågasätta hela det mönster som vi alla är delaktiga i att upprätthålla. Så stort och så svårt är det. Det handlar om att starta en debatt om det som frågan egentligen handlar om, maktfördelningen mellan könen.</p>
<h2>”Avköna tekniken ...”</h2>
<p>Tekniken är ett mansdominerat område. Detta outtalade, grundläggande värdeomdöme har kommit att styra teknikutvecklingen fram till dags dato och gäller alltjämt.</p>
<p>Ulf Mellström skriver i sin bok Män och deras maskiner  om den kulturellt och symboliskt starka kopplingen som finns mellan män och maskiner. Det är genom att män har denna symboliska makt över teknologin som de också har makt att definiera vad tekonologi är, menar Mellström.</p>
<p>Lena Sommestad visar i sin avhandling Från mejerska till mejerist  också på teknikens symboliska makt. Men här utifrån en omvänd process när mejeriarbetet övergick från att ha varit ett typiskt kvinnligt yrke till att bli ett manligt dominerat yrke. Det var den nya teknikens införande som gjorde dels att yrkets status steg, dels att kopplingen till män och maskulinitet nu blev möjlig.</p>
<p>De tekniska högskolorna är historiskt sett manliga domäner. Boel Berner skriver i sin bok  Sakernas tillstånd, kön, klass, teknisk expertis om det historiska och samhälleliga sammanhang som de tekniska högskolorna utvecklades i och hur kön och klass spelade in. Ingenjörsutbildningen var för män. Inte förrän 1921 fick kvinnor tillträde till ingenjörsutbildningarna vid Kungliga Tekniska Högskolan på samma formella villkor som män.</p>
<h2>Vägar till förändring</h2>
<p>Det handlar om att kvinnor och män tillsammans kan sätta sig över förlegade normer, strukturer, arbetssätt och organisationer och hitta sätt att förhålla sig till varandra och tekniken som präglas av jämställdhet. Det handlar om, att tydliggöra mäns och kvinnors olika sätt att närma sig tekniken, att tydliggöra vad som motiverar män och vad som motiverar kvinnor inom datatekniken, att låta kvinnors kunskaper, förhållningssätt och värderingar på olika sätt komma till uttryck när det gäller att utveckla ny teknik, att samhället på alla plan uppvärderar kvinnors sätt att närma sig tekniken, att kvinnor ges möjlighet att förändra sin inställning till datateknik genom egna erfarenheter och kvinnliga förebilder. De insatser som görs på många håll, som rör utbildning och näringsliv bör premieras och lyftas fram.</p>
<h2>Livskvalitet i ett hållbart IT-samhälle</h2>
<p>IT har, genom utvecklingen av Internet, e-mail och mobiltelefoner, gjort det möjligt för människor att nå varandra över hela världen och under alla tider på dygnet. Tekniken i sig kan bidra till att förändra var vi bosätter oss och hur vi reser i framtiden. Att arbeta på distans kan bli allt vanligare och arbetsresorna kan alltmer anpassas efter individuella behov. Tekniken kan med andra ord bidra både till en ökad individuell frihet och ökad gemenskap mellan människor.</p>
<p>Å andra sidan ...  kan utvecklingen bidra till utanförskap och en ökad ensamhet. Den snabba IT-utvecklingen har baksidor, tillfälliga eller långsiktiga, som också måste tas med i debatten.</p>
<p>Ökad utsatthet. Dagens äldre människor, blir mer utsatta än yngre i den snabba teknikutvecklingen. Av Bemötandeutredningen När åsikter blir handling  (SOU1998:16) framgår att kvinnor får sämre villkor i socialförsäkringssystemet och sämre bemötande än män. Om kontakterna mellan myndigheter och sjuka och arbetslösa nu ersätts av en kommunikation via Internet istället för personliga möten, då kommer de redan utsatta att bli än mer utsatta.</p>
<p>Ökad stress. IT-utvecklingen har medfört att en ny arbetskultur har skapats. Chefer och anställda förväntas numera ständigt vara tillgängliga för all information, från telefon, e-mail, fax och för fysiska möten. Arbetsliv och privatliv flyter samman. Utbrändhet tycks numera vara ”ett accepterat sjukdomstillstånd”, och antalet långtidssjukskrivna har ökat drastiskt de senaste åren, även bland unga människor. Kvinnorna är av olika skäl mest utsatta. Kvinnorna har fortfarande det största ansvaret för barn och familj och har svårast att kombinera detta med ett högt uppdrivet arbetstempo.</p>
<p>Ökad anonymitet. Möjligheterna för vissa människor att vara anonyma på Internet kan utgöra ett hot för andra människor. Människor kan använda vilket namn som helst och vilken identitet som helst och därigenom dölja sitt uppsåt. Under dolda namn kan pedofiler få kontakt med unga flickor via Internet. Det handlar också om ökade risker för exponering av t.ex. våldsspel, pornografi och rasistiska propaganda i takt med att innehållet på Internet växer.</p>
<p>Ökade klyftor mellan fattiga och rika. I de flesta fattiga länder existerar i princip ingen jämställdhet. I länder med en utbredd analfabetism kommer de rika att kunna använda IT-tekniken för att upprätthålla sin egen makt. De som ingen skolundervisning har kan naturligtvis inte använda någon informationsteknik. Den förutsätter än så länge det skrivna språket. Detta visar på betydelse av att regeringen i biståndet till andra länder också tar hänsyn till jämställdheten i beslut som rör IT-satsningar.</p>
<p>IT-utvecklingen är en jämställdhetsfråga. Den måste analyseras, de politiska målsättningarna måste konsekvensbeskrivas och indikatorer med avseende på ett hållbart IT-samhälle måste utvecklas. Jämit anser att regeringen måste vara pådrivande för att få till stånd en analys av IT-utvecklingen ur ett jämställdhetsperspektiv. Jämit anser även att regeringen måste vara pådrivande för att myndigheternas beslut också skall återspegla resultatet av den analysen.</p>
<h2>Jämits förslag</h2>
<p>(kap 3.6.2) – Om utvecklad statistik</p>
<p>Jämit föreslår att regeringen ger berörda myndigheter i uppdrag att utveckla statistik i frågor som rör IT utifrån ett jämställdhetsperspektiv. (kap 3.6.3) – Om mål och resultatstyrning av jämställdhet och IT</p>
<p>Regeringen bör ställa krav på samtliga myndigheter att i sin årsredovisning dokumentera och redovisa konsekvenser för jämställdheten till följd av en ökad IT-användning. Redovisningen skall beskriva effekterna såväl inom myndigheten som inom det samhällsområde som myndigheten verkar i. Utifrån detta kan regeringen sedan göra analyser och föreslå åtgärder. (Kap 3.6.4) – Om jämställdhet och IT i biståndsarbetet</p>
<p>Regeringen bör ta initiativ till att IT-frågan kopplas ihop med frågan om jämställdhet i biståndspolitiken och att IT-frågan även hanteras ur ett jämställdhetsperspektiv i biståndsarbetet. (Kap 3.6.5) – Om jämställdhet och IT i Europeiska Unionen</p>
<p>Jämit föreslår att regeringen inför alla ministerkonferenser under ordförandeskapet ger utrymme för att lyfta in IT-utvecklingen och dess koppling till frågan om jämställdhet. Båda dessa frågor berör alla samhällssektorer. Det är viktigt att arbetet med att utveckla IT-området sker från ett jämställdhetsperspektiv. (Kap 6.2.4) – Om att avskaffa dagens informella de facto kvotering av män till företagens bolagsstyrelser</p>
<p>Regeringen bör omedelbart initiera en översyn av lagstiftningen i syfte att öka kvinnors deltagande i företagens bolagsstyrelser. (Kap 7.5.1) – Om förändrad pedagogik i utbildningen</p>
<p>Pedagogiken på alla nivåer, från grundskola till universitet och högskola, bör förändras så att den generellt bygger på ett jämställdhetsperspektiv.</p>
<p>Regeringen bör ta initiativ till en utvärdering av läromedel utifrån ett genusperspektiv.</p>
<p>Moment av genus- och teknikrelaterade frågor bör ingå i all lärarutbildning och i IT-inriktad och annan teknisk utbildning.</p>
<p>Regeringen bör i examensmålen för alla lärarutbildningar föreskriva att dessa skall utgå från och främja ett jämställdhetsperspektiv.</p>
<p>Högskoleverket, främst Rådet för högskoleutbildning, bör ges i uppdrag att främja genus- och teknikperspektiven i lärarutbildningen.</p>
<p>Skolverket bör ges i uppdrag att främja genus- och teknikperspektivet i lärarnas fortbildning (Kap 7.5.2) – Om forskningsråden och den nya forskningsmyndigheten</p>
<p>Jämit föreslår att regeringen vid kommitténs redovisning den 31 mars 2001 särskilt uppmärksammar hur regeringens krav på jämn könsfördelning beaktats.</p>
<p>Jämit föreslår att regeringen i sina styrdokument, instruktioner och direktiv, tydligt markerar beaktandet av jämställdhetsaspekter inom respektive forskningsområde samt att regeringen kräver uppföljning av detsamma.</p>
