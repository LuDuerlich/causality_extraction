<h1>Sammanfattning</h1>
<h2></h2>
<p>Utredaren har gått ett steg längre än uppdraget och föreslagit att bestämmelsen tas bort. Utredaren har även framtagit ett alternativ till borttagande av bestämmelsen men föreslår inte dess införande.</p>
<p>Utredaren föreslår även borttagande av undantagsbestämmelsen för småskalig elproduktion avseende kostnaden för mätutrustningen och dess installation i mätningspunkten (3 kap. 14 § ellagen), något som inte ingick i uppdraget och där dessutom innebörden av detta avsnitt i ellagen har missförståtts.</p>
<p>Utredaren ger stort utrymme till beskrivningen av tidigare stöd och av elcertifikatsystemet, men har inte uppmärksammat det överskott av certifikat som finns i detta system, vilket för närvarande pressar priserna och sannolikt kommer att gör så i flera år eftersom överskottet beräknas bestå under ca fyra år.</p>
<p>Utredaren ger likaså ett stort utrymme att beskriva den småskalig elproduktionens inverkan på elnäten men tar då enbart med den negativa delen, ej den positiva. Beskrivningen är således inte neutral.</p>
<p>Utredaren finner att ersättningsnivån kommer att ligga på 50–56 öre/kWh för småskalig elproduktion, jag finner att den kommer att ligga på 47–50 öre/kWh baserat på forwardpriser på Nordpool de närmaste tre åren och realistiska priser på elcertifikat (miljöbonus är inte medtaget eftersom det är under avtrappning och upphör efter 2008).</p>
<p>Vad gäller produktionskostnaderna utgår utredaren från en av Elforsk år 2003 lämnad rapport, där av olika skäl samtliga kostnadselement ej medtagits och där spannet mellan låg och hög produktionskostnad är stort. Utredaren konstaterar att ”en försvarlig del av spannet täcks av intäkterna” och drar därav slutsatsen att den småskaliga elproduktionen tål en nätavgift. Något försök till en mer noggrann bestämning av produktionskostnaderna görs inte, ej heller beaktas den av SERO för vind- och småskalig vattenkraft framtagna beräkningen av produktionskostnaderna avseende år 2004 (bilaga 1 och 2), vilka visar kostnader som oftast ligger över intäkterna utan att marginal för risk och vinst inräknats.</p>
<p>Några övriga konsekvenser för producenterna eller för situationen på elmarknaden redovisar inte utredaren.</p>
<p>Det av Svensk Energi framarbetade förslaget till nätavgift ger småskalig elproduktion en kostnadsökning på 4–10 öre/kWh. För storskalig elproduktion redovisade Elcertifikatutredningen en nätavgift på 1–5 öre/kWh.</p>
<p>Svensk Energis och utredarens förslag är svåröverskådligt och innehåller kostnadskomponenter som är av diskriminerande karaktär och torde strida mot EU:s Direktiv 2001/77/EG, både vad gäller hinder för utveckling av förnybar elproduktion som reglerna om icke diskriminering.</p>
<p>De senaste åren har konflikterna mellan småskaliga producenter och nätbolag ökat och en olycklig polarisering har uppstått. Med utredarens förslag kommer konflikterna att ytterligare öka med ökad belastning av prövningsinstanserna som följd.</p>
<p>Förslaget medför även en ökad administration för nätbolagen eftersom monopolreglerna enbart tillåter en maximerad vinst och när intäkterna från producenterna ökar måste tarifferna till elkunderna minska i motsvarande grad. Det är därför förvånansvärt att förslaget till nätavgifter ursprungligen kommer från nätbolagen.</p>
<p>För att minska konflikterna och den ojämna kostnadsbelastningen på både producenter och nätbolag bör ett utjämningssystem införas. För detta ändamål bör en fond skapas, vilken bör administreras av en särskild partssammansatt nämnd i likhet med Prisregleringsnämnden för elektrisk ström, vilken fanns i det tidigare monopolsystemet på elmarknaden. En sådan nämnd skulle medföra många fördelar som att avlasta Energimyndigheten och rättsystemet, fördela medel ur utjämningsfonden samt utgöra ett forum för lösningar av konflikter där båda parter är representerade liksom Energimyndigheten. Det skulle minska den frustration många producenter känner eftersom de befinner sig i ett underläge mot nätbolagen, både kunskapsmässigt och vad gäller möjligheter att få ta del av underlag till anslutningskostnader liksom att de tvingas acceptera kostnader för att överhuvudtaget kunna genomförs sina projekt inom givna tidsramar.</p>
<p>För att uppfylla Sveriges åtaganden enligt Direktiv 2001/77/EG föreslår jag att gränsen för undantagsbestämmelse för nätavgift flyttas från 1,5 MW till 10 MW, vilket är den gräns som EU Kommissionen satt för småskalig vattenkraft. Vidare föreslår jag att en fond skapas finansierad med schablonavgifter från småskalig elproduktion upp till 10 MW samt kvotpliktsavgifter från elcertifikatsystemet, en regleringsnämnd tillskapas samt att en utredning tillsättes för att utreda principer för tariffsättning på elnätet.</p>
<p>Allmänt</p>
<p>Jag tolkar direktivet till utredaren som att konsekvenserna av ett borttagande av undantagsbestämmelsen i 4 kap. 10 § ellagen skall belysas samt att ett alternativ till ett borttagande ska föreslås.</p>
<p>Utredaren har enligt min uppfattning gått ett steg för långt, själv föreslagit ett borttagande av bestämmelsen samt redovisat ett alternativ, vilket dock utredaren inte vill föreslå. En mening med att redovisa konsekvenserna är rimligen att uppdragsgivaren mot bakgrund av konsekvenserna ska kunna ta ställning till ett borttagande eller ej alternativt ersätta med annan föreslagen lösning.</p>
<p>Utredaren har givit en omfattande beskrivning av de tidigare stödsystemen för småskalig elproduktion, elcertifikatsystemet samt den småskaliga elproduktionens inverkan på elnäten där enbart de negativa delarna lyfts fram. Det vore rimligt för jämvikten om även de positiva delarna behandlades, det har jag istället gjort i ett senare avsnitt. Jag anser att utredaren brustit i objektivitet på denna punkt.</p>
<p>Själva konsekvensbedömningen, den som uppdragsgivaren ville ha redovisad, har enbart kortfattat behandlats.</p>
<p>Den som ska ta ställning till huruvida den bestämmelse som avses i detta fall kan tas bort eller ej behöver tillgång till korrekt underlag avseende den småskaliga elproduktionens intäkter och produktionskostnader samt övriga faktorer som påverkas av en sådan förändring.</p>
<p>Nedan följer min bedömning av de konsekvenser ett borttagande av bestämmelsen kommer att få för producenterna, nätbolagen samt övriga delar av energisektorn som påverkas av denna ändring.</p>
<p>Vad är småskalig elproduktion?</p>
<p>Efter oljechockerna på 1970-talet ansåg staten det viktigt att stödja inhemsk energiproduktion och man bedömde att om småskalig sådan skulle kunna utvecklas behövdes ett stöd eftersom denna produktion är behäftad med skalnackdelar. Utan närmare utredning valdes 1 500 kW som gräns för stöd och vid den tiden, i slutet av 1970-talet, var det närmast vattenkraften som avsågs. Senare har denna gräns kommit att avse all förnybar elproduktion i Sverige, medan EU-kommissionen har definierat småskalig vattenkraft som anläggningar med högst 10 MW effekt. Sverige valde således gräns tidigt och med nuvarande utveckling av förnybar elproduktion finns anledning att se över denna låga gränssättning.</p>
<p>Varför småskalig elproduktion?</p>
<p>I ett strängt marknadsekonomiskt energisystem borde inte finnas utrymme för småskalig elproduktion eftersom den p.g.a. skalnackdelar har högre produktionskostnader än den storskaliga.</p>
<p>Men så gott som alla EU-länder har stödsystem för småskaliga produktionsformer eftersom de har samhällsfördelar som väl väger upp, en del av dessa anges nedan.</p>
<p>Distribuerad elproduktion</p>
<p>Mindre anläggningar belägna ute i elnäten hjälper till att hålla uppe spänningsnivån, minskar sårbarheten vid störningar och kan i vissa fall hålla en mindre del av ett lokalnät med elförsörjning vid bortfall av huvudinmatningen.</p>
<p>Teknikutveckling</p>
<p>Innovations- och utvecklingssteg inom elproduktion brukar först provas och få mogna i mindre anläggningar för att kvalificeras där innan de anses färdiga för storskaliga anläggningar.</p>
<p>Rekryteringsbas för energisektorn</p>
<p>Många energiengagerade är verksamma inom småskalig produktion och kvalificerar sig därmed som rekryteringsbas för större energibolag.</p>
<p>Spridning av energiinformation</p>
<p>De småskaliga energiproducenterna arbetar nära ”gräsrotsnivån” och har därigenom de bästa förutsättningarna att sprida kunskap och information om energi.</p>
<p>Minskade nätförluster</p>
<p>Eftersom småskalig produktion och konsumtion i allmänhet ligger nära varandra minskas således behovet av distansproducerad elkraft. Energibesparingen kan vara upp till 10 procent baserad på produktionen hos en individuell distribuerad produktionsanläggning.</p>
<p>Miljöfördelar</p>
<p>Den förbränningsfria småskaliga elproduktionen ersätter vanligen importerad fossilproducerad elkraft och med denna förknippade skadliga utsläpp, inte enbart koldioxid utan även svaveldioxid, kväveoxider m.m. Samma gäller när vi exporterar förnybar el, då motsvarande fossila produktion inte behövs.</p>
<p>Regionalpolitik och sysselsättning</p>
<p>Småskalig elproduktion sker vanligtvis i glesbygdsområden och skapar där sysselsättning och inkomster. Det blir allt viktigare att ha möjligheter till alternativa verksamheter som energiproduktion när traditionella näringsgrenar som jordbruk, skogsbruk, boskapsskötsel fiske m.m. sviktar allt mer. Småskalig elproduktion skapar fler arbetstillfällen än storskalig eftersom den är mer personalintensiv per producerad energienhet. Det är en anledning till att produktionskostnaden är högre men det är samtidigt en fördel ur samhällets synpunkt.</p>
<p>Stimulans av småföretagande</p>
<p>Småskalig elproduktion sker vanligen i mindre företag eller enskilda företag. Både EU och staten önskar att småföretagandet ökar och verksamheten med småskalig elproduktion är ett utmärkt område för kreativa och entreprenörsinriktade personer.</p>
<p>Industri och exportmöjligheter</p>
<p>Världsmarknaden för utrustningar och teknik avseende förnybar elproduktion ökar kontinuerligt. De länder som stimulerar inhemsk småskalig elproduktion har som ett resultat fått en industriell utveckling, vilken givit exportframgångar och ökad sysselsättning.</p>
<p>Villkoren för småskalig elproduktion i Sverige</p>
<p>Eftersom den småskaliga elproduktionen har samhällets acceptans att få ingå i mångfalden av produktionsslag har den för närvarande följande stödsystem.</p>
<p>• Miljöbonus, gäller enbart vindkraft under en övergångsperiod, 9 öre/kWh under 2005 därefter avtrappande till 0 vid ingången av 2009.</p>
<p>• Elcertifikat, tilldelas all förnybar elproduktion med undantag av befintlig vattenkraft över 1 500 kW. Nybyggnad och produktionshöjningar i sådana kraftverk berättigar emellertid till certifikattilldelning.</p>
<p>• Undantag från nätavgift, frånsett avgiften för mätning och rapportering.</p>
<p>Ersättningar till småskalig elproduktion</p>
<p>Den totala intäkten för småskalig elproduktion består av tre delar, och under 2005 är intäkterna beräknade till</p>
<p>För vindkraft tillkommer den tillfälliga miljöbonusen som för 2005 är 9 öre/kWh.</p>
<p>Forwardpriserna på Nordpool ligger de närmaste tre åren på ca 25 öre/kWh och enligt Energimyndighetens bedömning kommer de att stiga till 29 öre/kWh år 2020.</p>
<p>Priset på elcertifikat har under 2004 varit ca 24 öre/kWh men bedöms sjunka till 22 öre under 2005 eftersom det stora överskottet av certifikat, över 30 procent, pressar priset på certifikaten. Detta överskott kommer att ligga kvar till 2009 även om ingen ny certifikatproduktion tillkommer. Om ändå detta sker riskerar priset att ytterligare sänkas.</p>
<p>Ersättningen för s.k. nätnytta, lokalnätägarens minskade kostnader för nätförluster m.m. på grund av lokal inmatning, ligger i allmänhet på 1–3 öre/kWh.</p>
<p>Produktionskostnader</p>
<p>Utredaren har angivit för låga produktionskostnader. Utgångspunkten har varit den av Elforsk 2003 utgivna rapporten El från nya anläggningar, nr 03:14, vilken av olika anledningar ej tar med samtliga kostnadselement.</p>
<p>Denna rapport visar emellertid ett kostnadsspann på ca 36 öre/kWh för produktionskostnaderna för vind- och vattenkraft, varvid utredaren valt den nedre delen av spannet och kommit till för låga kostnader, vilket resulterat i att med de samlade intäkterna för den småskaliga elproduktionen, 50–56 öre/kWh, ”täcks en försvarlig del av staplarnas högkostnadsdelar” (spannet). Att dra en slutsats så summariskt när dessa kostnader har en avgörande betydelse för de konsekvenser som senare dras är inte försvarbart.</p>
<p>Bakom slutsatsen ligger även ett val av ett elpris (högt) från prognoser för 2020 medan produktionskostnaderna är beräknade i 2003 års nivå. Realistisk prisnivå för 2005 och de närmaste åren skall vara intäkter på 47–50 öre/kWh. Därutöver har vindkraften under en kortare övergångsperiod miljöbonus, 9 öre/kWh under 2005 vilket trappas ned till 0 vid ingången av 2009.</p>
<p>Jag har framlagt produktionskostnader som framtagits genom SERO (bilaga 1 och 2) på mellan 47 och 74 öre/kWh men utredaren har inte tagit hänsyn till dem, heller ej kommenterat dem.</p>
<p>Att enbart få produktionskostnaderna täckta stimulerar inte till investeringar då risker och behov av en viss vinst kräver en marginal utöver produktionskostnaderna. I den första utgåvan av förslaget till kapitel 10 pekar utredaren på detta behov av marginal, men det har försvunnit i senare versioner av förslag till kapitel 10.</p>
<p>Affärsrisken för småskalig elproduktion, i första hand vind- och vattenkraftverk, är riskerna för ett dåligt vindår resp. ett torrår, kraftiga räntevariationer, förändringar i de energipolitiska förutsättningarna samt ändringar i regelverket. Dessa riskfaktorer bruka påpekas av finansieringsinstitut som ger de politiska stödsystemen lågt värde i sina kalkyler och i motsvarande grad kräver högre egeninsats och högre räntor.</p>
<p>Speciellt vattenkraft är utsatt för detta då regelverket har ändrats så att en dammägare numera är strikt ansvarig för dammolyckor samt att en kraftverksägare måste tåla en omprövning av vattendomen (miljötillståndet) så att upp till fem procent av bruttointäkten kan gå förlorad utan kompensation. En vattenkraftägare har i tillståndet vanligen angivet vilka vattennivåer som ska vidmakthållas i dammen varför en ev nedläggning av kraftstationen ger fortsatt skyldighet att underhålla dammen och vattenståndet alternativt ansöka om tillstånd att riva ut dammen, vilket bruka medföra lika mycket motstånd och kostnader som att uppföra en ny dammanläggning.</p>
<p>En marginal för risker och vinst bör sättas till 2 procent av investeringen och blir då ca 10 öre/kWh. För vattenkraften bör den sättas något högre, 2,5 procent kan vara rimligt, och marginalen blir då ca 13 öre/kWh.</p>
<p>Täckningsbehovet inklusive vinst/riskmarginal blir då för vindkraft 58–84 öre/kWh och för vattenkraft 60–79 öre/kWh.</p>
<p>Utredarens analys</p>
<p>Baserat på en produktionskostnad av ca 36–78 öre/kWh och en intäkt på 50–56 öre/kWh bedömer utredaren att en ”försvarlig del” av produktionskostnaderna täcks in och att det därför finns ekonomiskt utrymme för att småskalig elproduktion ska kunna erlägga en nätavgift 4–10 öre/kWh.</p>
<p>Min analys</p>
<p>Produktionskostnaderna enligt uppgifter inhämtade av SERO ger också ett avsevärt spann beroende på anläggningens storlek, vindförhållanden och fallhöjder. Spannet är ca 30 öre/kWh mellan låg resp hög produktionskostnad. För de små vattenkraftverken varierar produktionskostnaderna huvudsakligen med storlek och utnyttjad fallhöjd. Små anläggningar och låga fallhöjder ger högre produktionskostnader, och dessa varierar mellan 47 och 66 öre/kWh, exklusive marginal för risk/vinst. För vindkraften ligger produktionskostnaderna på 48 till 74 öre/kWh huvudsakligen beroende på vindförhållanden och avskrivningstid.</p>
<p>En marginal för risk och vinst måste finnas för att en verklig utbyggnad resp. ett vidmakthållande av äldre verk ska komma till stånd.</p>
<p>Dessa kostnader måste täckas av realistiska intäkter och långsiktigt tror jag att 49–50 öre/kWh är realistiskt. Man kan då konstatera att det enbart i vissa fall som det blir kostnadstäckning och att det inte blir något över till en marginal. Många kraftverksägare löser detta problem idag genom att inte ta ut ersättning för eget arbete samt att inte kräva avkastning på eget insatt kapital, men detta är inte en realistisk väg för att få till stånd en varaktig utbyggnad av förnybar elproduktion.</p>
<p>Att i en sådan situation lägga på en nätavgift skulle få mycket negativa konsekvenser och ytterligare öka finansiärernas misstro till stabiliteten i denna sektor.</p>
<p>Utredarens förslag till nätavgift</p>
<p>Utredaren har uppdragit åt Svensk Energi att utarbeta en tariffmodell för småskalig elproduktion. Svensk Energi har i sin tur låtit uppgiften huvudsakligen utföras av nätbolagen hos Vattenfall, Sydkraft och Fortum. Inga små nätbolag har deltagit i detta arbete.</p>
<p>Förslaget utmynnar i att småskalig elproduktion ska delta i kostnaden för transporten av el på nätet. Detta föder frågan om vem som ska stå för kostnaderna för transport av el på näten.</p>
<p>En grundprincip för transport av varor är att det är kunden som betalar den (fritt leverantören). I vissa fall inkluderas transporten i varans pris (fritt kunden) men i utredarens förslag skall både producent och kund på något sätt dela på transportkostnaden vilket närmast kan beskrivas som ”fritt någonstans på elnätet”. En sådan leveranspunkt är mycket otydlig och kommer att leda till många konflikter.</p>
<p>En utgångspunkt för förslaget är att en producent ska erlägga avgift för den del av elnätet som ianspråktages av inmatningen på det lokala nätet. För att exemplifiera detta har ett ”medelnät” konstruerats och man visar i diagramform (kap. 10, sidan 7, figur 1) hur stor andel av lokalnätet som tas i anspråk av olika storlekar av kraftverk. Här kan man dra den slutsatsen att tre lokala kraftverk på ca 600 kW ianspråktar hela ”medelnätet”, något som förefaller högst osannolikt. Modellen visar också att de producenter som matar in el på lokalnätet från överliggande nät inte erlägger någon nätavgift på lokalnäten, trots att de ianspråktar detta för sin leverans av el till slutkund. Dessa producenter betalar enbart på det nät de ianspråktager i sin anslutning, och där är nätavgiften lägre. Man kan också notera att den föreslagna modellen låter elproducenter som matar in på de lokala näten betala högre avgifter eftersom dessa nät ”importerar” kostnader från överliggande nät vilka adderas till de effekt- och energikostnader som uppstår i lokalnäten. Detta innebär att lokala producenter får betala för nät som de överhuvudtaget inte ianspråktar. Dessa två fall torde utgöra klara fall av diskriminerande regler och visar att det bör göras en översyn av nättariffernas konstruktion. Den föreslagna nätavgiften kommer att förorsaka många konflikter och prövningsärenden.</p>
<p>Svensk Energi och utredaren har förslagit en nätavgift för småskalig elproduktion som överhuvudtaget är svår att förstå och som synes leda till högre avgifter än motsvarande avgifter för större kraftverk, där Elcertifikatutredningen redovisade en kostnad på 1–5 öre/kWh mot 4–10 öre/kWh i det nu lagda förslaget från utredaren.</p>
<p>Utöver konflikter mellan producenter och nätbolag kommer ett införande av förslaget att leda till ökad administration för nätbolagen eftersom dessa ständigt måste justera sina tariffer till slutkund när lokal elproduktion tillkommer (eller försvinner) eftersom deras vinst som monopolföretag enligt ellagen är maximerad. Det är därför obegripligt att detta förslag ursprungligen har väckts av nätbolagen och aktivt drivs av dessa, i första hand de stora nätbolagen.</p>
<p>EU:s direktiv om främjande av förnybar elproduktion</p>
<p>Enligt EU:s direktiv 2001/77/EG ska medlemsländerna stimulera tillkomsten av förnybar elproduktion så att vissa mål uppnås år 2010. Av direktivet framgår att lämpliga stödåtgärder ska vidtas för att nå målet, att administrativa hinder och andra hinder för utveckling ska minskas samt att regelverket skall vara klart, tydligt och icke-diskriminerande.</p>
<p>De föreslagna nätavgifterna motverkar direktivet genom att de minskar verkan av nuvarande stödsystem, utgör ett hinder för ökningen av elproduktionen från förnybara energikällor samt inför diskriminerande regler. Utredaren hävdar att borttagandet av gränsen 1 500 kW skulle påskynda utvecklingen eftersom idag vissa kraftverk som tillverkats med effekter över 1 500 kW ”skruvas ned” till 1 500 kW för att slippa nätavgifter. Jag hävdar att detta beror på en felräkning från utredaren. Ta exemplet ett vindkraftverk på 2 000 kW som ”skruvas ned” till 1 500 kW, där den producerar ca 3 GWh per år. De återstående 500 kW kan utnyttjas ca 400 timmar och ger ytterligare 200 000 kWh. I det första fallet, ersättning 49 öre/kWh, är intäkten 1 470 000 kr. I det andra fallet, ersättning 49-7=42 öre/kWh, med en produktion på 3,2 GWh blir intäkten 1 344 000 kr, en minskning av årsintäkten med 126 000 kr, vilket minskar intresset för investeringar även i större anläggningar.</p>
<p>Konflikter mellan nätbolag och producenter</p>
<p>Konflikter mellan nätbolag och producenter har ökat på senare år och lett till en olycklig polarisering.</p>
<p>Det är inte ovanligt att konflikter uppstår i gränszonen mellan en fri marknad och en monopolmarknad, och i fallet elproducenter och nätbolag har konflikterna stärkts av att regelverket är oklart och många gånger svårtolkat samtidigt som Energimyndigheten och rättssystemet i övrigt ej har tillräckliga resurser att kunna hantera alla prövningsärenden. Det finns exempel på ärenden som ligger under prövning sedan åtta år och ännu inte är avgjorda.</p>
<p>De små elproducenterna känner sig maktlösa mot många nätbolag eftersom de har ett kunskapsunderläge och nätbolagen kan utnyttja sin monopolsituation för att bestämma pris och villkor för en anslutning. Det finns exempel där nätbolag vägrat anslutning innan projektören godkänt villkoren, ärendet har överlämnats till Energimyndigheten för prövning, men innan beslut där har tagits har offerten från tillverkaren för länge sedan slutat gälla och det vindkraftverk som ansöktes bidrag för tillverkas inte längre, varför hela ansökan har fått göras om med ytterligare förseningar och problem.</p>
<p>Andra fall där producenten anser sig missgynnad är beräkningar av nätförstärkning p.g.a. den nya inmatningen, kostnader för mätning och rapportering samt storleken på ersättningen för nätnytta, vilken var betydligt högre före det elhandel och nätverksamhet skildes. Producenterna irriteras också av att nätbolagen tar fullt betalt för en nätanslutning och kan därefter använda den som avskrivningsunderlag.</p>
<p>Nätbolagen å sin sida klagar över att den småskaliga produktionen i vissa fall kan åstadkomma störningar i nätet samt att vissa stora etableringar medför nätförstärkningar som ej kan tas ut av producenten utan måste tas ut av elkunderna. Exempel på detta är områden med goda naturliga förutsättningar för viss elproduktion t.ex. vindkraft, men där det finns ett glest nät som behöver förstärkas för att kunna överföra den producerade elen. Sådana fall kan komma att öka i framtiden och ett system för utjämning av kostnader bör införas. Ett sådant system kan dels finansieras av producenterna genom schablonavgifter dels genom kvotpliktsavgifter från elcertifikatsystemet. Dessa medel bör tillföras en fond som administreras av en nämnd, vilken även skall behandla tvister av teknisk och ekonomisk karaktär. Förebild är den nämnd, Prisregleringsnämnden för elektrisk ström, som fanns på den tidigare monopolmarknaden.</p>
<p>Nämnden bör vara partssammansatt men även Energimyndigheten bör vara representerad. Uppgiften skall vara att snabbt hantera en tvist, som någon av parterna anmäler, fördela medel ur fonden samt avlasta Energimyndigheten och rättssystemet ett stort antal prövningsärenden.</p>
<p>Internationella jämförelser</p>
<p>Debiteras små elproducenter överföringsavgifter för eltransport i andra länder? En stickprovsundersökning visar att detta är ovanligt. Länder med betydande småskalig elproduktion som Tyskland, Frankrike och Österrike har enbart avgifter för anslutning och mätning av elproduktion, inga avgifter för överföring av el.</p>
<p>Skillnader mellan Sverige och övriga länder i detta avseende kommer att leda till snedvriden konkurrens när en avreglerad kommer att tillåta konkurrens mellan små elproducenter inom EU.</p>
<p>Kostnaden för mätutrustningen och dess installation</p>
<p>Utredaren förslår ”ett borttagande av bestämmelsen i ellagens 3 kap. 14 § som anger att kostnaden för mätning i inmatningspunkten hos en småskalig producent inte ska debiteras denne”. Det ingick inte i direktivet att föreslå en sådan åtgärd. Dessutom har utredaren missförstått innebörden av denna punkt i ellagen. Småskalig elproduktion betalar redan idag kostnader för mätning. Den bestämmelse som 2003 tillkom i 3 kap 14 § i ellagen hade en anknytning till införandet av elcertifiaktsystemet och Svenska Kraftnäts krav på mätvärden för att kunna behandla dem likformigt i sitt system. Svenska Kraftnät krävde entimmesmätning medan elcertifikatsystemet enbart krävde månadsmätning.</p>
<p>För att de små producenterna ej skulle drabbas av det ökade kravet från Svenska Kraftnät tillkom undantagsbestämmelsen, vilken anger att kostnaden för mätutrustning, insamlingsutrustning och dess installation i mätpunkten ej skall debiteras producenten. Det var skälet till att bestämmelsen infördes och skälet är lika starkt idag.</p>
<p>Slutsatser</p>
<p>Konsekvenserna av ett införande av nätavgifter på småskalig elproduktion blir omfattande då de utgör 8–20 procent av bruttointäkten. Det kommer att medföra att investeringarna minskar vilket strider mot riksdagens beslut om omställningen av energisystemet samt EU:s direktiv om främjande av förnybar elproduktion och de mål som där uppsatts för Sverige.</p>
<p>Införandet av utredarens förslag kommer att leda till många överklaganden vilka kommer att belasta både nätbolag och producenter liksom Energimyndigheten och rättsystemet.</p>
<p>Eftersom nätbolagen är monopol är deras vinst maximerad vilket innebär att om de får nya intäktskällor måsta tarifferna sänkas för andra kundgrupper, något som kommer att leda till ökad administration för nätbolagen och ännu mer oklara och svårbegripliga nättariffer.</p>
<p>Ett införande av överföringsavgifter på småskalig elproduktion strider mot praxis i flertalet andra EU-länder och snedvrider konkurrensen bland EU:s små elproducenter, när elmarknaden kommer att öppnas för sådan konkurrens.</p>
<p>Utredarens förslag strider mot EU:s diskrimineringsregler i Direktiv 2001/77/EG, eftersom enbart vissa producenter förslås få en nätavgift på lokalnäten.</p>
<p>Det finns en ojämn belastning av småskalig elproduktion i vissa lokalnät, men detta bör inte lösas genom en generell nätavgift som inte är anpassad till rådande förhållanden utan genom ett utjämningssystem som är anpassat efter behoven.</p>
<p>Det förslag till nätavgift för små elproducenter som utredaren presenterar innehåller kostnadskomponenter från nät där småskalig elproduktion inte förekommer och det är allmänt krångligt och svårbegripligt.</p>
<p>Små elproducenter anser att de har ett ojämlikt förhållande till nätbolagen. Nätbolagen har ett kunskapsöverläge, möjlighet genom sin monopolstatus ta ensidiga beslut samt, genom att i vissa fall lämna uppenbart höga offerter för anslutning, tvinga fram en prövning och en tidsförskjutning som kan leda till förseningar, kostnadsökningar och i visa fall leda till att hela projektet går i graven.</p>
<p>Förslag</p>
<p>A. Eftersom utredarens förslag leder till minskad elproduktion från förnybara energikällor förslår jag att gränsen 1,5 MW i 4 kap. 10 § ellagen höjs till 10 MW och att den ska gälla för förnybar energi oberoende av på vilket nät inmatningen sker. 10 MW är den gräns EU Kommissionen har satt för småskalig vattenkraft. På detta sätt skapas bättre förutsättningar för omställningen av det svenska energisystemet samt ökad möjlighet att uppfylla de krav som ställs på Sverige i direktiv 2001/77/EG.</p>
<p>B. Skapa ett utjämningssystem för nätutbyggnad så att goda naturliga förutsättningar för elproduktion kan utnyttjas utan att lokala nät belastas orimligt ekonomiskt. Om ett projekts genomförande kräver omfattande nätförstärkningar blir det kanske aldrig genomfört. Läggs finansiering helt på producenten blir projektkostnaden för hög och projektet genomförs inte, läggs den på nätbolaget kan detta vägra anslutning med hänvisning till kostnaden för nätförstärkning och projektet stoppas av den anledningen.</p>
<p>C. Genomför en utredning om nätavgifter och tariffsättning på de svenska elnäten. Av vad ovan framförts i detta yttrande är nätbolagens avgifter och tariffer svårgenomskådliga och har diskriminerande inslag, tveksam saklighet vad gäller anslutningsvillkor, avgifter för mätning och rapportering samt ersättning för nätnytta.</p>
<p>Elproducenterna har förklarat sig villiga att betala sakliga avgifter för anslutning, mätning och rapportering samt för den del av en nätförstärkning som en ny inmatning medför.</p>
<p>Finansieringen av en nätförstärkning kan ske genom en schablonavgift på produktionen som tillförs en fond, vilken förvaltas av en särskild nämnd (se nedan). Schablonavgiftens användning ska redovisas öppet.</p>
<p>Ett nätbolag, GEAB på Gotland, tar redan ut en schablonavgift för nätförstärkning på 1 200 kr per kW vid nyanslutning. Det kan ifrågasättas om denna avgift är saklig och i överensstämmelse med ellagen. Någon redovisning till producenterna av schablonavgiftens nyttjande har inte skett.</p>
<p>D. Skapa ett forum för hantering av konflikter mellan nätbolag och producenter. Detta forum kan bestå av en partssammansatt nämnd där även Energimyndigheten är representerad. Förebilden är den tidigare Prisregleringsnämnden för elektrisk ström, vilken fungerade väl. Nämnden bör vara sammansatt av ledamöter med ekonomisk och teknisk kunskap om elproduktion och elnät. Nämnden ska ta beslut i inlämnade ärenden som rör anslutningar, behov av nätförstärkning, kostnader för mätning och rapportering samt ersättning för nätnytta. Nämnden skall även ta beslut om medel ur den fond som skapas för kostnadsutjämning mellan olika nät.</p>
<p>Christer Söderberg</p>
<p>Bilaga 1</p>
<p>Småskalig vattenkraft – produktionskostnader 2004</p>
<p>Kostnader för produktion av elkraft utgör grunden för många energipolitiska bedömningar. Få grundliga och realistiska beräkningar har gjorts betr. småskalig elproduktion i allmänhet och småskalig vattenkraft i synnerhet.</p>
<p>Baserat på erfarenhetsmässiga värden görs nedan en beräkning av investerings- och produktionskostnader för små vattenkraftverk mellan 250 kW och 1 500 kW effekt (den svenska definitionen av småskalig vattenkraft är anläggningar med max effekt 1 500 kW).</p>
<p>Det är känt att den specifika produktionskostnaden stiger med lägre installerad effekt i ett vattenkraftprojekt. Det är även känt att den specifika anläggningskostnaden sjunker med högre utbyggd fallhöjd, men de riktigt höga fallhöjderna medförande låga utbyggnadskostnader är sällsynta i Sverige medan de är vanliga i t.ex. Norge.</p>
<p>I här redovisade beräkningar är samtliga i projektet ingående kostnader redovisade, även anskaffning av mark och fallrätter samt nätanslutning.</p>
<p>Drift-, tillsyns- och underhållskostnader för vattenkraft är relativt sett höga eftersom det finns en damm med uppdämt vatten, där nivåer måste hållas med automatiskt eller manuellt opererade luckor. Staten har även genom vattendomen ålagt dammägaren uppgiften att vidmakthålla uppdämning och vattennivåer även efter det anläggningen är tagen ur drift alternativt begära miljötillstånd för utrivning. Intäkterna under driftperioden måste täcka även sådana kostnader.</p>
<p>Förutsättningar</p>
<p>För drift, tillsyn och normalt underhåll har antagits att detta handhas av ett externt företag med kompetens och resurser för detta (t.ex. ett nätbolag med egen vattenkraft).</p>
<p>Följande beräkning av kostnader för drift och tillsyn har antagits.</p>
<p>Tidsåtgång för rondning m.m. är större än 3 timmar för de större verken.</p>
<p>Varje 7–9 år behöver ett fördjupat underhåll av turbin/generator, kontrollutrustning, vattenvägar och utskov göras. Denna kostnad slås ut som en avsättning i den årliga produktionskostnadskalkylen.</p>
<p>Varje 14–16 år måste en förnyelse av anläggningsdelar göras för att uppnå projekterad livslängd. Även denna kostnad avsätts som en årlig kostnad i kalkylen för produktionskostnader.</p>
<p>Produktionskostnaderna för små vattenkraftverk mellan 250 och 1 500 kW varierar från 66 till 47 öre/kWh. Därutöver bör en investerare ha vinstmarginal på 2,5 % av investeringen, vilken även fungerar som buffert vid dåliga produktionsår (torrår).</p>
<p>Av produktionskostnaderna utgör ca 70 % kapitalkostnader. Anläggningskostnaderna har under de senaste åren kunnat pressas genom teknikutveckling, men denna kostnadssänkning har motverkats av ökande kostnader för anskaffning av fallrätter, tillståndsprocessen, projektering och nätanslutning. Tillståndsgivningen (miljötillstånd) har inte enbart blivit mer arbetskrävande och dyrare, även utgången av ansökningen har blivit osäkrare. Detta är en hämmande faktor för utvecklingen av förnybar elproduktion.</p>
<p>Ur ren marknadssynpunkt borde inte små vattenkraftverk byggas eftersom de har högre produktionskostnader än större anläggningar, men samhället har under de senaste 25 åren stött denna typ av anläggningar p g a andra positiva samhällseffekter som distribuerad elproduktion, regionalpolitiska effekter, ökade arbetstillfällen, minskade överföringsförluster, utveckling av småföretagande, teknikutveckling m.m.</p>
<p>Investerings- och produktionskostnader</p>
<p>PRODUKTIONSKOSTNADER, Öre/kWh</p>
<p>Anm. Anläggningskostnaden kan variera +- 15 % beroende på fallhöjd m.m.</p>
<p>Bilaga 2</p>
<p>Produktionskostnader för vindenergi på land 2004</p>
<p>Svensk Vindkraftförening, SVIF, har gjort en uppdaterad beräkning av produktionskostnader för vindenergi på land. Beräkningen är gjord för tre vindlägen – Mycket bra kustläge, bra kustläge och bra inlandsläge Vidare är beräkningar gjorda för en ekonomisk avskrivningstid på 12, 15 och 20 år.</p>
<p>Inför EU-kommissionens notifiering av vindkraftens miljöbonus har Svensk Vindkraftförening i januari 2004 gjort en noggrannare beräkning. Den totala genomsnittliga investeringskostnaden, beräknad enligt STEM:s anvisningar för investeringsstöd, är 9 100 kr/kW eller 3,79 kr/årskWh. I denna kostnad är inte inräknat vissa projekteringskostnader och heller inte det 15 %-iga investeringsstödet. Detta är en medelkostnad för alla vindkraftverk, som STEM har givit 15 % investeringsstöd under perioden 1 juli 1997– 19 april 2002. Beräkningen baseras på 340 vindkraftverk med den totala effekten 260 MW och en beräknad produktion å 626,3 GWh/år och det totala investeringsstödet 356 miljoner kronor. Det beräknade genomsnittliga antalet fullasttimmar blir 2 409 timmar/år.</p>
<p>Vi har även gjort en beräkning av antalet fullasttimmar på ett mycket bra kustläge. Denna be räkning är gjord för ett 600 kW Vestas vindkraftverk på Lövstaviken i Falkenberg. Vindkraftverket har varit i drift från 1 juni 1996 och den årliga produktionen har beräknats till 1 500 MWh/år. Den verkliga produktionen är under 6 år beräknad till i genomsnitt 1 474 MWh/år eller 2 457 fulltim-</p>
<p>Med hjälp av ovanstående och den månatliga driftstatistiken för vindkraftverk gör vi följande bedömning:</p>
<p>Vår beräkning visar att ovan angivna genomsnittliga antalet fullasttimmar 2 409 tim/år under perioden 1 juli 1997–19 april 2002 inte kan vara korrekt.</p>
<p>Enligt EU-direktivet 2001/77/EG 27 september 2001 om främjande av el från förnybara energikällor skall hänsyn tas till särdragen hos olika förnybara energikällor samt till olika tekniker och olika geografiska förhållanden. Regler för nätfrågor skall grunda sig på objektiva, klara och tydliga samt icke diskriminerande kriterier, se Artikel 4, Stödsystem och Artikel 7, Nätfrågor i direktivet.</p>
<p>Eftersom det med nuvarande elcertifikatsystem inte är möjligt att före ett investeringsbeslut kalkylera projektets lönsamhet på lång sikt, bör stödsystemet baseras på en ekonomisk avskrivningstid på högst 12–15 år. Skulle det bli möjligt att bedöma lönsamheten på 20 år blir produktionskostnaden lägre.</p>
<p>Beräkningen visar att den genomsnittliga investeringskostnaden är 9 400 kr och driftkostnaden är 9–12 öre /kWh under verkets ekonomiska avskrivningstid beroende på vindläget. Med de förutsättningar som redovisas i bifogat beräkningsunderlag har vi beräknat nedanstående produktionskostnaden med avskrivningstiden.</p>
<p>Någon tillkommande nätkostnad är inte inräknad i dessa kostnader.</p>
<p>Beräkningsunderlag</p>
<p>Svensk Vindkraftförening, SVIF, har till Elcertifikatutredningen 2001 gjort en beräkning av produktionskostnader för vindenergi på land.</p>
<p>Därefter har Elforsk gjort en jämförelse mellan olika tekniker för elgenerering med avseende på kostnader och utvecklingstendenser. Detta redovisas i Elforsks rapport ”El från nya anläggningar – 2003” nr 03:14, juni 2003. I denna kostnadsjämförelse är inte alla kostnadselement medräknade.</p>
<p>Därför har SVIF gjort en ny uppdaterad beräkning av produktionskostnader för vindkraft på land. Denna beräkning baseras på verkliga kostnader för flera olika vindkraftprojekt.</p>
<p>Allmänna beräkningsförutsättningar</p>
<p>Inför EU-kommissionens notifiering av vindkraftens miljöbonus har Svensk Vindkraftförening i januari 2004 gjort en noggrannare beräkning. Den totala genomsnittliga investeringskostnaden, beräknad enligt STEM:s anvisningar för investeringsstöd, är 9 100 kr/kW eller 3,79 kr/årskWh. I denna kostnad är inte inräknat vissa projekteringskostnader och heller inte det 15 %-iga investeringsstödet.</p>
<p>Detta är en medelkostnad för alla vindkraftverk, som STEM har givit 15 % investeringsstöd under perioden 1 juli 1997–19 april 2002. Beräkningen baseras på 340 vindkraftverk med den totala effekten 260 MW och en beräknad produktion på 626,3 GWh/år och det totala investringsstödet 356 miljoner kronor. Det beräknade genomsnittliga antalet fullasttimmar blir 2 409 timmar/år.</p>
<p>Här nedan redovisar SVIF en ny beräkning av både investeringskostnad och produktionskostnad. Nedanstående beräkning visar en genomsnittlig kostnad baserad på uppgifter från flera nya verk med effekten mellan 0,85 och 3 MW.</p>
<p>A. Kostnad för elanslutning är i Sverige normalt i storleksordning 1200 kr/kW. På Gotland tillkommer en kostnad för själva nätanslutningen. Denna kostnad är inte inräknad i de ovan angivna 12,5 %.</p>
<p>B. Genomsnittlig kostnad för ett 850 kW vindkraftverk.</p>
<p>B. Driftskostnad</p>
<p>Som underlag för den följande beräkningen av den totala produktionskostnaden redovisas här nedan en genomsnittlig drift- och underhållskostnad för ett 850 kW Vestas vindkraftverk.</p>
<p>C. Produktionskostnad</p>
<p>Av Europaparlamentets och rådets direktiv 2001/77/EG av den 27 september 2001 om främjande av el från förnybara energikällor på den inre marknaden för el framgår i – Artikel 4.2 Stödsystem. Varje förslag till ramverk skall ta hänsyn till särdragen hos olika förnybara energikällor, samt till olika tekniker och olika geografiska förhållanden. – Artikel 7.2 Nätfrågor. Regler skall grunda sig på objektiva, klara och tydliga samt  icke-diskriminerande kriterier som skall ta särskild hänsyn till alla kostnader och fördelar, som sammanhänger med anslutningen av dessa producenter till nätet. Reglerna kan medge olika typer av anslutning.</p>
<p>Med nuvarande elcertifikatsystem är sannolikt kravet att produktionskostnaden beräknas för en ekonomisk avskrivningstid på högst 12–15 år för att projektet skall beviljas banklån.</p>
<p>Särskilt yttrande av sakkunniga Charlotte Zackari</p>
<p>Tillstånd för elleverantörer samt balansansvar (avsnitt 4)</p>
<p>Jag anser att inte att det finns tillräckliga skäl idag för att inrätta ett förfarande med tillståndskrav för elleverantörer. Det måste principiellt sett ifrågasättas varför denna grupp av näringsidkare på en fullt ut avreglerad marknad där varken liv, hälsa eller stora ekonomiska värden står på spel för konsumenterna och där få fall av oseriös verksamhet konstaterats, skall underställas tillståndsplikt. Även om utredningen anger att ett beviljat tillstånd inte skall tolkas som någon kvalitetscertifiering hade det, enligt min mening, också varit motiverat att belysa om ett tillstånd riskerar att ge konsumenten ett intryck av legitimitet, även i fall där det kan vara oberättigat. Kraven för tillståndet är få och relaterar t.ex. inte till eventuell förekomst av olämpliga eller oskäliga marknadsförings- eller faktureringsmetoder. Huruvida den offentliga förteckningen har någon rättslig relevans borde också ha belysts. Frågan är t.ex. om kunder kan betala med befriande verkan till en leverantör som några dagar dessförinnan avförts från förteckningen.</p>
<p>Frågorna i anslutning till återkallande av tillstånd framstår vidare som komplicerade ur ett regleringsperspektiv och tillika delikata eftersom effekten blir yrkesförbud. En viktig funktion är enligt utredningen att tydligt kunna hantera en situation där leverantören inte längre själv har, eller har någon annan som åtagit sig, det ekonomiska ansvaret för att balans finns mellan el som tillförs nätet och el som tas ut i de aktuella uttagspunkterna. Här möts de nu föreslagna offentligrättsliga ellagsreglerna om att återkallande av tillstånd om balansansvar saknas (6 kap. 12 §) samt om direkt ersättningsskyldighet för elleverantören visavi den systemansvariga myndigheten motsvarande det ekonomiska balansansvaret (6 kap. 11 §) och det förhållandet att regleringen av balansansvaret i Sverige vilar på kontraktsrättslig grund. Svenska kraftnät ingår kontrakt med balansansvariga leverantörer vilka å sin sida åtar sig det ekonomiska balansansvaret även för andra leverantörers uttagspunkter.</p>
<p>Jag ifrågasätter inte behovet av en förbättrad reglering vad gäller situationer där balansansvarsfrågan är oklar. Enligt min mening finns det dock genom den föreslagna regleringen risk att incitamenten för effektiv kontraktsrättslig reglering och tydliga kontraktsrättsliga ansvarsförhållanden störs eller i alla fall påverkas. Jag menar att dessa aspekter borde belysts. Regleringens komplexitet ökar också med hänsyn till ellagens grundläggande leveransplikt och det nu lagda förslaget i 6 kap. 11 § samtidigt som tillsynsmyndighetens återkallelsebeslut varken är omedelbart giltigt eller exigibelt och det således kan ta avsevärd tid av hantering i domstolar innan en anvisad elleverantör kan utses.</p>
<p>Centralt anläggningsregister (avsnitt 7)</p>
<p>Jag motsätter mig inte utredningens förslag om inrättande av ett centralt anläggningsregister. En djupare analys borde emellertid ha gjorts av rapporteringsproblem, med felkällor och diskriminerande beteenden, och den inverkan de har för konsumenterna och marknadens funktion och hur de mest effektivt kan åtgärdas. Förslaget som det nu är utformat, dvs. som en passiv referensdatabas som inrättas parallellt med existerande rapporteringsrutiner, väcker frågor om lösningen ger tillräckliga incitament för nätföretagen och andra aktörer att över tiden kontinuerligt se till att korrekta uppdateringar sker och också om vilken reell möjlighet till förbättrad tillsyn som registret kommer att ge. Vidare finns frågan om nyttan med det föreslagna registret i beaktande av de faktiska och rättsliga hanteringsfrågor och problem som kan uppkomma. Detta gäller frågor om sekretess, meddelarfriheten som omfattar leverantörsuppgifter, driftsäkerhet, ansvar och tillsyn. Det senare särskilt då detta är en referensdatabas och då registerhållande myndigheten är en annan än tillsynsorganet. I utredningen finns dock inte tillräckligt underlag för att på ett bra sätt kunna överväga om det är rimligt att istället gå direkt till en lösning med någon form av kommunikationscentral.</p>
<p>Omedelbar giltighet för beslut (avsnitt 3.10)</p>
<p>Förslaget om omedelbar giltighet omfattar nu endast begäran att få upplysningar eller ta del av handlingar enligt 12 kap. 2 § ellagen. Jag anser att förslaget också bort omfatta förlägganden under handläggning som avser vidtagande av åtgärder enligt 12 kap. 3 § ellagen. Skillnaden dem emellan är ofta liten. Det finns enligt min mening inga avgörande skäl till varför det skall vara möjligt, exempelvis vad gäller ett företag som ger en kund dålig leveranskvalitet och som har mätvärden dokumenterade, att begära dessa uppgifter enligt 12 kap. 2 § och beslutet har omedelbar giltighet medan det inte är möjligt att förelägga ett företag, som uppgivit att de inte har några uppgifter, att mäta.</p>
<p>Charlotte Zackari</p>
<p>Särskilt yttrande av experterna Stig-Arne Ankner, Sylvia Lindell och Johan Öhnell i förening</p>
<p>Centralt anläggningsregister som kommunikationscentral</p>
<p>Utredningen föreslår att ett centralt anläggningsregister införs på elmarknaden. Vi som kommer från Konsumentverket, Konkurrensverket och Oberoende Elhandlare stöder detta förslag men anser att anläggningsregistret även ska utgöra en kommunikationscentral mellan nätföretag och elleverantörer och att den information som hanteras även ska innefatta rapportering av mätarställningar. Att införa ett centralt anläggningsregister som även utgör kommunikationscentral medför förbättringar för alla aktörer på elmarknaden (se avsnitt 7.2.3). För elkunderna innebär det snabbare och säkrare leverantörsbyten och korrekta elräkningar. Det ger i sin tur ett förbättrat förtroende för marknadens funktion. Det skapar även incitament för nätföretagen att rapportera in efterfrågade uppgifter i rätt tid då all rapportering ska ske via registret, även den till elhandelsföretag i samma koncern. På det sättet uppnås en konkurrensneutralitet mellan de olika aktörerna på elmarknaden.</p>
<p>Utredningens förslag är ett anläggningsregister som nätföretag lämnar vissa uppgifter till och som elleverantören och elkunden har tillgång till för att se vilka uppgifter som finns registrerade om kundens anläggning. De uppgifter som föreslås ingå är kund- och anläggningsidentiteter, nätföretag, elleverantör och balansansvarig. Om utredningens förslag kompletteras med att även uppgifter om kundens senast avlästa mätarställning ska finnas i registret så ger det en kraftigt förbättrad ställning för elkunden. Det gör att elkunden själv alltid kan inhämta den avläsning som är grund för elleverantörens och nätföretagets faktura. Det gör även att elleverantören enklare kan inhämta de avläsningar som saknas i den bilaterala rapporteringen mellan nätföretag och elleverantör. Denna komplettering till utredningens förslag skulle därför bidra till att förbättra kvalitén i kundernas fakturering som i dag är hushållens vanligaste problem enligt Elrådgivningsbyrån.</p>
<p>När månadsvis avläsning införs så kommer kraven på att rapporteringen sker i rätt tid att öka avsevärt för att kunderna ska kunna faktureras sin faktiska förbrukning. Det är därför av största vikt att registret utökas till att hantera mätarställningar i god tid före 2009 när månadsvis avläsning ska vara införd för alla kunder i Sverige.</p>
<p>Sammanfattning av våra förslag:</p>
<p>Vi vill i första hand utöka anläggningsregistret till att även utgöra en kommunikationscentral mellan marknadens aktörer. Om detta inte bedöms möjligt att genomföra föreslår vi i andra hand att anläggningsregistret enligt utredningens förslag kompletteras med att uppgifter om senast avlästa mätarställning även ska registreras av nätföretagen. Det senare innebär endast en mindre förändring av utredningens förslag men skulle stärka kundens ställning på marknaden och ändrar ingenting av den rapportering som för närvarande sker mellan nätföretag och elleverantörer.</p>
<p>Bilaga 1</p>
<h2>Kommittédirektiv</h2>
<p>Beslut vid regeringssammanträde den 13 februari 2003.</p>
<p>Sammanfattning av uppdraget</p>
<p>En särskild utredare tillkallas med uppdrag att följa det pågående arbetet inom EU med att utforma gemensamma regler för den inre marknaden för el och naturgas och lämna förslag till lagstiftning och regelverk i övrigt som krävs för att genomföra Europeiska gemenskapens reviderade el- och gasmarknadsdirektiv samt överväga och i förekommande fall lämna förslag till ändringar som föranleds av förordningen om gränsöverskridande handel med el, föreslå hur de rapporteringar som krävs i direktiven skall genomföras, analysera om det finns tänkbara förbättringar att göra på elmarknaden och naturgasmarknaden och om så är fallet föreslå åtgärder för detta, utvärdera hur strukturförändringarna har påverkat konkurrensen på elmarknaden och belysa konkurrensen på elmarknaden ur ett nordiskt och europeiskt perspektiv, analysera hur specifika krav på elleverantören lämpligen bör utformas, utreda behovet av sanktionssystem mot nätföretag som inte följer ellagens föreskrifter om leverantörsbyten, analysera möjligheter till effektivare tillsyn av anslutningsavgifter, göra en kompletterande analys av frågan om skärpning av kravet på åtskillnad mellan elnätsverksamhet och konkurrensutsatt verksamhet, utreda behovet av offentlig upphandling av anvisad elleverantör, kartlägga konsekvenserna av att bestämmelsen om att de småskaliga elproducenterna endast skall betala för den del av nättariffen som motsvarar årlig kostnad för mätning och rapportering tas bort, bedöma konsekvenserna för resursbehovet för tillsynen av el- och naturgasmarknaderna av de förslag som läggs fram.</p>
<p>Uppdraget skall delredovisas senast den 31 oktober 2003 och slutredovisas senast den 14 september 2004.</p>
<p>Bakgrund</p>
<p>Förutsättningarna på el- och naturgasmarknaderna skiljer sig åt i flera väsentliga avseenden. Detta gäller framför allt tillgången till infrastrukturen och antalet aktörer på marknaden.</p>
<p>Avregleringen på el- och naturgasmarknaderna i Sverige har kommit olika långt. Elmarknaden avreglerades 1996 och alla elkunder kan i dag fritt välja elleverantör. Avregleringen av naturgasmarknaden påbörjades år 2000 då alla naturgaskunder med en förbrukning över 25 miljoner normalkubikmeter per år fick möjlighet att välja naturgasleverantör.</p>
<p>Elmarknaden</p>
<p>Den 1 januari 1996 trädde ett nytt regelverk i kraft på den svenska elmarknaden (prop. 1994/95:222, bet. 1995/96:NU1, rskr. 1995/96:2). Fri konkurrens infördes i princip för all elproduktion och handel med el. Även i våra nordiska grannländer har elmarknaderna avreglerats. Handeln med el över Sveriges gränser har ökat i betydelse och i dag har vi en till stora delar integrerad avreglerad nordisk elmarknad.</p>
<p>Den 1 november 1999 utvecklades reformen genom att schablonberäkning infördes (prop. 1998/99:137, bet. 1999/2000:NU4, rskr. 1999/2000:1). I korthet innebär det nya regelverket att en övervägande del av alla elkunder enkelt och kostnadsfritt kan byta elleverantör, vilket har ökat bl.a. hushållskundernas valfrihet och rörlighet på marknaden.</p>
<p>Elnätsverksamheten bedrivs fortfarande som monopol. Monopolverksamheten är reglerad och övervakas av nätmyndigheten. I ellagstiftningen ställs krav på att nätverksamheten skall bedrivas skild från elhandel och elproduktion i olika juridiska personer, samt att nätverksamheten skall redovisas skild från all annan verksamhet.</p>
<p>Syftet med reformeringen av elmarknaden var att öka effektiviteten i produktions- och försäljningsledet genom att skapa valfrihet för elanvändarna. Konkurrensen i handeln med el skulle skapa förutsättningar för en ökad pris- och kostnadspress inom elförsörjningen.</p>
<p>Konkurrenssituationen på elmarknaden</p>
<p>Den ökade konkurrensen och den nya regleringen på elmarknaden har inneburit stora strukturförändringar både bland elnätsföretagen och elhandelsföretagen. Den svenska elmarknaden integreras allt mer med övriga nordiska länders elmarknader och arbetet inom EU lägger också grunden för en ökad integration med elmarknaderna på kontinenten.</p>
<p>En ökad marknadskoncentration, ökat korsvist ägande och ökat utländskt ägande har karaktäriserat marknadsutvecklingen. År 1996, det första året med avreglerad elmarknad, stod sju företag för drygt 90 procent av den svenska elproduktionen. Genom fusioner har dessa företag därefter reducerats till fem stycken.</p>
<p>I dag finns ca 130 elhandlare varav de tre största står för ca 70 procent av slutkundsmarknaden i Sverige.</p>
<p>I september 2001 tillsatte regeringen en utredning som fick i uppgift att studera konkurrensen och prisbildningen på elmarknaden och lämna förslag på åtgärder för att tillförsäkra att en väl fungerande konkurrens upprätthålls (dir. 2001:69). I slutbetänkandet Konkurrensen på elmarknaden (SOU 2002:7) redovisade utredaren ett antal övergripande slutsatser och lämnade förslag till konkreta åtgärder. Utredaren bekräftar att antalet elproducenter och elhandelsföretag blir allt färre men menar att de än så länge är tillräckligt många för att konkurrensen skall kunna upprätthållas. Det är dock enligt utredaren viktigt att bevaka utvecklingen.</p>
<p>Elmarknadens funktion och kundernas rörlighet</p>
<p>Utifrån utredarens förslag till åtgärder för att öka kundernas rörlighet på marknaden lämnade regeringen sin bedömning i propositionen Samverkan för en trygg, effektiv och miljövänlig energiförsörjning (prop. 2001/02:143). Regeringen uttalade där att marknadens aktörer, framförallt konsumenterna, av olika anledningar ännu inte har tillräcklig kunskap om energimarknaderna och att ökade insatser för att underlätta för konsumenterna på marknaden därför är nödvändiga. Regeringen gjorde bedömningen att vissa frågor bör utredas vidare. Denna bedömning rör bl. a. frågor såsom utformningen av specifika krav på elleverantören och av eventuella sanktionssystem mot nätföretag som inte följer ellagens föreskrifter om leverantörsbyten.</p>
<p>I samma proposition berörde regeringen även frågan om behovet av offentlig upphandling av anvisad elleverantör. Det finns ingen skyldighet för nätkoncessionshavaren att teckna kontrakt med de elleverantörer som erbjuder kunderna lägsta möjliga pris eller andra speciella villkor. Om nätkoncessionshavaren har en närstående elleverantör går i praktiken tjänsten som anvisad elleverantör ofta till denne. Ett sätt att stärka konsumentens ställning i denna situation är att kräva att tjänsten som anvisad elleverantör upphandlas i konkurrens. Regeringen pekade dock på att ett flertal frågor behöver lösas för att ett system med krav på konkurrensupphandling av anvisad elleverantör skall fungera.</p>
<p>I nämnda proposition presenterade regeringen också sin bedömning att gällande bestämmelse om att de småskaliga elproducenterna endast skall betala för den del av nättariffen som motsvarar årlig kostnad för mätning och rapportering får vissa effekter som inte är önskvärda och att den därför bör tas bort eller ändras. Det saknades dock ett tillräckligt väl underbyggt underlag för att bedöma vilka konsekvenser det kan få för den småskaliga elproduktionen. Det har också påtalats från flera remissinstanser att man i detta sammanhang måste beakta och se över övriga bestämmelser för dessa elproducenter.</p>
<p>Elnätsföretagen har en viktig roll på elmarknaden. Som följd av elnätsföretagets centrala roll och monopolsituation är en fungerande tillsyn viktig för att marknaden skall fungera som det är tänkt. Nätmyndighetens tillsyn över nätavgifterna har förenklats genom den ändring av ellagen som trädde i kraft den 1 juli 2002. Anslutningsavgifter prövas dock fortfarande av myndigheten efter ansökan. Detta har resulterat i att nätföretagen ändrar sina avgifter efter beslut i de enskilda fallen och inte efter de principer nätmyndigheten tar fram.</p>
<p>I propositionen Energimarknader i utveckling - bättre regler och tillsyn (prop. 2001/02:56) föreslog regeringen bl.a. en skärpning av kravet på åtskillnad mellan elnätsverksamhet och konkurrensutsatt verksamhet genom att ställa upp förbud mot gemensam VD och gemensam styrelsemajoritet i nätföretag och elhandels- eller elproduktionsföretag. Syftet med förslaget var att göra det svårare att vältra över kostnader mellan monopolverksamhet och konkurrensutsatt verksamhet. Riksdagen avslog dock regeringens förslag i denna del (bet. 2001/02:NU9, rskr. 2001/02:180). Riksdagen anmodade regeringen att göra en förnyad prövning av frågan och återkomma till riksdagen med ett nytt förslag.</p>
<p>Naturgas</p>
<p>Den svenska naturgasmarknaden är liten med en årlig total förbrukning på ca 10 TWh naturgas, som uteslutande importeras från Danmark. Naturgasen används i kraft- och värmeproduktion (ca 40 procent), som energikälla för industrin och direkt i industriella processer (ca 40 procent). Resterande 20 procent används i huvudsak för hushållsändamål med en mindre andel som fordonsbränsle.</p>
<p>Det svenska naturgasnätet sträcker sig längs västkusten från Trelleborg upp till Göteborg med förgreningar in i landet. Nätet berör ett 30-tal kommuner där naturgasen svarar för ca 20 procent av energianvändningen. Utslaget på nationell nivå motsvarar användningen av naturgas ca 2 procent av den totala energianvändningen, med totalt ca 55 000 naturgasanvändare. Marknadsaktörerna uppgår till ett tiotal. I huvudsak är det fråga om traditionella energiföretag som också bedriver annan energirelaterad verksamhet.</p>
<p>På naturgasmarknaden har rörligheten, på grund av den begränsade marknadsöppningen, varit mycket liten. Bland strukturförändringar kan nämnas att Vattenfall den 1 juli 2001 sålde sin majoritetsandel av stamnätsföretaget, nuvarande Nova Naturgas AB, till de övriga delägarna Ruhrgas, Statoil, Fortum och DONG. Företaget bedriver renodlad verksamhet med handel och överföring av naturgas.</p>
<p>Den 1 augusti 2000 trädde en ny naturgaslag i kraft. Lagen utgör en anpassning till rådets direktiv 98/30/EG av den 22 juni 1998 (EGT L 204) om gemensamma regler för den inre marknaden för naturgas.</p>
<p>Enligt direktivet skall slutkundsmarknaden öppnas gradvis för konkurrens och naturgaslagen medger från den 1 augusti 2003 att naturgasföretag, kraftproducenter samt kunder med en årlig förbrukning på mer än 15 miljoner normalkubikmeter naturgas fritt får välja leverantör (se prop. 2001/02:143).</p>
<p>Naturgaslagens innehåll och struktur har i mycket hämtats från ellagstiftningen. Den innehåller motsvarande bestämmelser om tillstånd att bygga och använda naturgasledningar, särredovisning och ledningsägarens skyldigheter i övrigt samt tillsyn, men det finns också vissa viktiga skillnader.</p>
<p>Naturgassystemet skiljer sig från elsystemet genom att det inte finns samma behov av att upprätthålla momentan balans mellan inmatning och uttag. Naturgasen kan lagras och även rörledningssystemen på högtrycksnivå, s.k. line-pack, kan utnyttjas för att balansera systemet. Det har inte inrättats något systemansvarigt organ som svarar för den tekniska balanseringen av systemet och inte heller någon balanstjänst. Dessa funktioner utövas för närvarande av innehavaren av stamledningen och av aktörerna själva på avtalsrättslig grund. En arbetsgrupp i Svenska gasföreningens regi har tagit fram förslag till gemensam avtalsreglering av balans- och systemansvarsfunktionen.</p>
<p>Som framgått ovan är naturgasnätet i Sverige utbyggt endast i begränsad omfattning. På distributionsnivå byggs nätet ut efter hand som naturgasföretagen träffar överenskommelse om naturgasleveranser. Koncession krävs endast för högtrycksledningar. Det saknas således motsvarighet till den områdeskoncession som tillämpas på elmarknaden. Den tillsyn som bedrivs omfattar inte all överföring utan är begränsad till sådan överföring som sker för annans räkning, vilket i naturgaslagen definieras som transport.</p>
<p>Konkurrenssituationen</p>
<p>Enligt Statens energimyndighets rapport Utvecklingen på naturgasmarknaden (dnr N/2001/10979/ESB) finns det för närvarande sju slutförbrukare som är berättigade kunder. Tillsammans med kraftvärmeproducenterna svarar de för ca 50 procent av förbrukningen.</p>
<p>I rapporten framhålls att det endast finns en tillförselledning till Sverige samt att innehavaren av stamledningen de facto har ett importmonopol. Enligt vad regeringen har inhämtat har marknadsöppningen hittills föranlett att en slutkund har bytt leverantör.</p>
<p>Även naturgasföretag kan enligt regelverket fritt välja leverantör, men här hindras rörligheten av befintliga avtal. Flertalet av dessa avtal löper ut under åren 2005 och 2009.</p>
<p>Statens energimyndighet har genomfört en översyn av den nuvarande naturgaslagen för att i syfte att föreslå förbättringar av förutsättningarna för en fungerande marknad. Myndigheten redovisade resultatet av översynen tillsammans med vissa förslag i december 2002 i rapporten Översyn av naturgaslagen (dnr N2002/12473/ESB).</p>
<p>Inre marknadspaketet</p>
<p>Den 13 mars 2001 presenterade Europeiska gemenskapernas kommission sitt förslag till Europaparlamentets och rådets direktiv om ändring av direktiv EG/96/92 av den 19 december 1996 (EGT L 027) om gemensamma regler för den inre marknaden för el och direktiv EG/98/30 av den 22 juni 1998 (EGT L 204) om gemensamma regler för den inre marknaden för naturgas samt förslag till Europaparlamentets och rådets förordning om villkoren för tillträde till näten för gränsöverskridande utbyte på elområdet (förordningen).</p>
<p>Förslagen syftar till att skapa likvärdiga konkurrens- och marknadsvillkor inom el- och naturgassektorn och härigenom stärka konkurrenskraften för näringslivet som helhet.</p>
<p>Förslagen till ändringar i el- och naturgasmarknadsdirektiven innehåller dels "kvantitativa ändringar", som en ökad marknadsöppning och för gas ett utvidgat tillämpningsområde, dels "kvalitativa ändringar" om rättslig åtskillnad för systemoperatörer för transmission och distribution, krav på särredovisning, regler för nättillträde samt inrättande av en självständig tillsynsmyndighet som i förväg godkänner åtminstone metoderna för tariffsättning. Därutöver innehåller direktiven också vissa nyheter som gäller allmännyttiga tjänster, märkning av el, försörjningstrygghet, upphandling av ny kapacitet och av el för att täcka nätförluster, rapportering samt handel med tredje land.</p>
<p>Förslaget till förordning om gränsöverskridande handel med el innehåller övergripande bestämmelser om kompensation för transitflöden, harmonisering av nationella nättariffer, flaskhalshantering och sanktionssystem. Dessa övergripande bestämmelser kompletteras med riktlinjer.</p>
<p>Direktiven och förordningen innehåller, förutom de här angivna  huvudpunkterna, ett omfattande och detaljerat regelverk.</p>
<p>Beredningsläget</p>
<p>Vid rådsmötet (transport, telekommunikation och energi) den 25 november 2002 träffades en politisk överenskommelse om hela inre marknadspaketet. Den fulla marknadsöppning då även hushållskunder får välja leverantör fastställdes till den 1 juli 2007. Distributionsföretag medges möjlighet att avvakta med att genomföra rättslig åtskillnad, likaså till den 1 juli 2007. Företagskunder kommer att kunna välja leverantör redan från den 1 juli 2004.</p>
<p>Innan direktiven kan träda i kraft skall de antas genom en gemensam ståndpunkt och godkännas av Europaparlamentet i en andra behandling. Ikraftträdandet beräknas till våren 2003.</p>
<p>Genomförande</p>
<p>Direktiven skall genomföras inom tolv månader efter att de har trätt i kraft, vilket sker 20 dagar efter att de har offentliggjorts i Europeiska gemenskapens officiella tidning.</p>
<p>Medlemsstaterna skall omedelbart efter direktivens genomförande informera kommissionen om vilka åtgärder som vidtagits för att tillhandahålla allmännyttiga tjänster och därefter vartannat år underrätta kommissionen om eventuella ändringar av dessa åtgärder. Kommissionen skall årligen rapportera till Europaparlamentet om hur direktiven tillämpas.</p>
<p>Uppdraget</p>
<p>Elmarknaden</p>
<p>En särskild utredare skall se över behovet av ytterligare förändringar av lagstiftningen på el- och naturgasmarknaderna. Uppdraget består av två delar. Den första delen innehåller förslag till lagstiftning och regelverk i övrigt som krävs för att genomföra Europeiska gemenskapens reviderade el- och gasmarknadsdirektiv. Dessutom skall utredaren överväga och i förekommande fall lämna förslag till ändringar som föranleds av förordningen om gränsöverskridande handel med el. I den första delen ingår även frågan om skärpning av kravet på åtskillnad mellan elnätsverksamhet och konkurrensutsatt verksamhet. Den andra delen innehåller en analys av eventuella förbättringar av de svenska el- och naturgasmarknaderna samt vissa frågor om elmarknadens funktion.</p>
<p>Ellagstiftningen har förändrats efter avregleringen. Övergångssystemet med leveranskoncession har avskaffats, kravet på timvis mätning för byte av elleverantör har tagits bort och ersatts av ett system som baseras på att elförbrukningen fördelas över tiden enligt en schablonkurva som baseras på förbrukningen i ett nätområde, den s.k. schablonberäkningsreformen (prop. 1998/99:137</p>
<p>Införande av schablonberäkning på elmarknaden m.m.).</p>
<p>Sedan avregleringen har även omfattande strukturförändringar skett på elmarknaden. Antalet elleverantörer har minskat och flera av de aktörer som vid avregleringen gav sig in på marknaden har lämnat den igen. Utredaren skall utvärdera elmarknadens funktionssätt med huvudinriktning på hur strukturförändringarna har påverkat konkurrensen på elmarknaden och även belysa konkurrensen på elmarknaden ur ett nordiskt och europeiskt perspektiv. Utredaren skall även föreslå metoder för hur konkurrensen på elmarknaden skall följas upp. I uppdraget ingår också att kartlägga hur konkurrensen på elmarknaden övervakas i andra länder.</p>
<p>Det finns även ett behov av uppföljning av den konkurrensutsatta delen av elmarknaden i syfte att förbättra elmarknadens funktionssätt och underlätta för konsumenterna på marknaden. Utredaren skall analysera om ytterligare krav bör ställas på elleverantörerna och om detta anses nödvändigt föreslå hur sådana krav bör utformas. Exempel kan vara krav på speciella IT-system för informationsutbyte eller krav på att elleverantörer skall offentliggöra vissa elprisuppgifter. Utredaren skall i detta sammanhang beakta vad som föreslås i betänkandet Konkurrensen på elmarknaden (SOU 2002:7).</p>
<p>Utredaren skall vidare utreda behovet av ett sanktionssystem riktat mot nätföretag som inte följer ellagens regler om leverantörsbyten. Om utredaren finner att det behövs skall utredaren föreslå formerna för ett sådant system. Utredaren skall även beakta möjligheten att på frivillig väg eller på annat sätt se till att kunden får en skälig ersättning för den olägenhet som det uteblivna leverantörsbytet orsakat. Utredaren skall härvid beakta vad som framkommit i betänkandet Konkurrensen på elmarknaden. Utredaren skall i detta sammanhang även se över behovet av sanktioner riktat mot nätägare som inte följer ellagens regler om avläsning av elmätare. Om utredaren finner att behov finns skall utredaren föreslå formerna för ett sådant system.</p>
<p>Som följd av elnätsföretagets centrala roll och monopolsituation är en fungerande tillsyn viktig för att marknaden skall fungera som det är tänkt. Idag prövas anslutningsavgifter och andra anslutningsvillkor efter ansökan, och avgifterna justeras endast i de enskilda fallen efter nätmyndighetens beslut. Utredaren skall utreda om nuvarande regler för tillsynen av villkor för anslutning är ändamålsenliga och eventuellt föreslå åtgärder för att effektivisera tillsynen inom detta område.</p>
<p>Som redovisats ovan avslog riksdagen regeringens förslag om en skärpning av kravet på åtskillnad mellan elnätsverksamhet och konkurrensutsatt verksamhet (bet. 2001/02:NU9, rskr. 2001/02:180). Riksdagen anmodade regeringen att göra en förnyad prövning av frågan och återkomma till riksdagen med ett nytt förslag. Mot denna bakgrund skall utredaren närmare analysera förslaget till en skärpning av kravet på åtskillnad mellan elnätsverksamhet och konkurrensutsatt verksamhet genom att uppställa förbud mot gemensam VD och gemensam styrelsemajoritet i nätföretag och elhandels- eller elproduktionsföretag. Även andra skärpningar i kravet på åtskillnad kan övervägas. Särskilt skall konsekvenserna av förslaget för de mindre företagen med både elnätsverksamhet och konkurrensutsatt verksamhet beaktas. Utredaren skall här beakta vad som anges i elmarknadsdirektivet.</p>
<p>Enligt ellagen skall en elanvändare som saknar elleverantör av berörd innehavare av nätkoncession anvisas en elleverantör, som gentemot nätkoncessionshavaren har åtagit sig att leverera el till sådana användare. Det finns dock ingen skyldighet för koncessionshavaren att teckna kontrakt med den elleverantör som erbjuder kunderna det mest fördelaktiga priset eller andra villkor. Utredaren skall bedöma behovet av offentlig upphandling av anvisad elleverantör och om det behövs föreslå utformningen av ett system där tjänsten som anvisad elleverantör upphandlas i konkurrens. I detta sammanhang bör även utredaren analysera behovet av regler för skyldigheter som anvisad elleverantör samt flexiblare möjligheter att byta elleverantör vid annan tid än månadsskifte. Utredaren bör även beakta de erfarenheter som finns från tillfällen då systemet med anvisad elleverantör har använts.</p>
<p>I propositionen Samverkan för en trygg, effektiv och miljövänlig energiförsörjning (prop. 2001/02:143) presenterade regeringen sin bedömning att gällande bestämmelse om att de småskaliga elproducenterna endast skall betala för den del av nättariffen som motsvarar årlig kostnad för mätning och rapportering får vissa effekter som inte är önskvärda och att den därför bör tas bort eller ändras. Det saknades dock ett tillräckligt väl underbyggt underlag för att bedöma vilka konsekvenser det kan få för den småskaliga elproduktionen. Utredaren skall kartlägga konsekvenserna av att ta bort gällande bestämmelse. Utredaren skall även föreslå alternativ till att ta bort bestämmelsen.</p>
<p>Naturgas</p>
<p>Utredaren skall utvärdera naturgasmarknadens funktionssätt och analysera om det finns tänkbara förbättringar att göra och om så är fallet föreslå åtgärder för detta. Utredaren skall i detta sammanhang ta ställning till de bedömningar Statens energimyndighet redovisat i rapporten Översyn av naturgaslagen (dnr N2002/12473/ESB). Utredaren skall särskilt beakta behovet av koncession för distributionsledningar samt frågan om systemansvar.</p>
<p>Inre marknadspaketet</p>
<p>Utredaren skall följa det pågående arbetet inom EU med att utforma gemensamma regler för den inre marknaden för el och naturgas och lämna förslag till lagstiftning och regelverk i övrigt som kan behövas för att genomföra de nya direktiven. Dessutom skall utredaren överväga och i förekommande fall lämna förslag till ändringar som föranleds av förordningen om gränsöverskridande handel med el.</p>
<p>Utöver detta skall utredaren föreslå hur de rapporteringar som krävs i direktiven skall genomföras.</p>
<p>Konsekvensbeskrivning</p>
<p>Om utredaren föreslår åtgärder som kräver finansiering skall förslag till sådan lämnas. Utredaren skall även bedöma vilken miljöpåverkan som förslagen får om de genomförs. Utredaren skall, när det gäller redovisning av förslagens konsekvenser för små företag, samråda med Näringslivets nämnd för regelgranskning. Dessutom skall utredaren bedöma konsekvenser för resursbehovet för tillsynen av el- och naturgasmarknaderna av de förslag som läggs fram.</p>
<p>Arbetets genomförande, tidsplan m.m.</p>
<p>I fråga om resursbehov skall utredaren samråda med Statskontoret som har regeringens uppdrag att göra en översyn av verksamhetsinriktning m.m. för Statens energimyndighet (dnr N2002/8516/ESB). Utredaren skall i fråga om skärpning av kraven på åtskillnad mellan nätverksamhet och konkurrensutsatt verksamhet samråda med utredningen Fjärrvärme på värmemarknaden (dir. 2002:160). Utredaren skall också ta ställning till de bedömningar Statens energimyndighet redovisat i rapporten Översyn av naturgaslagen (dnr N2002/12473/ESB). Utredaren skall även beakta vad som framkommit i utredningen Konkurrensen på elmarknaden (SOU2002:7). Utredaren skall även beakta hur frågorna i uppdraget behandlas i övriga nordiska länder.</p>
<p>Uppdraget skall, i den del som avser genomförandet av el- och gasmarknadsdirektiven och frågan om skärpning av kravet på åtskillnad mellan elnätsverksamhet och konkurrensutsatt verksamhet, redovisas senast den 31 oktober 2003.</p>
<p>Övriga frågor skall redovisas senast den 14 september 2004. (Näringsdepartementet)</p>
<p>Bilaga 2</p>
<p>Beslut vid regeringssammanträde den 30 oktober 2003.</p>
<p>Förlängd tid för delredovisning av uppdraget</p>
<p>Regeringen beslutar om förlängd tid för att delredovisa uppdraget. Uppdraget skall delredovisas senast den 1 december 2003.</p>
<p>Bakgrund</p>
<p>Med stöd av regeringens bemyndigande den 13 februari 2003 har chefen för Näringsdepartementet tillkallat en särskild utredare med uppdrag att bl.a. följa det pågående arbetet inom EU med att utforma gemensamma regler för den inre marknaden för el och naturgas och lämna förslag till lagstiftning och regelverk i övrigt som krävs för att genomföra Europeiska gemenskapens reviderade el- och gasmarknadsdirektiv samt överväga och i förekommande fall lämna förslag till ändringar som föranleds av förordningen om gränsöverskridande handel med el, föreslå hur de rapporteringar som krävs i direktiven skall genomföras, göra en kompletterande analys av frågan om skärpning av kravet på åtskillnad mellan elnätsverksamhet och konkurrensutsatt verksamhet, bedöma konsekvenserna för resursbehovet för tillsynen av el- och naturgasmarknaderna av de förslag som läggs fram.</p>
<p>Utredningen skall enligt direktiven delredovisa uppdraget i denna del senast den 31 oktober 2003.</p>
<p>I en skrivelse den 14 oktober 2003 anhåller den särskilde utredaren om förlängd tid för redovisning av uppdragets första del till den 1 december 2003.</p>
<p>Europaparlamentet och rådet antog el- och naturgasmarknadsdirektiven den 26 juni 2003. Europeiska kommissionen har kallat medlemsstaterna till möten om tolkningen av el- och naturgasmarknadsdirektiven den 21 oktober respektive den 13 november 2003. Det är angeläget att utredningen ges möjlighet att beakta vad som framkommer i samband med dessa möten. Uppdraget, i den del som avser genomförandet av el- och naturgasmarknadsdirektiven och frågan om skärpning av kravet på åtskillnad mellan elnätsverksamhet och konkurrensutsatt verksamhet, bör därför redovisas senast den 1 december 2003. (Näringsdepartementet)</p>
<h2>Statens offentliga utredningar 2004</h2>
<p>Kronologisk förteckning + Bilagor. S.</p>
<p>Bilaga 1–2 till Långtidsutredningen 2003/04. Fi. – att möta förändring. S. av att utveckla den ekonomiska styrningen och samordningen när det gäller länsstyrelserna. Fi. – en utvärdering av studieförbund och folkhögskolor. U. – organisation för strategi och genomförande. S.</p>
<p>Bilaga 13 till Långtidsutredningen 2003/04. Fi. – i statliga företag – i internationellt samarbete. Ju.</p>
<p>Förslag till nationellt utvärderingsprogram. Ju. – EU  2004-kommitténs förslag till permanent bidragsgivning och utåtriktad verksamhet. SB. – en partsfråga. Fi.</p>
<p>Förslag till förbättrat skydd för kulturhistoriskt värdefull bebyggelse. K. – intresse, lärande, kompetens. U. – Tillgänglighet. Ku. – effektivare gränskontroll. Ju. – ny lagstiftning och andra åtgärder. N.</p>
<p>Tillbakablick och framtidsperspektiv i KASAM:s verksamhet.</p>
<p>Rapport från ett seminarium tillägnat Camilla Odhnoff.</p>
<p>Stockholm 22 oktober 2002. M.</p>
<p>En utredning om myndigheter, mansvåld, och makt. N. yrkesutövare av alternativ- eller komplementärmedicin. S.</p>
<p>Systematisk förteckning</p>
<h2>Statsrådsberedningen</h2>
<p>Sluta strunta i EU – EU 2004-kommitténs förslag till permanent bidragsgivning och utåtriktad verksamhet. [82]</p>
<h2>Justitiedepartementet</h2>
<p>Ett nationellt program om personsäkerhet. [1]</p>
<p>Översyn av personuppgiftslagen. [6] Ledningsrätt. [7]</p>
<p>Tolkförmedling. Kvalitet registrering tillsyn. [15]</p>
<p>Brottsförebyggande kunskapsutveckling. [18]</p>
<p>Egenförsörjning eller bidragsförsörjning? Invandrarna, arbetsmarknaden och välfärdsstaten. [21]</p>
<p>Allmänhetens insyn i partiers och valkandidaters intäkter. [22]</p>
<p>Kunskap för integration. Om makt i skola och utbildning i mångfaldens Sverige. [33]</p>
<p>Nationaldagen – ny helgdag. [45]</p>
<p>Svensk kod för bolagsstyrning. Förslag från Kodgruppen. [46]</p>
<p>Näringslivet och förtroendet. + Bilagedel. [47]</p>
<p>Kategorisering och integration. Om föreställda identiteter i politik, forskning, media, och vardag. [48]</p>
<p>Engagemang, mångfald och integration. Om möjligheter och hinder för politisk jämlikhet. [49]</p>
<p>Ett utvidgat skydd mot könsdiskriminering. [55]</p>
<p>Kvinnors organisering. [59]</p>
<p>En översyn av Brottsoffermyndigheten. [61]</p>
<p>Insyn och sekretess – i statliga företag – i internationellt samarbete. [75] Allt ljus på storstadspolitikens lokala utvecklingsavtal?</p>
<p>Förslag till nationellt utvärderingsprogram. [79]</p>
<p>Kompletterande bestämmelser till den nya Bryssel II-förordningen. [80]</p>
<p>Ett steg mot ett enklare och snabbare skuldsaneringsförfarande. [81]</p>
<p>Reformerad hyressättning. [91]</p>
<p>Personskyddet för den centrala statsledningen. [108]</p>
<p>Gränskontrollag – effektivare gränskontroll. [110] Ny vallag. [111]</p>
<p>Frågor om Förmyndare och ställföreträdare för vuxna. Band I–III. [112]</p>
<p>Vissa tryck- och yttrandefrihetsrättsliga frågor. Internationellt rättsligt bistånd, brottskatalogen, målhandläggningsfrågor m.m. [114]</p>
<p>Ingripanden mot unga lagöverträdare. [122]</p>
<h2>Utrikesdepartementet</h2>
<p>Utlandstjänstens villkor. Arbetsvillkor, ersättningssystem och skatteregler för statligt anställda under utlandsstationering. [24]</p>
<p>Flyktingskap och könsrelaterad förföljelse. [31]</p>
<p>Tillsyn för säkra varor och öppna marknader. [57]</p>
<p>Utlänningslagstiftningen i ett domstolsperspektiv. [74]</p>
<p>Utredning rörande organisation av ett Östersjöcentrum. [124]</p>
<h2>Försvarsdepartementet</h2>
<p>Från klassificering till urval. En översyn av Totalförsvarets pliktverk. [5]</p>
<p>Informera om samhällets säkerhet. [25] Informationssäkerhet i Sverige och internationellt – en översikt. [32]</p>
<p>Totalförsvarets forskningsinstitut. En översyn. [41]</p>
<p>Försvarshögskolan. En översyn. [58] Snö, mörker och kyla. [77]</p>
<p>Ny reglering för transporter av farligt gods. [87]</p>
<h2>Socialdepartementet</h2>
<p>Tvång och förändring. Rättssäkerhet, vårdens innehåll och eftervård. + Bilagor. [3]</p>
<p>Patientskadelagen och läkemedelsförsäkringen – en översyn. [12]</p>
<p>Samhällets insatser mot hiv/STI – att möta förändring. [13]</p>
<p>Genetik, integritet och etik. [20] Handikappolitisk samordning – organisation för strategi och genomförande. [54]</p>
<p>Sammanhållen hemvård. [68]</p>
<p>Sexuell exploatering av barn i Sverige. [71] Hjälpmedel. + Lättläst, DAISY och sammanfattning på teckenspråk. [83] Var går gränsen? [86]</p>
<p>Tobakskontroll i internationellt perspektiv. [88]</p>
<p>LSS – Särskilt personligt stöd. + Lättläst sammanfattning, DAISY och sammanfattning på teckenspråk. [103]</p>
<p>Utdelning av överskott i inkomstpensionssystemet. [105]</p>
<p>Beviljats med inte fått. + Lättläst sammanfattning, Daisy och kassett. [118]</p>
<p>Ett nationellt register över yrkesutövare av alternativ- eller komplementär medicin. [123]</p>
<p>Försäkringskassan. [127]</p>
<h2>Finansdepartementet</h2>
<p>Vem tjänar på att arbeta? Bilaga 14 till Långtidsutredningen 2003/04. [2]</p>
<p>Bilaga 1–2 till Långtidsutredningen 2003/04. [11]</p>
<p>Det ofullständiga pusslet. Behovet av att utveckla den ekonomiska styrningen och samordningen när det gäller länsstyrelserna. [14]</p>
<p>Långtidsutredningen 2003/04. [19] Från verksförordning till myndighetsförordning. [23] Hyressättning av vissa ändamålsbyggnader. [28]</p>
<p>Regional utveckling – utsikter till 2020.</p>
<p>Bilaga 3 till Långtidsutredningen 2003/04. [34]</p>
<p>Reformerade egendomsskatter. [36]</p>
<p>Kan vi räkna med de äldre? Bilaga 5 till Långtidsutredningen 2003/04. [44]</p>
<p>E-tjänster för alla. [56] Skatt på väg. [63]</p>
<p>En statsförvaltning i utveckling och förnyelse. [65]</p>
<p>Egendomsskatter. Reform av arvs- och gåvoskatter. [66]</p>
<p>Marknadsmissbruk. [69] Tid och pengar – dela lika?</p>
<p>Bilaga 13 till Långtidsutredningen 2003/04. [70]</p>
<p>Migration och integration – om framtidens arbetsmarknad. Bilaga 4 till Långtidsutredningen 2003/04. [73]</p>
<p>Lönegarantiförsäkring – en partsfråga. [93]</p>
<p>Remissvaren på 2003/04 års Långtidsutredning. [96]</p>
<p>Tillsyn. Förslag om en tydligare och effektivare offentlig tillsyn. [100]</p>
<p>Genomförande av tjänstepensionsdirektivet. [101]</p>
<p>Att granska och pröva ansvar i kommuner och landsting. + Bilaga. [107]</p>
<p>En lag om Sveriges indelning i län och landsting. [128]</p>
<h2>Utbildningsdepartementet</h2>
<p>Folkbildning och lärande med ITK-stöd – en antologi om flexibelt lärande i folkhögskolor och studieförbund. [8]</p>
<p>En Ny Doktorsutbildning – kraftsamling för excellens och tillväxt. [27]</p>
<p>Tre vägar till den öppna högskolan. [29]</p>
<p>Folkbildning i brytningstid – en utvärdering av studieförbund och folkhögskolor. [30]</p>
<p>Utan timplan – med målen i sikte. [35]</p>
<p>Lärare, forskare och läkare – tre kompetenser i en befattning. [42] Skolans ansvar för kränkningar av elever. [50]</p>
<p>Vem får vara med? En belysning av folkbildningens relation till icke deltagarna. [51]</p>
<p>Bevara ljud och rörlig bild. Insamling, migrering – prioritering. [53]</p>
<p>Samspel och integration. Nationell organisation för deltagande i EU:s forsknings- och utvecklingsarbete. [60]</p>
<p>Verksamheten vid IMEGO AB. [89] Att lyfta matematiken – intresse, lärande, kompetens. [97] För oss tillsammans. Om utbildning och utvecklingsstörning. [98] Att lära för hållbar utveckling. [104]</p>
<p>Den könade förskolan – om betydelsen av jämställdhet och genus i förskolans pedagogiska arbete. [115]</p>
<p>Skolans ledningsstruktur. Om styrning och ledning i skolan. [116]</p>
<h2>Jordbruksdepartementet</h2>
<p>Utsädeskontroll i förändring. [72]</p>
<p>Hållbara laster. Konsumtion för en ljusare framtid. [119]</p>
<h2>Kulturdepartementet</h2>
<p>Bokpriskommissionens fjärde delrapport. Det skall vara billigt att köpa böcker och tidskrifter IV. [9]</p>
<p>Digital Radio. [16]</p>
<p>Nytt regelverk för marksänd digital-TV. [39]</p>
<p>Bokpriskommissionens femte delrapport. Det skall vara billigt att köpa böcker och tidskrifter V. [90]</p>
<p>K-märkt.</p>
<p>Förslag till förbättrat skydd för kulturhistoriskt värdefull bebyggelse. [94]</p>
<p>Folkbokföringsuppgifter hos arkivmyndigheterna. Integritet – Effektivitet – Tillgänglighet. [106]</p>
<h2>Miljödepartementet</h2>
<p>Förnybara fordonsbränslen. Nationellt mål för 2005 och hur tillgängligheten av dessa bränslen kan ökas. [4]</p>
<p>Miljöbalkens sanktionssystem och hänsynsregler. [37]</p>
<p>Alternativ för miljöbalkens prövningsorganisation. [38]</p>
<p>Kortare instanskedja och ökad samordning. Alternativ för plan- och bygglagens prövningsorganisation. [40]</p>
<p>Allmänna vattentjänster. [64]</p>
<p>Kunskapsläget på kärnavfallsområdet 2004. [67]</p>
<p>Byggnadsdeklarationer. Inomhusmiljö och energianvändning.[78]</p>
<p>Kärnavfall – demokrati och vetenskap. [99] KÄRNAVFALL</p>
<p>Tillbakablick och framtidsperspektiv i KASAM:s verksamhet.</p>
<p>Rapport från ett seminarium tillägnat Camilla Odhnoff.</p>
<p>Stockholm 22 oktober 2002. [120] Betalningsansvaret för kärnavfallet. +Underlagsrapporter. [125]</p>
<h2>Näringsdepartementet</h2>
<p>Rätten till skadestånd enligt konkurrenslagen. [10]</p>
<p>Turistfrämjande för ökad tillväxt. [17]</p>
<p>Arbetstid vid vägtransporter – förslag till ny lag. [26]</p>
<p>Den könsuppdelade arbetsmarknaden. [43] Samhällets behov av betaltjänster. [52] Handla för bättre klimat – handel med</p>
<p>utsläppsrätter 2005–2007, m.m. [62]</p>
<p>Godstransporter – noder och länkar i samspel. [76]</p>
<p>SWENTEC AB – för en nationell kraftsamling på svensk miljöteknik. [84]</p>
<p>Genomförande av direktivet om information och samråd. [85]</p>
<p>En samlad järnvägslagstiftning. + Bilagedel. [92]</p>
<p>Ekonomisk brottslighet inom taxinäringen. [102]</p>
<p>Energideklarering av byggnader. För effektivare energianvändning. [109]</p>
<p>Utveckling av god företagshälsovård</p>
<p>– ny lagstiftning och andra åtgärder. [113]</p>
<p>Nytt nationellt kunskapscentrum. Ombildning av RKC. [117]</p>
<p>Slag i luften.</p>
<p>En utredning om myndigheter, mansvåld, och makt. [121]</p>
<p>Vänd på kuttingen! Tillväxt- och utveckling i ett nytt perspektiv. [126]</p>
<p>El- och naturgasmarknaderna. Energimarknader i utveckling. + Bilagedel med rapporter. [129]</p>
