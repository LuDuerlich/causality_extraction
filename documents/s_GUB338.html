<h1>Sammanfattning</h1>
<h2></h2>
<p>Utredningens uppdrag är enligt direktiven att föreslå hur en central myndighet för vuxnas lärande kan skapas genom bl.a. sammanslagning av vissa befintliga myndigheter samt överflyttning av arbetsuppgifter från andra. Utredaren ska överväga och föreslå vilka uppgifter en ny myndighet ska svara för. Vidare ska utredaren lämna förslag på organisation och dimensionering samt överväga hur kvalitetsgranskning, tillsyn och utvärdering kan ges en oberoende ställning i förhållande till myndighetens främjande- och utvecklingsuppdrag. Personalkonsekvenser och eventuell omdisponering av resurser ska redovisas.</p>
<p>Vuxnas lärande har de senaste åren genomgått stora förändringar, nya myndigheter har kommit till, regelverk har förändrats. I dag omfattas hundratusentals människor av vuxnas lärande och transfereringar av pengar till verksamheten uppgår till miljarder kr. Området har mer och mer kommit att markeras som ett eget område inom utbildningspolitiken. Områdets expansion och tilltagande vikt inom utbildningspolitiken ställer stora krav på de olika aktörerna. Behovet av ett brett stöd för vuxnas lärande av god kvalitet i hela landet understryker kraven på samarbete mellan olika aktörer och intressenter såväl inom utbildningsområdet som inom andra områden.</p>
<p>Aktörerna är många vilket speglar områdets utveckling och förändring. När aktörerna blir för många uppstår en mängd olägenheter som sammantaget försämrar möjligheterna att nå bästa möjliga resultat. Jag vill med mitt förslag skapa förutsättningar för att bl.a. komma till rätta med de brister beträffande ansvarsförhållanden, gränsdragningar och otydlighet som uppmärksammats på olika håll. Nuvarande myndighetsstruktur på central nivå ska bli rationellare och effektivare, styrningen tydligare, inspektion, kvalitetsgranskning och utvärdering kraftfullare för att de politiska målen ska kunna nås.</p>
<p>Förslaget innebär att en ny central myndighet för Vuxnas lärande bildas. Till den nya myndigheten förs all verksamhet som bedrivs i Myndigheten för kvalificerad yrkesutbildning samt all verksamhet i Nationellt centrum för flexibelt lärande förutom den utbildning som anordnas i egen regi, vilken i stället avvecklas. Till den nya myndigheten förs de arbetsuppgifter kopplade till vuxnas lärande som i dag utförs av Statens skolverk och Myndigheten för skolutveckling. Här avses ansvarsområdena utbildningsinspektion, styrdokument och finansiella styrmedel, nationell uppföljning, nationell utvärdering samt utvecklingsstöd. Förslaget innebär att CFL:s värdskap för Valideringsdelegationen upphör den 1 juli 2007, varvid värdskapet överförs till den nya myndigheten. När Valideringsdelegationens uppdrag upphör den 31 december 2007 övergår kvarvarande uppgifter till den nya myndigheten.</p>
<p>En särskild delegation föreslås med ansvar för att besluta om en årlig plan för utvärdering av verksamhetsområdet och utbildningsformerna. Delegationen ska disponera en särskild anslagspost.</p>
<p>Även om förslaget innebär att ett antal arbetsuppgifter inom området vuxnas lärande samlas i en myndighet, kommer antalet aktörer inom området att vara stort och behovet av samverkan betydande. Jag pekar i förslaget särskilt på behovet av en formaliserad samverkan mellan den nya myndigheten och Arbetsmarknadsstyrelsen, Skolverket, Högskoleverket, Folkbildningsrådet, Myndigheten för nätverk och samverkan inom högre utbildning samt Myndigheten för skolutveckling.</p>
<p>Jag går bara undantagsvis in på den nya myndighetens organisation då det torde ankomma på en framtida organisationskommitté att utreda dessa frågor.</p>
<p>Finansieringen av den nya myndigheten föreslås ske genom sammanläggning av de medel som idag disponeras av Nationellt centrum för flexibelt lärande och Myndigheten för kvalificerad utbildning samt överföring av de medel som Skolverket och Myndigheten för skolutveckling enligt min bedömning med hänsyn till olika faktorer disponerar för de arbetsuppgifter som förs över till den nya myndigheten.</p>
<p>Den nya myndigheten föreslås lokaliseras till tre orter, Norrköping, Härnösand och Hässleholm. Merparten av den personal som berörs av förslaget finns i dag på dessa orter. Den personal som berörs hos Skolverket och hos Myndigheten för skolutveckling är dock inte stationerad på dessa orter. I dag utförs de arbetsuppgifter som berörs av förslaget på elva olika orter.</p>
<p>Myndighetens ledning ska enligt förslaget lokaliseras till Härnösand.</p>
<p>Myndigheten föreslås få namnet Myndigheten för Vuxnas Lärande (VL).</p>
