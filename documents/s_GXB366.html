<h1>Sammanfattning</h1>
<h2>Inledning</h2>
<p>Av lagen (2008:717) om signalspaning i försvarsunderrättelseverksamhet framgår att Försvarets radioanstalt under i lagen angivna förutsättningar får bedriva signalspaning i såväl etern som i tråd. Jag lägger nu fram förslag om att Försvarets radioanstalt ska undantagsvis efter tillstånd av domstol kunna utföra sådan signalspaning även för att tillgodose polisens behov av underrättelser om utländska förhållanden, främst Säkerhetspolisens behov av underrättelser om allvarliga hot mot nationell eller internationell säkerhet, samt att radioanstalten ska få delge polisen information från sådan signalspaning under förutsättning att domstolen gett tillstånd till det. Ett sådant tillstånd ska avse sådan information som är relevant för polisen med beaktande av det ändamål för vilket signalspaningen medgivits av domstolen.</p>
<p>Jag vill redan här framhålla att mitt förslag tagit utgångspunkt i att signalspaning, särskilt spaning i tråd, är en metod som enligt min uppfattning kan leda till omfattande intrång i den personliga integriteten. Jag anser därför att det krävs mycket starka skäl för att tillåta sådan spaning. Min utgångspunkt har därför varit att sådan spaning i tråd som huvudregel inte ska få ske. Om allvarliga hot mot nationell eller internationell säkerhet uppstår kan det dock enligt min mening finnas anledning att göra undantag. Också när det rör sig om så allvarlig brottslighet att gällande rätt medger hemlig teleavlyssning men sådan inte går att anordna kan det enligt min mening undantagsvis finnas skäl att i stället använda signalspaning. Jag anser också att det bör göras inskränkningar i den hittillsvarande friheten att bedriva signalspaning i etern.</p>
<p>I det följande lämnar jag i sammanfattande form en redovisning av mina överväganden och förslag. Den som vill ha en detaljerad bild av förslagens innebörd bör dock läsa hela betänkandet.</p>
<h2>Bakgrund</h2>
<p>Polisen har använt signalspaning sedan andra världskriget, låt vara att syfte och teknik har skiftat genom åren. Spaningen har bedrivits såväl i egen regi som med stöd av Försvarets radioanstalt. Den signalspaning som har bedrivits har avsett enbart spaning i etern. Någon reglering av verksamheten har inte funnits utan signalspaningen har bedrivits med utgångspunkten att etern har ansetts fri att avlyssna. Under senare år har signalspaningen bedrivits av Försvarets radioanstalt på polisens uppdrag inom ramen för försvarsunderrättelseverksamheten.</p>
<p>Ett lagstiftningsarbete har under ett antal år bedrivits i syfte att förändra försvarsunderrättelseverksamheten. En central förändring har varit att utvidga den signalspaning som Försvarets radioanstalt bedriver inom ramen för försvarsunderrättelseverksamheten till att avse inte bara signalspaning i etern utan också i tråd såvitt avser signaler som förs över Sveriges gräns. En konsekvens av det lagstiftningsarbetet är emellertid att möjligheten för polisen att inom ramen för försvarsunderrättelseverksamheten inrikta signalspaningen vid Försvarets radioanstalt kommer att upphöra.</p>
<p>Mitt utredningsuppdrag har mot denna bakgrund omfattat att kartlägga Säkerhetspolisens och den övriga polisens behov av underrättelser om utrikes förhållanden samt att utreda hur detta behov ska kunna tillgodoses på ett rättssäkert och effektivt sätt.</p>
<p>I uppdraget har också ingått att försöka skaffa information om förhållandena i andra länder när det gäller polisens rätt att få information genom signalspaning. Den information jag inhämtat om detta har visat att det endast i få länder finns mera omfattande lagstiftning härom. I flertalet av de länder som jag undersökt saknas lagstiftning helt eller nästan helt. I samtliga länder som jag undersökt närmare får dock polisen del av information från signalspaning. I åtminstone vissa av dessa länder kan polisen också begära att få signalspaning utförd. I de flesta länderna finns bara en signalspaningsorganisation, som utför signalspaning både åt försvarsunderrättelseverksamheten, säkerhetstjänsten och polisen.</p>
<p>Jag vill i sammanhanget tillägga att det inte varit helt lätt att få information om förhållandena i andra länder. Sekretess och en viss återhållsamhet i uppgiftslämnandet har varit betydande hinder. I vissa fall har återhållsamheten motiverats med hänvisningar till den debatt som förekommit i Sverige kring signalspaningsfrågan.</p>
<p>Det bör tilläggas att lagstiftningsarbetet med avseende på signalspaningen inom försvarsunderrättelseverksamheten ännu inte är avslutat. Ett slutligt ställningstagande i utestående frågor inom ramen för det arbetet kan komma att påverka en del av de förslag som presenteras i detta betänkande.</p>
<p>De förslag som jag lägger fram i detta betänkande gäller bara signalspaning avseende utrikes förhållanden. Signalspaning avseende inrikes förhållanden omfattas alltså inte.</p>
<h2>Polisens behov av underrättelser om utrikes förhållanden</h2>
<p>Inom såväl den vanliga polisen som inom Säkerhetspolisen finns ett omfattande behov av att kunna få information om utrikes förhållanden. Dagens brottslighet är ofta gränsöverskridande. Brott som riktas mot Sverige eller berör Sverige på annat sätt har ofta sitt ursprung i andra länder. Sverige deltar också i ett internationellt samarbete mot brott. Hot mot nationell eller internationell säkerhet har också ofta internationell anknytning. För att kunna uppdaga, utreda eller förhindra sådan brottslighet eller sådana hot måste den svenska säkerhetstjänsten (Säkerhetspolisen) och den vanliga polisen kunna inhämta underrättelser om utrikes förhållanden. Det kan ske på många olika sätt, t.ex. genom samarbete med andra länders myndigheter och genom egna källor i utlandet. Även signalspaning har under lång tid använts som en inhämtningsmetod.</p>
<p>Signalspaningen ska inte betraktas isolerad, utan måste ses som en metod bland flera andra när det gäller att inhämta information. Genom signalspaning kan polisen t.ex. få sådan information som gör det möjligt att uppdaga brott för att därefter gå vidare med att avstyra den brottsliga verksamheten samt inleda en brottsutredning, eventuellt med användning av tvångsmedel.</p>
<p>När det gäller behovet av att använda signalspaning mot utrikes förhållanden föreligger det stora skillnader mellan Säkerhetspolisen och den övriga polisen. Tyngdpunkten i Säkerhetspolisens arbete är att bedriva s.k. säkerhetsunderrättelsetjänst. I den verksamheten verkar Säkerhetspolisen förebyggande genom att med hjälp av olika metoder undersöka om det t.ex. förekommer säkerhetshotande verksamhet som riktas mot Sverige eller svenska intressen. I den mån sådan verksamhet förekommer är det Säkerhetspolisens uppgift att avstyra verksamheten innan någon skada uppstår. Gemensamt för de typer av säkerhetshotande verksamheter som Säkerhetspolisen har att motverka – t.ex. spionage, olovlig underrättelseverksamhet och terrorism – är att ursprungen till hoten ofta finns utomlands. Att få kunskap om utrikes förhållanden är därmed nödvändigt för att effektivt kunna motverka den typen av verksamhet. Samtidigt är Säkerhetspolisen en myndighet som saknar befogenhet att agera utanför landets gränser i syfte att inhämta sådan information. Myndigheten måste således få sådan information på annat sätt. Signalspaning genom Försvarets radioanstalts försorg har i det sammanhanget varit en central metod.</p>
<p>Vad gäller den övriga polisen, dvs. Rikskriminalpolisen och polismyndigheterna, är behovet av signalspaning mot utrikes förhållanden mer begränsat. I samband med bekämpning av grov organiserad brottslighet med internationella förgreningar kan emellertid behoven vara liknande de behov som Säkerhetspolisen har. Bekämpning av sådan brottslighet faller i huvudsak under Rikskriminalpolisens ansvar.</p>
<h2>Avvägning mot integritetsintresset</h2>
<p>Signalspaningens smala tillämpningsområde och inriktningen på utländska förhållanden har säkerligen bidragit till att metoden, såvitt gäller den hittillsvarande spaningen i etern, inte på något tydligt sätt har ifrågasatts från ett integritetsperspektiv. Ett ytterligare skäl torde ha varit att metoden inte har varit känd för en bredare allmänhet.</p>
<p>Vad som nu aktualiserar en tydligare avvägning mellan nyttan av signalspaning och skyddet av enskildas integritet är dels den tekniska utvecklingen med utbyggnaden av det globala nätet, dels frågan om att tillåta signalspaning i tråd. Det globala nätet består av olika kommunikationsvägar som är sammankopplade och som nyttjas gemensamt av teleoperatörer världen över. Utvecklingen går tydligt i riktning mot alltmer av trådbunden trafik.</p>
<p>För signalspaning i etern framstår integritetsintresset som något svagare än för signalspaning i tråd. Att enbart återskapa den möjlighet till signalspaning i etern som polisen använt sig av tidigare framstår emellertid inte som meningsfullt. Betydelsen av signalspaning i etern minskar naturligtvis i takt med att trafiken överflyttas till tråd.</p>
<p>Det går inte att komma ifrån att all signalspaning avseende utrikes förhållanden kan innebära att det görs intrång i enskildas integritet. Enligt min uppfattning bör därför utgångspunkten vara att polisen inte ska få bedriva sådan signalspaning, varken i etern eller i tråd. I vissa fall kan dock polisens behov av att med hjälp av signalspaning bekämpa viss brottslighet eller vissa säkerhetshot vara så starkt att det vid en avvägning framstår som motiverat att tillåta ett visst intrång i enskildas integritetsskydd. För sådana fall finns det ett behov av att kunna göra undantag från den ovan angivna utgångspunkten. Sådana undantag måste vara noggrant angivna i lag. Vidare måste det införas ett omfattande regelverk till skydd för enskildas personliga integritet. Det måste också kombineras med ett system för insyn och kontroll som motverkar varje form av missbruk.</p>
<p>Mitt förslag innebär därför att polisens hittillsvarande möjlighet att fritt bedriva signalspaning i etern avskaffas och att metoden blir föremål för lagreglering. Det är dessutom med hänsyn till bestämmelserna i Europakonventionen nödvändigt med en sådan lagreglering, om det ska införas möjligheter att undantagsvis signalspana i tråd.</p>
<p>Det bör under inga omständigheter komma i fråga att ge metoden signalspaning en mer generell användning inom polisen. Huvudregeln bör i stället vara att signalspaning inte ska vara tillåten. Varje undantag till en sådan huvudregel bör tydligt framgå av lag och den verksamhet som bedrivs måste vara föremål för insyn och kontroll. Eftersom varje sådant undantag kommer att medföra intrång i den personliga integriteten krävs mycket starka skäl för att tillåta undantag. Inom den vanliga polisens område torde det relativt sällan finnas så allvarliga hot genom brottslig verksamhet att det motiverar att det genom signalspaning görs intrång av detta slag. För den vanliga polisens del måste därför, särskilt när det gäller spaning i tråd, undantagen utformas mycket restriktivt. Annorlunda förhåller det sig vid hot mot nationell eller internationell säkerhet. Här kan hoten ofta vara av så allvarlig karaktär att enskildas intresse av skydd för den personliga integriteten måste få stå tillbaka. Det betyder enligt min mening att utrymmet för att göra undantag från huvudregeln bör vara något större inom säkerhetstjänstens (Säkerhetspolisens) område.</p>
<h2>Begränsning av signalspaning i etern</h2>
<p>Signalspaning i etern har hittills kunnat användas av polisen utan några begränsningar. Av skäl som angivits ovan begränsas nu polisens rätt att använda sådan spaning avseende utrikes förhållanden till att avse allvarlig brottslighet. Signalspaning i etern bör därför inte få användas för andra brott än sådana för vilka det är föreskrivet fängelse i två år eller däröver.</p>
<p>Som nämnts bör dock säkerhetstjänsten därtill ges möjligheter att använda signalspaning i kampen mot hot mot nationell eller internationell säkerhet. Därför bör Säkerhetspolisen medges rätt att använda signalspaning i etern i syfte att motverka bl.a. olovlig underrättelseverksamhet och andra hot mot rikets säkerhet, utveckling och spridning av massförstörelsevapen, internationell terrorism och annan grov organiserad brottslighet. Gemensamt för dessa områden är att det framstår som särskilt angeläget att Säkerhetspolisen kan skaffa sig kunskap om och följa utvecklingstendenser kring utrikes förhållanden eller där sådan kunskap till och med framstår som avgörande för en framgångsrik verksamhet. Det är vidare områden där ett fullbordat brott allvarligt skulle komma att skada Sverige eller svenska intressen. Det är slutligen områden där Sverige har ett väl etablerat samarbete med andra länder i syfte att öka kunskapen och att motverka brott.</p>
<h2>Ytterligare begränsning av signalspaning i tråd</h2>
<p>Signalspaning i tråd innebär generellt sett ett något större integritetsintrång än signalspaning i etern. Rätten att bedriva spaning i tråd bör därför kräva ännu starkare skäl än rätten att spana i etern. Användningen av signalspaning i tråd bör begränsas till fall där det framstår som särskilt angeläget med hänsyn till bl.a. rikets säkerhet. Metoden företer, såväl i teknisk mening som med avseende på den kommunikation som är möjlig att inhämta, likheter med hemlig teleavlyssning. En befogenhet att undantagsvis signalspana i tråd bör därför utformas på ett sådant sätt att den strikta regleringen kring hemlig teleavlyssning inte kan kringgås.</p>
<p>Utgångspunkten bör mot denna bakgrund vara att signalspaning i tråd inte får användas av polisen under andra förutsättningar än de som gäller för hemlig teleavlyssning. Det innebär att åtgärden får riktas mot en person som är skäligen misstänkt för brott för vilket det är förskrivet ett sådant straff som utgör en förutsättning för att använda hemlig teleavlyssning, dvs. ett föreskrivet minimistraff på två års fängelse eller däröver (eller ett straffvärde i det enskilda fallet överstigande två års fängelse). Signalspaning i tråd ska i dessa fall få användas endast då en hemlig teleavlyssning inte är möjlig att genomföra. Som exempel kan nämnas att den misstänkte befinner sig utomlands i ett land där det inte är möjligt att verkställa ett beslut om hemlig teleavlyssning med hjälp av det landets myndigheter.</p>
<p>En utformning av reglerna på nu angivet sätt kommer att innebära att spaning i tråd för den vanliga polisens räkning kommer att få ske endast i enstaka undantagsfall och endast under de förutsättningar som redan gäller för att genomföra en hemlig teleavlyssning.</p>
<p>Därutöver bör Säkerhetspolisen få använda sig av signalspaning i tråd i underrättelsesyfte under i stort samma förutsättningar som föreslås gälla för Säkerhetspolisens signalspaning i etern. Med underrättelsesyfte avses att syftet inte ska vara brottsutredande, dvs. att samla bevis inom ramen för en förundersökning. För att signalspaning i tråd ska få användas mot grov organiserad brottslighet bör dock även krävas att den brottsligheten är av systemhotande karaktär.</p>
<h2>Begränsningar i övrigt</h2>
<p>Den föreslagna lagstiftningen avser utrikes förhållanden. I syfte att avgränsa tillämpningsområdet bör gälla att signalspaningen inte får avse signaler mellan en sändare och en mottagare som båda befinner sig i Sverige. Avgränsningen gäller för signalspaning i såväl eter som tråd. Om sådana signaler ändå skulle komma att inhämtas ska den informationen omedelbart förstöras.</p>
<p>Vidare bör gälla en proportionalitetsprincip med innebörden att signalspaning endast får ske om syftet med spaningen väger klart tyngre än det integritetsintrång som spaningen kan medföra och vidare en prövning av att det syftet inte kan tillgodoses på ett mindre ingripande sätt. En viktig utgångspunkt vid den bedömningen är att hemlig teleavlyssning bör betraktas som en mindre ingripande åtgärd än signalspaning i tråd. Vidare bör en prövning av proportionaliteten medföra att utrymmet att använda signalspaning för den vanliga polisens räkning, dvs. i huvudsak den typ av eterspaning som hittills kunnat användas helt fritt, begränsas till brott av mycket allvarlig art, framför allt den gränsöverskridande organiserade brottsligheten.</p>
<p>All signalspaning i tråd ska ske automatiserat och med användning av sökbegrepp. Förutom att en manuell hantering av den oerhört stora mängd trafik som det är fråga om skulle vara betydligt mer resurskrävande, skulle en sådan hantering medföra ökade risker för intrång i den personliga integriteten. Genom kravet på användning av sökbegrepp ökar precisionen i spaningen, vilket får till följd att spaningen inte kommer att ha en bredare inriktning än vad som är absolut nödvändigt för att nå syftet. Automatiserad inhämtning med användning av sökbegrepp kan förekomma också vid signalspaning i etern, men kan i de fallen inte uppställas som ett krav.</p>
<p>Signalspaning i tråd får endast avse signaler som förs över Sveriges gräns i tråd som ägs av en operatör. Tillgången till de kablar och fibrer som behövs för att genomföra spaningen begränsas till att avse enbart sådana s.k. signalbärare (dvs. fibrer) som är nödvändiga för att utföra uppdraget. På detta sätt begränsas den trafikmängd som signalspaningsmyndigheten får tillgång till för varje enskilt uppdrag avsevärt.</p>
<h2>Vem ska utföra signalspaningen?</h2>
<p>Signalspaningen bör på polisens begäran utföras av Försvarets radioanstalt, dvs. samma myndighet som har biträtt polisen med signalspaning sedan andra världskriget och som har både det kunnande och den tekniska utrustning som krävs för att genomföra uppdraget.</p>
<p>Alternativet till en sådan lösning, dvs. att låta polisen själv bedriva signalspaning enligt den föreslagna lagstiftningen, skulle vara mycket kostsamt och skulle inte leda till en bättre verksamhet.</p>
<p>För att Försvarets radioanstalt ska utföra signalspaningen för polisens räkning talar också ett annat skäl. Om polisen i Sverige själv skulle få tekniskt genomföra avlyssningen, skulle polisen rent faktiskt komma att besitta mer information än som omfattas av det ändamål för vilket avlyssningen beviljats. Vid inhämtning i tråd skulle visserligen bara den information som befordras i den tillståndsgivna tråden (signalbäraren) komma att inhämtas, men eftersom det i en och samma tråd går inte bara den trafik som polisen fått tillstånd att inhämta utan också annan trafik, skulle en hel del ”överskottsinformation” komma att finnas hos polisen. Även om polisen inte skulle ha rätt att ta del av den sistnämnda, skulle förhållandet att informationen fanns i polisens hand på goda grunder kunna kritiseras. Genom att föreskriva att polisen inte själv ska få genomföra inhämtningen begränsas polisens tillgång till sådan information som tillståndet att avlyssna avser. Endast denna information ska av Försvarets radioanstalt överföras till polisen. Övrig information stannar hos Försvarets radioanstalt. Härigenom förhindras att polisen får tillgång till en omfattande avlyssning av de internationella kommunikationer som i tråd passerar Sveriges gräns. Polisen får i stället bara tillgång till den information som den ska ha enligt det tillstånd som domstolen givit. Ett motsvarande resonemang kan föras även beträffande avlyssning i etern.</p>
<h2>Krav på tillstånd</h2>
<p>Signalspaning i såväl etern som i tråd bör förutsätta tillstånd av domstol. Prövningen bör göras av en allmän förvaltningsdomstol, med en möjlighet att överklaga till kammarrätten. Vid prövningen bör, enligt samma modell som gäller vid tillståndsprövning avseende exempelvis hemlig teleavlyssning, medverka ett offentligt ombud med uppgift att bevaka enskildas integritetsintressen.</p>
<p>Ansökan om tillstånd ska göras av polisen, i praktiken Säkerhetspolisen eller Rikskriminalpolisen, med biträde av Försvarets radioanstalt.</p>
<p>Domstolen ska bl.a. pröva om skälen för ansökan om signalspaning är godtagbara utifrån de krav som lagstiftaren ställer. En central uppgift är att pröva ansökan utifrån den föreslagna proportionalitetsprincipen. Domstolen ska därtill bestämma vilka sökbegrepp och vilka signalbärare som ska få användas. Genom en strikt prövning av sökbegrepp och signalbärare begränsas den trafik som signalspaningsmyndigheten får tillgång till samtidigt som precisionen i spaningen ökar. Risken för otillbörliga integritetsintrång minskar därmed avsevärt.</p>
<p>Domstolen får bevilja tillstånd till signalspaning för högst tre månader och får därefter förlänga tiden med högst tre månader i taget.</p>
<p>Det bör finnas möjlighet att i brådskande fall påbörja signalspaning utan domstols tillstånd. En sådan möjlighet bör finnas i de fall syftet med signalspaningen skulle gå förlorat om domstolens tillstånd skulle behöva avvaktas. Om ett sådant beslut skulle fattas – vilket bör ankomma på Försvarets radioanstalt på ansökan av polisen – ska domstolen omedelbart underrättas för att pröva om signalspaningen ska få fortsätta eller om den omedelbart ska avbrytas.</p>
<h2>Förstöring av uppgifter m.m.</h2>
<p>Upptagningar eller uppteckningar som gjorts för polisens räkning vid signalspaning ska omedelbart granskas av polisen. De får bevaras endast under vissa angivna förutsättningar och ska därefter förstöras. Uppgifterna får emellertid alltid behandlas enligt de bestämmelser som gäller för polisens verksamhet i övrigt enligt annan lagstiftning.</p>
<p>Vidare bör information som inhämtats genom signalspaning omgående förstöras om innehållet avser uppgifter för vilka tystnadsplikt råder enligt tryckfrihetsförordningen eller yttrandefrihetsgrundlagen eller som omfattas av förbudet att efterforska meddelare. Detsamma ska gälla för uppgifter som omfattar samtal mellan en misstänkt och dennes försvarare samt som huvudregel om innehållet avser uppgifter lämnade under bikt eller enskild själavård.</p>
<h2>Insyn och kontroll</h2>
<p>Säkerhets- och integritetsskyddsnämnden bör utöva tillsyn över polisens signalspaning. Nämnden har redan i dag i uppgift att utöva tillsyn över bl.a. polisens användning av hemliga tvångsmedel. Nämnden ska utföra sitt uppdrag genom inspektioner och andra undersökningar.</p>
<p>Nämnden ska vidare på begäran av enskild undersöka om den enskildes kommunikation varit föremål för signalspaning och om spaningen skett i enlighet med lag eller annan författning. Nämnden ska underrätta den enskilde om att kontrollen har utförts.</p>
<p>Nämnden bör ha möjlighet att besluta att viss signalspaning ska upphöra eller att upptagning eller uppteckning ska förstöras.</p>
<p>Det finns redan i dag vid Försvarets radioanstalt ett råd för insyn i de åtgärder som myndigheten vidtar för att säkerställa integritetsskyddet i signalspaningsverksamheten. Rådets ledamöter utses av regeringen. Rådet bör ha insyn också i den signalspaning som Försvarets radioanstalt bedriver på uppdrag av polisen.</p>
