<h1>Bilaga 10</h1>
<h2>Inverkan av transporter på djurhälsa och djurskydd Metoder för at mäta djurens reaktioner i samband med transporter Mått på djurhälsa och djurskydd</h2>
<p>Djurens reaktioner i samband med transport har studerats och registrerats med fysiologiska metoder (t.ex. mätning av blodparametrar på stress), kliniska, inklusive etologiska, metoder (t.ex. registrering av djurens beteenden det må vara andningsfrekvens, aggressions- eller flyktbeteenden, vidare registrering av skador och sjukdomssymtom på det levande djuret) och patologanatomiska metoder (förändringar påvisade efter slakt eller vid obduktion av djur som dött till följd av transport).</p>
<p>De parametrar som används för att mäta djurhälsa och djurskydd i samband med transport är följande:</p>
<p>Mortaliteten, dvs. främst frekvensen döda under transporten eventuellt kombinerad med frekvensen döda närmaste tiden efter transporten;</p>
<p>Fysiologiska parametrar på stress dels genom kliniska iakttagelser, dels genom prov på olika kroppsvätskor, blod, saliv, etc. före, under eller efter transporten;</p>
<p>Skador på djuren som registreras vid klinisk undersökning före slakt;</p>
<p>Sjukdomar på djuren som registreras under tiden efter transporten;</p>
<p>Skador på djuren som registreras vid veterinärbesiktningen direkt efter slakt;</p>
<p>Förändringar i köttets kvalitet påvisat efter slakt;</p>
<p>Dessutom redovisas ofta viktsförluster under olika transportförhållanden.</p>
<p>Mortalitet</p>
<p>Mortalitet, dödlighetsfrekvens, är en vanlig parameter använd för att utvärdera inverkan av transport på djurs hälsa och välfärd. Mortalitet måste betraktas som den absoluta extremen av dålig välfärd. Det är uppenbart att när dödsfall inträffar som en följd av förhållandena under en transport dessa förhållanden icke kan accepteras. Mortaliteten är alltså ett grovt mått på djurs välfärd. Mortaliteten kan vara låg t.ex. hos nötkreatur även under långa transporter under dåliga förhållanden medan den kan vara ett värdefullt mått för djurhälsa och djurskydd hos t.ex. svin. I stora material ger mortalitetsuppgifter en god bild av goda respektive dåliga transportförhållanden.</p>
<h2>Klinisk undersökning samt registreringar av djurens beteende</h2>
<p>Skador, sjukdomar och sjukdomssymtom i form av beteendeförändringar hos djuren som registreras vid klinisk undersökning före slakt är en tillförlitlig metod förutsatt att den kliniska undersökningen sker likartat för samtliga djur. Direkta eller indirekta mätningar av djurens beteenden är värdefulla under förutsättning att de utförs och tolkas av med respektive djurslags beteende i hälsa och sjukdom väl förtrogna forskare.</p>
<p>Sjukdomar hos djur som en följd av de påfrestningar transporten inneburit uppträder under tiden efter transporten är oftast otillfredsställande redovisade. Hit hör de infektionssjukdomar som djur drabbas av till följd av immunodepression förorsakad av stress i samband med transporten. Detta är ett underskattat djurskyddsproblem. Även om främst unga djur drabbas förekommer det även hos äldre.</p>
<h2>Fysiologiska parametrar</h2>
<p>Fysiologiska parametrar erhållna genom kliniska iakttagelser eller genom instrumentella mätningar av hjärtverksamhet och temperatur eller via laboratorieundersökningar från blod, saliv etc. är värdefulla men kräver för tolkning och slutsatser biologisk insikt för att t.ex. värdera en ökad puls- eller andningsfrekvens eller för att värdera förekomst av kreatinkinas i blodet (Broom 1996). Mätresultat måste följaktligen utvärderas mot deras avvikelse från normalvärdet för den tidpunkt eller de omständigheter i övrigt som rådde när provet togs. Ett exempel: Cortisolnivåer i plasma hos gris tenderar att vara högre på morgonen än på kvällen. När förhöjd cortisolnivå utvärderas bör följaktligen hänsyn tas till provtagningstidpunkt (Broom 1995). Ett annat exempel: Mycket unga kalvar uppvisar även efter svåra och långa transporter ofta inga eller obetydliga fysiologiska förändringar i form av t.ex. förhöjda halter av somliga stresshormoner. Detta kan bero på att den mycket unga kalven inte hunnit utveckla sin binjurefunktion (Hartmann o medförf. 1973), inte att den undgått stress. Provtagning måste ske så att den inte i sig påverkar värdet på den substans som skall mätas. För att mäta cortisolvärden bör t.ex. salivprov istället för blodprov tas hos djurslag som får och svin där salivvärden vistas kunna ge användbara värden (Fell o medförf. 1985; Parrott o medförf. 1989).</p>
<p>Oregelbunden hjärtverksamhet</p>
<p>Förhöjd andningsfrekvens; Förhöjd kroppstemperatur</p>
<p>FFA, fria fettsyror; --OHB, --hydroxybutyrat; PCV, Hämatokrit; CK, Kreatinkinas. (tabellen modifierad efter SCAHAW 2002).</p>
<h2>Registrering av förändringar påvisade efter slakt</h2>
<p>Skador på djuren registrerade vid veterinärbesiktningen direkt efter slakt är en tillförlitlig metod eftersom denna i regel följer ett fastlagt mönster. Detsamma gäller förändringar i köttets kvalitet påvisat efter slakt, särskilt då förekomst av PSE och DFD. För att kunna säkert jämföra resultaten från olika studier av mätningar av PSE- och DFD-förekomsten finns har metoder utarbetats, lämpliga och tillförlitliga mätplatser i muskulaturen undersökts och gränser för normala respektive onormala värden föreslagits (Barton Gade o medförf. 1996).</p>
<h2>Viktsförändringar</h2>
<p>Viktsförändringar under olika transportförhållanden är en objektiv fastän grov metod. Vid tolkning av resultat och slutsatser måste alltid faktorer som förhållandena under transporten vägas in.</p>
<h2>Tolkning av registrerade parametrar</h2>
<p>Vid tolkningen av resultat och slutsatser från dessa olika studier måste alltid hänsyn tas till de förhållanden som rått när studien gjordes, vid vilken tidpunkt den gjorts, som ger ett systematiskt fel) föreligger på grund av djurslag, kön, ras, geografiska förhållanden etc. etc.</p>
<p>En grundförutsättning är att de metoder forskaren använder är tillförlitliga och så långt möjligt utesluter risken för felaktiga slutsatser genom inverkan av icke kontrollerade faktorer (confounding). Detta är inte minst viktigt när det gäller användning av fysiologiska parametrar. För bedömning av fysiologiska parametrar har standardiserade metoder utarbetats, t.ex. för svin (Schütte o medförf. 1996b).</p>
<h2>Kommentar</h2>
<p>Innan läsaren går vidare i denna text måste följande sägas: Ytterst är bedömningen av vad som är förenligt med gott djurskydd alltid sist och slutligen subjektivt. Detta innebär att när forskaren skall dra slutsatser från vetenskapliga undersökningsresultat, dessa slutsatser alltid i någon mån påverkas av forskarens personliga åsikter när det gäller etik i allmänhet och djurskydd i synnerhet. För den som har att tolka vetenskapliga resultat, egna och andras, är medvetenhet om detta en grundförutsättning för att nå fram till en i alla avseenden så långt möjligt sann tolkning av resultaten och därmed till korrekta slutsatser. Vetenskapens mål måste vara att alltid söka och värna om sanningen.</p>
<h2>Inverkan på hälsa och välfärd hos sjuka, högdräktiga, nyförlösta, nyfödda och unga djur av transporter Allmänt oavsett djurslag</h2>
<p>Transport av unga djur innebär större hälsorisker än transport av mera utvuxna djur. Transport av högdräktiga djur, särskilt högdräktiga mjölkkor och tackor under de tre-fyra sista dräktighetsveckorna, innebär väsentligt förhöjd risk för att utlösa sjukdom, oftast utlöst av akuta ämnesomsättningsrubbningar.</p>
<p>De svenska föreskrifterna (SJVFS 2000:133) stadgar för hästar, nötkreatur, får, getter, renar, hjortdjur och svin förbud mot transporter från 3 veckor före beräknad förlossning eller, vid mer än dygnslånga transporter, inom sex veckor. Transport av moderdjur får ske, när det gäller nötkreatur tidigast tre veckor efter förlossningen och, när det gäller övriga djurslag, tidigast en vecka efter förlossningen. Kalvar under två veckors ålder får inte transporteras. Övriga nyfödda däggdjur får transporteras tidigast vid en veckas ålder.</p>
<h2>Nötkreatur</h2>
<p>Under 1980-talet införde dåvarande Slakteriförbundets livdjursförmedling på inrådan av sina veterinärer att 70 kg skulle vara basvikt för betalning av förmedlingskalvar. Detta gjorde att förmedlingsvikten i Sverige kunde ligga mellan 60 och 70 kg samt att förmedlade kalvar i regel fortfarande är mellan 6 och 12 veckor. Man har här stött sig på vetenskapliga studier av inverkan av transport på hälsotillståndet efter transporten hos kalvar med olika ålder och vikt. Sedan dessa frivilliga regler infördes har frekvensen sjukdomsfall hos djur relaterade till transport väsentligt minskat i Sverige. Reglerna sänkte sjukligheten i köttdjursbesättningar med inköpsrekrytering.</p>
<p>En stor del av de kalvar som transporteras mellan länder i Europa är omkring en vecka gamla och levereras via lokala marknader. Det är i olika vetenskapliga rapporter visat att så unga kalvar drabbas av hög sjuklighet och dödlighet både under och inte minst efter transporten (Knowles 1995). Mortalitet på 23 % är rapporterad under eller efter långa transporter hos kalvar yngre än två veckor (Stephens 1982). Knowles o medförf. (1997) har visat att kalvar yngre än en månad inte uppvisar de stressymtom som äldre djur uppvisar under och efter transport, sannolikt beroende på att deras immunsystem vid denna låga ålder inte är utvecklat. Bristen på reaktion innebär alltså inte att djuren inte utsatts för stress. Osäkerhet har tidigare rått i detta avseende då studier indikerat att unga kalvar inte som äldre kalvar indikerar stressreaktioner i form av fysiologiskt påvisbara blodparametrar. Detta beror emellertid på att funktionen hos t.ex. binjurarna inte är utvecklad hos de unga kalvarna (Hartmann o medförf. 1973). Hittillsvarande vetenskapliga studier indikerar således entydigt att unga kalvar inte skall transportas före i varje fall fyra veckors ålder. De svenska erfarenheterna tyder på att inte heller denna ålder är lämplig undre gräns utan bör ytterligare höjas till förslagsvis minst 5 veckor eller 70 kg.</p>
<h2>Höns, kalkoner</h2>
<p>Daggamla kycklingar utnyttjar under de första 2–3 dygnen näringen i gulesäcken varför de kan transporteras utan foder eller vatten under denna tid.</p>
<h2>Slutsatser om inverkan på djurhälsa och djurskydd av transporter på sjuka, högdräktiga, nyförlösta, nyfödda och unga djur Allmänt oavsett djurslag</h2>
<p>Med hänsyn till de påfrestningar som transport innebär bör för högdräktiga och nyförlösta djur inga undantag från internationella transportbestämmelser göras för korta transporter.</p>
<p>Unga kalvar borde inte transportas före i varje fall fyra veckors ålder. De svenska erfarenheterna tyder på att inte heller denna ålder är lämplig undre gräns utan bör ytterligare höjas till förslagsvis minst 5 veckor eller minst 70 kg.</p>
<h2>Inverkan på hälsa och välfärd av utformning, inredning och utrustning av fordon och andra utrymmen Allmänt oavsett djurslag</h2>
<p>Att fordon vilkas inredning och utrustning inte är anpassade till djurslagets biologiska krav utsätter djuren för skade- och sjukdomsrisker, från direkta fysiska tryck- eller klämskador till cirkulationskollaps beroende på för hög temperatur och bristande ventilation, är visat i ett stort antal undersökningar. En jämförelse av två typer av transportfordon för kalkoner visade att djur som transporterats i konventionella transportbilar uppvisade signifikant högre frekvens traumatiska skador på slaktkropparna än kalkoner transporterade i bilar inredda för att minimera skador på djuren (Barbut o. medförf. 1990).</p>
<p>Utformningen av utrymmen på marknadsplatser och slakterier där djur vistas, drivs och föses är av betydelse för i vilken utsträckning djuren åsamkas skador (Grandin 2000; Weeks o medförf. 2002). Tvära vinklar i drivgångar, hala golvytor, utskjutande delar av inredning etc. har visats direkt orsaka skador hos djuren. Genom att djuren instinktivt tvekar att röra sig framåt i tvärt vinklade gångar etc. utsätts de dessutom för mera hugg och slag i anläggningar som inte utformats för att vara anpassade till djurens beteende i dessa situationer (Weeks o medförf. 2002).</p>
<p>Buller i transportfordonen har uppmätts till 90dB (A) under transporter som pågått 9 resp. 14 timmar Knowles o. medförf. 1993) vilket måste ses som en allvarlig stressfaktor. Vibrationer i fordonen medför ofysiologisk stress för djuren varför det är viktigt att fjädringen av fordonen är så utformad att vibrationer minimeras (Tarrant & Grandin 2000).</p>
<p>Ett avsevärt antal studier har visat att djur som saknar vana att gå uppför en ramp reagerar negativt första gången de tvingas göra detta. Reaktionen är olika stark hos olika djurslag. Svin reagerar sålunda mer negativt än får. Samtliga djurslag reagerar än mer negativt på att gå utför en sluttande ramp än uppför. För att hindra att djuren skadar sig är det nödvändigt att ramperna är försedda med sidoväggar vid lastning och avlastning av lättskrämda, flykt- eller panikbenägna djur och djurslag.</p>
<p>Enligt rekommendationer utfärdade av EU:s Scientific Committee on Animal Health and Welfare (SCAHAW 2002) borde alla fordon under däck (därmed torde även avses slutna utrymmen) på roll-on roll-off färjor vara utrustade med mekanisk ventilation.</p>
<h2>Hästar</h2>
<p>Hästar kan råka i panik av häftiga ljud. Det rekommenderas att hästtransportfordon är försedda med varningstexter som uppmanar upphinnande bilister att undvika ljudsignalering vid omkörning (Creiger 1980; 1982).</p>
<p>En fullvuxen häst är 251 ±11 cm lång och behöver 230 cm takhöjd för att utan risk för skador kunna inta normal stående position. För att undvika skador krävs således minst detta utrymme i längdled och i höjdled 230 cm. Det föreligger ett samband mellan hästars vikt och bredden mellan höftbensutskotten. En häst upp till 500 kg kroppsvikt håller i genomsnitt 67 cm, 500–600 kg 73 cm och över 600 kg 75 cm (Hofmeister 1993).</p>
<p>För bundna hästar skall grimskaftet vara anbringat så att det ger hästen nödvändig rörelsefrihet utan risk för att den kan snärja in det i frambenen eller få det om huvud eller hals (Creiger 1980; 1982).</p>
<p>För att hindra att hästen halkar och för att suga upp fuktighet skall golvet vara försett mede strö, helst en kombination av halm och kutterspån (Larter & Jackson 1987). Om transporten överskrider 12 timmar skall enligt en engelsk hästägarorganisations rekommendationer fordonen vara försedda med strö av halm, kutterspån eller annat fukt absorberande material (Equine Industry 2002).</p>
<h2>Svin</h2>
<p>Att gå uppför pålastningsramp innebär alltid påtaglig stress för grisar, ramp med över 20° vinkel medför avsevärd stress (van Putten & Elshof 1978; Philips o medförf. 1988). Jämförelse av djurens reaktioner mätt i pulsfrekvens visar att lastning med hydraulisk lyft av lastbrygga ger lägre ökning av pulsfrekvensen än drivning av grisarna uppför ramp (Augustini & Fischer 1982). Hydraulisk lyft, gummibelagda golv för minskad halkrisk, mekanisk ventilation började införas i Danmark i början av 1980-talet. Detta, jämte utbildning av personalen, visade sig snabbt innebära sänkning av mortalitet och förbättring av köttkvalité hos svin (Nielsen 1982). Erfarenheter från Sverige med hydraulisk lyft av lastbrygga istället för ramp har visat sig innebära väsentliga fördelar för svin (Andreson 2002).</p>
<p>Grisar utnyttjar inte vattennipplar ens under långa transporter, möjligen beroende på att de inte känner dessas konstruktion eller för att transport omöjliggör att dricka (van Putten & Lambooy 1982).</p>
<h2>Nötkreatur</h2>
<p>När kor tvingas röra sig hastigt och okontrollerat i passager slås lätt höftbenskammen av mot utskjutande delar av inredningen (Ekesbo 1966).</p>
<h2>Får</h2>
<p>Uppmätningar av huvudets höjd över marken när får står med huvudet lyft visar ett medeltal på 90,5 cm. Detta innebär att utrymmet i transportfordonet för att ge tillräckligt utrymme åt alla får oavsett storlek måste vara minst 95,5 cm, då det i engelska bestämmelser krävs 5 cm fri höjd ovanför huvudet (Jones o medförf. 2002).</p>
<h2>Renar</h2>
<p>I de gällande svenska föreskrifterna för rentransporter (SJVFS 2000:133) anges maximiantal djur per behållare beroende på om färdsträckan underskrider eller överskrider 300 km, att behållare skall medge för renarna att stå med huvudet lyft i naturlig kroppsställning, samt att djur av olika storlek inte får placeras i samma behållare.</p>
<h2>Höns, kalkoner</h2>
<p>En genomgång av olika studier av transportfordon för fjäderfä (t.ex. Kettlewell & Mitchell 1993) indikerar att det krävs luftkonditionerade transportfordon för att undvika att inga fåglar i en transport oavsett plats i lasten, oavsett årstid, yttertemperatur och oavsett om fordonet körs eller står stilla skall löpa risk för liv eller hälsa utan istället alla skall garanteras optimalt klimat. En ingående studie av transportfordon för fjäderfä visar att inget av de i Storbritannien 1993 använda fordonen uppfyllde de mest elementära krav som måste ställas för att hindra lidande och död bland ett betydande antal fjäderfä under transport (Kettlewell o. medförf. 1993). Situationen torde inte på något sätt vara mycket bättre på de flesta håll i Europa under 2000-talet. I Danmark används endast s.k. kapellbilar, med naturlig, ej mekanisk ventilation (Lindblad 2002) I Sverige används såväl kapellbilar som bilar med isolerade solida tak och väggar. Någon jämförelse av frekvensen döda under transport i s.k. kapellbilar med ventilationsöppningar men utan mekanisk ventilation och bilar med solida väggar och tak, s.k. klimatbilar, har inte genomförts men inom svensk Fågel bedömer man att inga skillnader föreligger (Lindblad 2002). Svensk Fågel har kontrakt med kycklinguppfödare från Västmanland i norr till Skåne i söder varigenom klimatförhållanden som de i norra Norrland blir ovanliga (Lindblad 2002). Någon studie av transportdödlighet i olika typer av transportfordon synes inte vara publicerad i internationell vetenskaplig litteratur, däremot åtskilliga som visar på brister i transportfordon för fjäderfä.</p>
<p>Det förekommer att transportlådor för fjäderfä med gallerbotten placeras ovanpå varandra med påföljd att djuren i den undre förorenas av gödsel.</p>
<h2>Struts</h2>
<p>När strutsar transporteras i grupp föreligger risk att djur sätter sig ned. Dessa blir i regel skadade genom att de övriga trampar på dem.</p>
<h2>Slutsatser om inverkan på djurhälsa och djurskydd av utformning, inredning och utrustning av fordon och andra utrymmen Allmänt oavsett djurslag</h2>
<p>Alla djurutrymmen i transportfordon skall vara så utformade att alla djur kan inta naturliga ställningar. Tak och väggar skall vara så utformade att kondens inte kan uppstå vid extrema temperatursituationer. Alla fordon skall vara så utrustade att ett för djurens hälsa och välfärd lämpligt klimat kan upprätthållas i alla delar av djurutrymmet oavsett yttertemperatur och som fungerar även om fordonet står stilla. Inredningen, väggar och golv, skall vara lätta att rengöra och desinfektera. Golven skall vara så långt möjligt halkfria. Om transport skall pågå längre tid än 8 timmar skall fordonet vara utrustat för att möjliggöra vattning av djuren på fordonet. Alla fordon bör vara försedda med temperaturmätare och helst även fuktighetsmätare i olika delar av djurutrymmet vilkas värden skall kunna avläsas i förarhytten.</p>
<p>Fordon måste vara noggrant rengjort och vid behov desinfekterat innan varje ny transport företas. Lastning och avlastning i nivå med fordonets golv skall eftersträvas för alla djur som inte genom ständigt återkommande transporter, t.ex. sport- och tävlingshästar, kan vänjas vid att gå uppför och nedför ramper. Ventilationen skall utformas så att luftrörelsen i djurutrymmet kan hållas vid 0,2 m/sek±0,05 m/sek. Temperaturen skall anpassas till djurslag och djurets ålder i enlighet med vad som nedan anges under respektive djurslag. Om dessa temperaturer inte kan hållas genom enbart mekanisk ventilation skall fordonet vara utrustat med luftkonditionering. Eftersom de flesta djur tvekar att gå in i ett mörkt utrymme måste transportfordonens inre vara utrustad med för djuren inte bländande belysning. Maximalt tillåten bullernivå i djurstallar är enligt de svenska djurskyddsföreskrifterna 65 dBA. Det synes inte föreligga uppgifter om bullernivån i transportbilars djurutrymmen men bullernivå under 65 dBA bör eftersträvas.</p>
<h2>Hästar</h2>
<p>Vid placering av flera hästar i bredd bör, om inte hästarna sedan åtskilliga veckor hållits tillsammans, en skiljevägg finnas i spiltans hela längd. Avstånd mellan vägg och golv skall vara <35 mm. Skiljeväggen skall i spiltans främre del och framför stödbommen ha en sådan höjd att hästarna inte kan bita varandra. Detta behöver inte gälla vid transport i en tvåhästars trailer under förutsättning att de hästar som transporteras inte är fientliga mot varandra. Takhöjden skall vara minst 0,75 cm över hästens mankhöjd vilket betyder att en häst med mankhöjden 165 cm kräver en takhöjd på minst 240 cm. På- och avlastningsramper bör ha sidoskydd som förhindrar hästarna att falla utanför rampen och som förhindrar hästarna att bli skrämda av rörelser etc. från sidorna vid på- och avlastning.</p>
<p>Fordonet bör vara så utrustat att varje häst i djurutrymmet inte utsätts för lägre temperatur än +10°C och inte för högre temperatur än +20°C.</p>
<h2>Svin</h2>
<p>Nya fordon bör vara så utrustade att lastning kan ske medelst hydraulisk lyftbar lastbrygga istället för ramp om inte all lastning och avlastning kan ske i nivå med djurutrymmets golv. Boxinredningen på fordonen bör kunna anpassas så att grupper av grisar som tidigare inte gått tillsammans inte behöver blandas. Anordningar för vattning skall inte utgöras av vattennipplar utan av lätt rengöringsbara vattenhoar.</p>
<h2>Nötkreatur</h2>
<p>Kalvar bör ej transporteras före 6 veckors ålder och ej före 70 kg levande vikt. Drivgångar etc. för vuxna kor, måste ha släta sidor för att undvika skador på djurens höftbenskammar.</p>
<h2>Höns</h2>
<p>Fordon avsedda för transport av höns och slaktkycklingar bör vara så konstruerade att oavsett yttertemperaturen temperaturen i alla delar av djurutrymmet kan vara 20°C ±2°C samt att relativa luftfuktigheten kan hållas under 80 %. Om transportlådor staplas ovanpå varandra skall de ha tät botten.</p>
<h2>Struts</h2>
<p>Transport av andra strutsar än avelsdjur bör undvikas. Strutsar bör slaktas på gården (Council of Europe 1997) vilket innebär att slakterier (Briese 1996;. Benfalk o medförf. 2002) för struts bör kunna utnyttjas.</p>
<p>Transport av struts kräver stabilt underlag i fordonet och separata boxar med tillräckligt utrymme. Golvet skall vara försett med strö. För transport av enstaka strutsar kan man använda hästtransportkärra för två hästar där mellanväggen tagits bort. För avelsdjur finns specialfordon för transport av flera djur där boxväggarna är madrasserade för att skydda djuren från skador och där klimatet är kontrollerat medelst luftkonditionering. Vid val av fordon för strutstransport skall dock särskilt beaktas att en struts kan bli högre än 2,5 m.</p>
<h2>Inverkan på hälsa och välfärd av gruppering och placering av djuren Allmänt oavsett djurslag</h2>
<p>Blandning av för varandra okända djur har i olika vetenskapliga undersökningar klart visats vara en viktig stressfaktor. Det ökar risken för aggressiva beteenden som kan orsaka bitskador, stångningsskador, skador av sparkar etc. hos en del djurslag också ridningsskador (t.ex. Tennessen o. medförf., 1984a,b; Knowles 1999; Brown o medförf. 1999b). Allt detta medför onödigt och därför oacceptabelt lidande för drabbade djur, som följaktligen bör undvikas.</p>
<h2>Hästar</h2>
<p>Ett stort antal studier har genomförts av hästar uppställda med huvudet riktat framåt eller bakåt under transport. Vid kontroll av de olika undersökningsmetoder som använts synes transport med huvudet baklänges innebära minst obehag för hästen (t.ex. Cregier</p>
<p>För att hindra hästen att få grimskaftet om frambenen eller huvudet eller komma åt en ev. grannhäst skall den bindas kort men så att den kan äta obehindrat och så att de inte hindras resa sig om de lägger sig eller faller omkull under transporten. Grimskaftet skall fästas i grimman, aldrig i betslet. Märrar med föl kan vara lösa om de transporteras i box i hästtransportbil men stoet skall bindas vid transport i trailer.</p>
<h2>Svin</h2>
<p>Att blanda svin obekanta för varandra innebär stress, mätbar via fysiologiska parametrar, och aggression mätbar via etologiska metoder (Bradshaw o medförf. 1996c; Geverink o medförf. 1996, 1998). Olika studier har visat att blandning av för varandra okända grisar innebär stress som tar sig uttryck i magsår. Det har visats att blandning av grisar dagen före slakt, under transport eller vid uppehåll i slakteristallet innebär väsentligt ökad risk för magsår som kan påvisas vid slakt 18–23 timmar efter ankomsten till slakteriet. Om grisarna slaktas direkt efter ankomsten har förändringarna i magslemhinnan ej kunnat påvisas (Muggenburg o medförf. 1967).</p>
<h2>Nötkreatur</h2>
<p>Uppbindning under transport förutsätter att djuret har stått uppbundet på gården. Att binda djur som inte är vana vid att vara bundna innebär risker för att de kan skada sig.</p>
<p>Uppställning av bundna hornförsedda nötkreatur med huvudet i färdriktningen kan innebära ökad risk för stångningsskador och det finns studier som indikerar att ett nötkreatur som på ömse sidor har djur med horn uppvisar symptom på stress (Sutton o. medförf., 1967). Det har därför av en del författare föreslagits att placera bundna vuxna nötkreatur varannan i färdriktningen, varannan från färdriktningen. Detta synes dock vara en mer teoretisk än praktisk rekommendation.</p>
<p>Individuell uppstallning av ungtjurar i ensamboxar istället för i flerdjursboxar med 6–8 djur i varje resulterar i lägre förekomst av DFD (Malmfors o medförf. 1983).</p>
<h2>Får</h2>
<p>Gruppering av för varandra okända djur innebär generellt ökad aggressionsrisk hos flera djurslag, t.ex. häst, nötkreatur och svin. Hos får synes detta inte vara så uttalat (Hall o medförf. 1998b) möjligen beroende på att de riktar aggressivt beteende huvudsakligen mot andra får inom samma flock.</p>
<h2>Slutsatser om inverkan på djurhälsa och djurskydd av gruppering och placering av djuren Allmänt oavsett djurslag</h2>
<p>Innan pålastning sker skall lastutrymmet vara så upplyst att det är minst lika ljust som förhållandena utanför fordonet. Inga lampor eller motsvarande får ha ljuset riktat mot djurens ögon när de lastas på eller av. För varandra okända djur med undantag för får måste placeras så att de skyddas för skador genom den aggression som lätt uppstår mellan för varandra okända djur.</p>
<h2>Hästar</h2>
<p>Hästar bör placeras antingen med framdelen riktad mot fordonets akter eller med framdelen i fordonets färdriktning men däremot inte med sidan mot färdriktningen. Vid uppbindning i trailer måste finnas en bom eller motsvarande i boghöjd framför bringan som tar emot hästen vid tvär inbromsning. Hästen bör skyddas från att hastigt tryckas mot rampdörren baktill genom en tvärspänd platlonge alldeles bakom en bunden häst.</p>
<h2>Svin</h2>
<p>För varandra okända grisar skall inte blandas vare sig omedelbart före eller under transport.</p>
<h2>Struts</h2>
<p>Om strutsar måste transporteras och detta sker i grupper måste djuren vara lika stora.</p>
<h2>Inverkan på hälsa och välfärd av tillgängligt utrymme i transportfordonen Allmänt oavsett djurslag</h2>
<p>Det är främst två faktorer som styr utrymmesbehovet, djurets krav att intaga olika naturliga kroppsställningar och deras krav på klimat och därmed ventilation i fordonet. Djurens behov av utrymme regleras inte enbart av det enskilda djurets storlek eller kroppsvikt utan också av djurets behov av att inta olika ställningar i stående och liggande. Det senare styrs inte minst av yttertemperaturen, vid hög temperatur krävs större utrymme. Stående djur kräver större yta i ett transportfordon än när djuret står i spilta eller box eftersom djuret med sina extremiteter måste kompensera bakåt, framåt och i sidled för fordonets rörelser vid acceleration, inbromsning och kurvtagning. Ett ofta framfört argument är att djuren stöder varandra under ryckig transport. De studier som utförts av hur djuren i själva verket uppträder (Buchenauer 1994; Tarrant & Grandin 2002) indikerar emellertid att så icke är fallet utan att varje enskilt djur istället söker hålla balansen genom att flytta isär extremiteterna, vilket innebär ökade utrymmeskrav. Dräktiga djur kräver större ytor än icke dräktiga.</p>
<p>Frekvensen mätt i antal bitsår per gris är högre vid 32 kg gris/m än vid 50 kg gris/m och kroppens förmåga att reagera (den humorala responsen) mot antigen för virus (Newcastle) är sämre vid hög än vid låg beläggningsgrad (Turner o medförf. 2000).</p>
<p>Redan 1968 fastställdes principer för utrymmesbehov för olika djurslag i Europarådets djurtransportkonvention (Council of Europe 1968) och sedermera har EU i direktiv för djurtransporter fastställt detaljerade mått för olika djurslag och åldrar.</p>
<p>Ett försök att skapa en formel för det minimalt acceptabla utrymmesbehovet oavsett djurslag och storlek har gjorts av Esmay (1978) och rekommenderas av FAWC (1991). Formeln skrivs A=0.021 W 0.67 , där A står för djurets minimibehov av golvyta uttryckt i m , och W för djurets vikt i kg. Konstanten 0,021 beror på djurets anatomiska form, särskilt förhållandet mellan kroppslängden och kroppsbredden. Denna formel har nyligen kontrollerats med biologiska metoder varvid den visat sig ge för låga värden för de djurslag som kontrollerats, nämligen kalkoner (Ellerbrock & Knierim, 2002) och får (Buchenauer 1997).</p>
<p>De utrymmesrekommendationer som utfärdats av EU:s vetenskapliga kommitté för djurtransporter (SCAHAW 2002) anger att hondjur under sista tredjedelen av dräktigheten skall beredas ett med 20 % ökat utrymme på fordon som avser utnyttja roll-on rolloff färjor.</p>
<p>När det gäller ytor anges i SJV:s bestämmelser sådana för varje djurslag, ålder och storlek. Beträffande höjder i transportfordon anger de svenska bestämmelserna att höjden skall vara sådan att alla djur kan stå upp i naturlig ställning.</p>
<p>Systematiska studier av långväga hästtransporter av bl.a. slakthästar visade att ca 7 % av hästarna uppvisade skador som uppstått under transporten samt att dessa skador dels berodde på att hästarna haft för litet utrymme, dels på att transportfordonens inredning varit skadeframkallande (Franzky, 1991). I en studie av två grupper hästar där ena gruppen fick 1,28 m yta per djur, den andra 2,23 m per djur befanns 40 % falla omkull i den förra gruppen, och 17 % i den senare i samband med 15 km experimentell körning med snabba accelerationer, inbromsningar och hög fart i kurvor. Skadefrekvensen var 64 % i den förra och 29 % i den senare. Hästarna hade större svårigheter att resa sig i den förra än den senare gruppen. (Collins o. medförf. 2000). När höjden i fordonen var 164 cm befanns 29 % av hästarna ha skador i huvudet (Stull 1999). Hästar som väger 550 kg bör ha minst 240 cm fri höjd i djurutrymmet för att minimera risken för sådana skador och minst 90 cm fri bredd för att kunna hålla balansen (Houpt & Lieb 2000). På ett slakteri i USA påvisades efter slakt av häst befanns 13 % av kropparna skador orsakade av bett eller sparkar under transporten (Grandin o medförf. 1999).</p>
<p>Hästar använder såväl extremiteter som huvud för att reglera balansen under transport. Huvudet måste därför ha rörelsefrihet. Om hästar binds så de hindras sänka huvudet i normal ställning riskerar de akuta respirationslidanden på grund av att normal dränering av de övre luftvägarna därigenom hindras (SCAHAW 2002).</p>
<p>EU:s Scientific Committee on Animal Health and Welfare (SCAHAW 2002) anger att alla hästar bör transporteras i individuella spiltor där mellanväggarna skall nå upp till hästens manke och nedre delen skall gå till bukens undersida. Hästarnas huvud skall skiljas av väggar eller bommar. Takhöjden skall vara minst 0,75 cm över hästens mankhöjd vilket betyder att en häst med mankhöjden 165 cm kräver en takhöjd på minst 240 cm.</p>
<p>Få transportfaktorer har varit föremål för så många studier som beläggningsgradens effekt på grisar. Den internationella lagstiftningens bestämmelser på området synes vara ett resultat mera av förhandlingar om en eller annan kvadratcentimeter mellan olika intressen än grundade på slutsatser från de bäst underbyggda vetenskapliga undersökningarna.</p>
<p>I en studie av EKG hos svin visades att liggytor/djur som understiger 0,33 m ökar hjärtverksamheten jämfört med liggytor som överstiger 0,33 m /djur (Mickwitz, 1971). En studie av transportdödsfallen visade att huvuddelen av dödsfallen drabbade svin som hölls på ytor mindre än 0,41 m /100 kg gris (Meyer, 1970). Frekvensen PSE ökade när svin fick mindre ytor än 0,42 m /gris (Blomquist & Jörgensen, 1962). En jämförelse av beteendemässiga och fysiologiska stressparametrar hos två grupper svin som transporterades 254 km med 0,33 resp. 0,43 m /100 kg liggyta visade att den förra gruppen uppvisade signifikant högre och i vissa avseenden oacceptabla stressreaktioner än den senare (Heuking, 1988). En jämförelse av transporter under samma tidrymd visade att grisar transporterade i fordon med stort antal djur uppvisade högre frekvens PSE och mortalitet än grisar transporterade i bilar med 50 eller färre grisar (Wähaus, 1982) vilket åtminstone delvis förklaras med att de senare hade större ytor per gris.</p>
<p>Vid 0,36 m utrymme per gris som väger 100 kg kan inte alla grisar ligga ner (Warris 1998) och i danska studier av transporter på en till två timmars längd med beläggningsgraden 0,35 m per 100 kg gris befanns endast 83–85 % av grisarna ligga ner eller vara i sittställning (Barton Gade 2000) vilket indikerar att utrymmet 0,35 m för en 100 kg gris icke är tillräckligt ens vid korta transporter för att kravet på att alla djur skall kunna ligga ner skall kunna uppfyllas. Att hög beläggningsgrad innebär påtaglig stress bevisas av att vid 0,31 m per 100 kg gris, varvid en del av grisarna tvingas stå under transporten, kreatinkinasvärden i blodet är förhöjda (Warris o medförf. 1998) och frekvensen hudskador och ändtarmsframfall ökar (Guise & Warris 1989).</p>
<p>Svin kräver mera utrymme vid vila när temperaturen är över än under 20°C. Detta gäller även vid transporter vilket inte avspeglas i de utrymmesbestämmelser som finns för EU.</p>
<p>Pulsfrekvens och kroppstemperatur är högre vid beläggningsgraden 0,35 m per 100 kg kroppsvikt än vid 0,70 m per 100 kg kroppsvikt (Augustini 1976).</p>
<p>Beläggningsgraden i fordonen påverkar grisarnas hälsa och välbefinnande varför beläggningsgraden inte bör överstiga 232 kg/m vilket motsvarar 0,47 m per slaktgris (Lambooy & Engel 1991). En jämförelse av grisar transporterade vid 0,42 m per 100 kg gris jämfördes med sådana transporterade vid 0,50 m per 100 kg gris visade att de förra uppvisade 0,5°C högre kroppstemperatur än de senare och att förhöjningen kvarstod mer än 1 timme efter avslutad transport (Klawitter, 1971). Systematiska studier under 1980-talet angav att 0,43 m per 100 kg gris är absolut minimum för att alla grisar skall kunna stå eller ligga samtidigt under normala transportförhållanden vid ca 250 km transport under 6 timmar (Heuking, 1988). För att alla grisar i en grupp skall kunna ligga samtidigt krävs för en 100 kg gris 0,42 m (SCAHAW 2002).</p>
<p>Stödjande sig på forskningsprojekt som genomförts i sex länder rekommenderar Warris (1996) 0,45 m /100 kg gris endast under förutsättning att transporten sker under den kalla delen av dygnet och under förutsättning att färden kan ske på jämn väg och att grisarna i slakteriet ges en yta om 0,55–0,65 m /100 kg i grupper om högst 15 grisar utan blandning av för varandra okända djur samt att uppehållet begränsas till 2–3 timmar, under varmt och fuktigt väder endast 30 minuter varvid duschning bör erbjudas.</p>
<p>Warris (1998a) redovisar en omfattande litteraturstudie beträffande effekten på grisarna av beläggningsgrad. Han citerar andra studier som här återges, t.ex. Riches o. medförf. (1996a, b) där beläggningsgraden är 238 kg/m samt att Riches o. medförf. också fann tillfällen med 370 kg/m samt att hos 57 % av alla djur som transporterades detta skedde med en beläggningsgrad över de av EU högst tillåtna 235 kg/m . Beläggningsgrader på 333 kg/m är vanliga i UK (Guise & Warris 1989) och i Canada tillämpas 294 och 312 kg/m (Aalhus o. medförf. 1990). Han citerar egna observationer liksom andras resultat av vilka framgår att om grisar ges 0,33 m /gris så kan inte alla ligga samtidigt, vid 0,44 m /gris täcker grisarna hela ytan. Vid 0,66 m /gris kan varje gris ligga bekvämt utsträckt. Eftersom grisar, om förhållandena är lugna, snart lägger sig ned är det nödvändigt ge dem tillräcklig liggyta. Warriss (1998a) noterar att för att en 100 kg gris skall kunna ligga helt utsträckt platt på sidan krävs 1 050 m . Behovet ökar med transportens längd eftersom grisar vid korta transporter, under 30 minuter, ofta inte lägger sig ned. Warris (1998a) rapporterar samband mellan stigande mortalitet och minskad yta per gris.</p>
<p>Mortalitetsfrekvensen påverkas av transporttid och transportsträcka liksom av grisarnas genetiska komposition. När mortalitetsuppgifter jämförs skall därför alla sådana jämförelser ske mellan transporter med likvärdiga transporttider och transportsträckor. I den argumentation som sker för små ytor per djur, t.ex. mindre än 0,42 m per 100 kg gris, jämförs ofta låga mortalitetsuppgifter från korta transporter med högre mortalitetsuppgifter från längre transporter varvid de lägre mortalitetsuppgifterna används som sträcka redovisas således inte vid dessa jämförelser, vilket är nödvändigt om slutsatser av sådana jämförelser skall kunna göras.</p>
<p>Experimentella studier av tre timmars transport av 100 kg tunga slaktgrisar vid beläggningsgraderna 201, 241, 281 respektive 321 kg/m visades inte påverka köttkvalitén efter slakt eller djurens välfärd (Guise o medförf. 1998) men väl orsaka mera fysisk stress mätbar i blodparameter (Warris o medförf. 1998c). Författarna (Warris o medförf. 1998c) konkluderar att 281 kg/m orsakar relativt ringa negativ inverkan på djurens välfärd och därför kan accepteras för transporter under tre timmar men inte för längre transporter än så. De anser 321 kg/m vara oacceptabelt för transport av slaktsvin oavsett transportens längd.</p>
<p>EU:s Scientific Committee on Animal Health and Welfare (SCAHAW 2002) anger att för transporter kortare än 8 timmar krävs för en gris på 100 kg 0,42 m liggyta och vid längre transporter 0,60 m . Takhöjden skall vid mekanisk respektive naturlig ventilation vara sådan att det är minst 15 cm respektive 30 m mellan taket och högsta punkten på det största djuret. En 100 kg gris är i medeltal 0,77 cm över ryggens mitt som är högsta punkten varför för medelstora 100 kg grisar takhöjden i utrymmet vid naturlig ventilation skall vara minst 0,92 cm, vid naturlig ventilation 1,08 cm. För yngre grisar är huvudet högsta punkten på djuret.</p>
<h2>Nötkreatur</h2>
<p>Stående och liggande nötkreatur kräver ungefär samma yta men i samband med resnings- och läggningsakt krävs ytterligare utrymme.</p>
<p>Studier av transport under 24 timmar av ungtjurar vid tre olika beläggningsgrader visade att högre beläggningsgrad än 550 kg/m är oacceptabelt beroende inte minst på skador hos liggande djur som hindrades resa sig. Studierna visade dessutom att djuren undvek att ställa sig diagonalt eller vinkelrätt mot färdriktningen (Sutton o. medförf. 1967; Tarrant o. medförf. 1992). Studier på 400 kg tunga ungtjurar visade att risken för att djur skall bli nedtrampade ökar starkt vid hög beläggning, 0,89 m /djur jämfört med två lägre beläggningsgrader, 1,16 m /djur resp. 1,39 m /djur (Eldridge & Winfield 1988).</p>
<p>Ett vanligt argument mot att ge tillräckligt utrymme för nötkreatur, liksom för andra djur, är att djuren måste få stöd av varandra för att inte skadas vid ovarsam körning. I en redovisning från EEC 1984 diskuteras detta för nötkreatur (Connell 1984). Där dras slutsatsen på basis av ett avsevärt antal citerade studier att ökad beläggningsgrad ökar risken för skador. Det är tydligt att nötkreatur liksom får söker behålla balansen och motverka fordonets rörelser genom att flytta fötterna vilket förutsätter att varje djur har tillräckligt utrymme att göra detta (Tarrant & Grandin 2002). Detta stöder tidigare studier som visar på ökad skadefrekvens vid hög djurbeläggning i alla situationer av körningen utom hastiga inbromsningar, där hög djurbeläggning visar mindre skador, och hastighetsändring vid växlingar, där skaderiskerna är likartade oavsett beläggningsgrad (Tarrant o medförf. 1992). Dessa undersökningar motsäger det från transportbranschens sida ofta framförda påståendet att genom att packa djuren tätt de söker stödja varandra vid ovarsam körning.</p>
<p>EU:s Scientific Committee on Animal Health and Welfare (SCAHAW 2002) anger att för transporter kortare än 12 timmar krävs för ett nötkreatur utan horn på 500 kg 1,35 m golvyta och vid längre transporter 2,03 m . Djur med horn skall ha 10 % större utrymme, dvs. 1,5 m respektive 2,25 m . Takhöjden skall vara sådan att det är minst 20 cm mellan taket och högsta punkten på det största djuret när det står med huvudet i normal höjd position.</p>
<p>För att nötkreatur skall kunna stå eller ligga samtidigt kräver SJV:s bestämmelser följande minimiytor/kg. kroppsvikt: <50 kg: 0,40 m²; 110 kg: 0,70 m²; 200 kg: 0,95 m²; 325 kg: 1,30 m²; 550 kg 1,60 m²; 700 kg: 2,20 m², 900 kg 2,70 m .</p>
<h2>Får</h2>
<p>I en studie av transport under tre, nio, 15, 18 respektive 24 timmar befanns att 38 kg tunga slaktfår samtliga kunde ligga ner i transportfordon när utrymmet per djur var 0,29 m och yttertemperaturen varierade mellan 15 och 19°C. De förlorade emellertid i vikt och ett antal subkliniska mätmetoder indikerade att de utsattes för väsentligt högre stress dels jämfört med kontrollgrupper som inte transporterades men väl under motsvarande tidrymd undanhölls foder och vatten, dels ökade dessa skillnader med ökande transporttid (Knowles o medförf. 1995).</p>
<p>Resultat från Tyskland av inverkan av beläggningsgraderna 0,16, 0,26, 0,27, 0,42, och 0,45 m yta per lamm under transport vägande 32–35 kg visade att endast vid ytor som överstiger 0,40 m hade alla djur möjlighet ligga ner. EU:s direktiv från 1992, vilka gällde vid tiden för undersökningen, anger 0,21–0,23 m för får vägande mellan 32 och 35 kg. De i EU-direktivet fastställda ytorna har framräknats med den teoretiska formeln Erforderlig yta/djur = 0,021 x Djurets vikt 2/3 som f.ö. ligger till grund för anbefallna ytor för flera djurslag, se t.ex. nedan avsnittet om kalkoner. I ett annat delförsök inom samma studie noterades att än större ytor krävdes för att får skulle kunna inta alla för djurarten typiska liggställningar (Buchenauer 1997). Författaren kräver ökade ytor i EUreglerna. I en annan studie är visat att när det enskilda fåret i en grupp söker hålla balansen under transport söker djuret kompensera fordonets rörelser genom att flytta fötterna, inte genom att ta stöd av bredvidstående djur (Buchenauer 1994).</p>
<p>Från England finns åtskilliga studier av utrymmesbehov för får publicerade. I en studie av Cockram & Lee (1991), som utförts på får i ett slakthus noteras att 0,22 m per lamm är otillräckligt när de väger 35 kg varför EU-reglerna borde ändras och högre ytor krävas. En jämförelse mellan beläggningsgraderna 0,5 m per djur och 1,5 m per djur visar att alla djur inte kan uppvisa normalbeteende ens i stående vid den mindre ytan per djur (Kim & Cockram 1993). Cockram o. medförf. (1996) visade experimentellt att större ytor per får inte ger ökade frekvens skador. Att större ytor per djur ökar skaderiskerna framhålles ofta från dem som önskar behålla nuvarande EU-regler. Andra forskare anger 130 kg/m som nödvändig för vuxna får (Jones o medförf. 2002). Studier av beläggningsgraderna 0,448, 0,513, 0,602 och 0,769 m /100 kg för klippta lamm och 0,613, 0,680, 0,775, och 0,909 m /100 kg för oklippta lamm visade att det inte var möjligt för djuren ligga ner vid de mindre ytorna samt att deras blodvärden därvid indikerade högre stressreaktioner (Knowles o. medförf. 1998) Författarna anser att EU:s regler för beläggningsgrad för får från djurhälso- och djurskyddssynpunkt är otillfredsställande och måste ökas. Warris (2002) undersökte 74 fordon med 6 578 får och fann att en procent av djuren hölls på 0,3 m /100 kg, 37 % mellan 0,3 och 0,6 m /100 kg och 57 % mellan 0,6 och 0,9 m /100 kg. Hela 30 % av hade högre beläggningsgrad än lagen föreskriver.</p>
<p>Yta/djur bör för att ge djuren tillräckligt utrymme bör enligt Hammarberg (1995, 2002) för klippta djur vara enligt följande: Lamm <30 kg: 0,25 m ; Får 30–60 kg: 0,40 m , 60–100 kg: 0,60 m , >100 kg: 0,80 m . För oklippta djur skall dessa ytor ökas med 10 %. Enligt Grandin (2000) kräver oklippta får 25 % större yta än klippta.</p>
<p>För getter bör ytorna/djur vara enligt följande: Killingar <30 kg: 0,25 m ; Getter: 30–60 kg: 0,35 m , >60 kg: 0,45. Getter som ej tidigare gått i gemensamt i samma grupp skall transporteras skilda från varandra (Hammarberg, 1995, 2002).</p>
<p>EU: s Scientific Committee on Animal Health and Welfare (SCAHAW 2002) anger att för transporter kortare än 4 timmar krävs för ett oklippt respektive ett klippt får på 40 kg 0,29 m respektive 0,24 m golvyta. För transporter på 4–12 timmar, då får ligger ner om transporten sker lugnt och under goda betingelser i övrigt krävs 0,37 m respektive 0,31 m . För transporter över 12 timmar, då fåren måste vila, utfodras och vattnas på fordonet, krävs 0,53 m respektive 0,44 m . Det förefaller egendomligt att SCAHAW fastnar i dessa rekommendationer trots att man i rapporten redovisat att även dessa ytor är otillräckliga. De av Hammarberg angivna värdena överstiger de av SCAHAW angivna rekommendationerna, SCAHAW (2002) medger dessutom högre beläggningsgrad vid transporter under 24 timmar. Mot bakgrund av vad SCAHAW (2002) och andra (t.ex. Knowles o medförf. 1998) anför om olika risker för kombinationen hög yttertemperatur och hög beläggningsgrad synes det olämpligt att medge en högre beläggningsgrad vid transporter som pågår 4 timmar än som pågår 5 timmar utan att samtidigt ange vid vilken yttertemperatur dessa rekommendationer skall gälla. Det synes därför inte rimligt att, som SCAHAW gör, tillåta högre beläggningsgrad vid transporter upp till 4 timmars längd.</p>
<p>Takhöjden skall vid mekanisk respektive naturlig ventilation vara sådan att det är minst 15 cm respektive 30 cm mellan taket och högsta punkten på det största djuret (SCAHAW 2002).</p>
<h2>Höns, kalkoner</h2>
<p>Om djurutrymmets klimatförhållanden eller ventilation inte uppfyller nödvändiga minimikrav kan djurens placering i somliga delar av utrymmet, beroende på årstiden, innebära avsevärda hälsorisker för djuren. Transportbilar där djurutrymmet är täckt med presenning har under 1980-talet visats innebära risker att djuren fryser ihjäl vintertid (Svedberg 1988). I Sverige förbättrades transportfordonen för slaktkycklingar från 1985 efter ett samarbete mellan SLU:s dåvarande husdjurshygieninstitution och näringen. Bl.a. förbättrades bilarna så att djuren inte skulle utsättas för klimatiska påfrestningar.</p>
<p>Djur i mitten av slutna transportutrymmen utan tillfredsställande ventilation har ofta dött då de inte förmått kompensera för alltför höga temperaturer.</p>
<p>Minimibehovet m²/kg för höns föreskrivs av Statens Jordbruksverk enligt följande: vid <1,6 kg 180–200 cm²/kg och 1,6–3 kg 160 cm²/kg, vid 3–5 kg 115 cm²/kg och vid >5 kg 105 cm²/kg. Det vetenskapliga underlaget för dessa siffror är inte känt.</p>
<p>Det engelska djurskyddsrådet, FAWC, anger utrymmesrekommendationer för kalkoner i olika viktsklasser (FAWC 1995), tabell 2. I tabellen har för djur/m reduktion skett från fyra till två decimaler vilket inneburit något högre eller lägre värden än de FAWC angivit.</p>
<p>Något biologiskt underlag för FAWC:s siffror finns inte, däremot en matematisk modell (Esmay 1978) enligt vilken erforderlig golvyta i m erhålles genom att multiplicera levande vikten 2/3  uttryckt i kg med en koefficient 0,0121  (FAWC 1995). Vill man uttrycka formeln i cm blir den följaktligen: (cm 2 )=121 x levande vikten (kg) 2/3 . Nyligen har denna beräkningsgrund, en liknande används f.ö. i SCAHAW-rapporten (SCAHAW 2002), kontrollerats med biologiska metoder (Ellerbrock & Knierim, 2002). Det visar sig när man fotograferade slaktkalkoner i åldern 11–21 veckor uppifrån och medelst planimetrisk metod beräknade den yta som täcktes av varje djur, att det var en stark statistisk relation mellan levande vikt och den yta kalkonerna täckte. En formel kunde härigenom härledas för kalkoner som vägde mellan 7,6 kg och 21,8 kg. Formeln är: (cm 2 )=252,6 x levande vikten (kg) 2/3 . Vid jämförelse mellan denna biologiskt härledda formel och den av FAWC tillämpade teoretiskt härledda visar det sig att för kalkoner inom viktsområdet från 8,6 kg vid 11 veckors ålder till 20 kg vid 21 veckors ålder avvikelsen genomgående är ca 50 %, dvs. djuren kräver 50 % mer utrymme än FAWC-formeln anger.</p>
<h2>Slutsatser om inverkan på djurhälsa och djurskydd av tillgängligt utrymme i transportfordonen Allmänt oavsett djurslag</h2>
<p>Vid pålastning skall tillses att inte flera djur tas in i varje avdelning av djurutrymmet än att alla djur kan inta naturliga ställningar.</p>
<p>Varje djur måste ha tillräckligt utrymme för att kunna kompenserar fordonets rörelser genom att ändra sina benställningar och huvudets position. Risken för aggression mellan enskilda djur måste undvikas genom att varje djur tillåts upprätthålla individualdistans.</p>
<h2>Svin</h2>
<p>Utrymmet per gris om 100 kg kroppsvikt vid transporter bör vara 0,66 m för att uppfylla kravet på naturliga kroppsställningar. För större djur skall ytan ökas i motsvarande mån. Vid transporter över 8 timmar bör, om temperaturen i transportutrymmet är eller kan befaras överstiga 20°C, utrymmet per gris om 100 kg vara 1 m . Takhöjden skall vara minst 30 cm över högsta punkten på det största djuret.</p>
<h2>Nötkreatur</h2>
<p>Tillgänglig yta per nötkreatur måste vara så stor att varje enskilt djur kan kompensera fordonets rörelser genom att flytta fötterna utan att hindras av intillstående djur. Takhöjden skall vara sådan att det är minst 20 cm mellan taket och högsta punkten på det största djuret när det står med huvudet i normalt höjd position.</p>
<h2>Får, getter</h2>
<p>Tillgänglig yta per får måste vara så stor att varje enskilt djur kan kompensera fordonets rörelser genom att flytta fötterna utan att hindras av intillstående djur. Takhöjden skall vid mekanisk ventilation vara sådan att det är minst 15 cm mellan taket och högsta punkten på det största djuret. Vid naturlig ventilation bör det vara 30 cm.</p>
<p>Yta/får bör för att ge djuren tillräckligt utrymme bör vara följande: Lamm <30 kg: 0,25 m ; Får 30–60 kg: 0,40 m , 60–100 kg: 0,60 m , >100 kg: 0,80 m . För oklippta djur skall dessa ytor ökas med 10 %.</p>
<p>Ytor för getter bör vara enligt följande: Killingar <30 kg: 0,25 m ; Getter: 30–60 kg: 0,35 m , >60 kg: 0,45. Getter som ej tidigare gått i gemensamt i samma grupp skall transporteras skilda från varandra.</p>
<h2>Höns, kalkoner</h2>
<p>För i varje fall något tyngre kalkoner är visat att de nu gällande utrymmeskraven per djur i EU liksom de av FAWC rekommenderade är helt otillräckliga och därför bör ökas varvid de värden som anges i formeln utarbetad av Ellerbrock & Knierim (2002) bör vara normgivande.</p>
<h2>Struts</h2>
<p>Om slaktdjur transporteras i grupper måste djuren vara lika stora. Risk föreligger ändå att djur sätter sig ned och då blir skadade genom att de övriga trampar på dem. För slaktstruts bör därför mobila slakterier som möjliggör slakt på uppfödningsgården eftersträvas.</p>
<h2>Inverkan på hälsa och välfärd av klimat och ventilation under transporten Allmänt oavsett djurslag</h2>
<p>Vid de allra flesta transporter utgör oavsett djurslag hög yttertemperatur större hälsorisker än låg yttertemperatur. Temperaturen och luftfuktigheten i djurutrymmet tenderar att stiga om inte utrymmets ventilation är anpassad till de påfrestningar som en hög yttertemperatur utgör. Ju längre tid djur utsatts för höga temperaturer ju högre är risken för att deras termoreglering utsätts för kollaps. Detta innebär inte att låga yttertemperaturer inte också kan innebära hälsorisker, särskilt för vissa djurslag, som t.ex. fjäderfä, och för unga djur oavsett djurslag. Kombinationen av temperatur och hög luftfuktighet skapar även vid modest yttertemperatur stress hos djur i delar av djurutrymmet om inte fordonet är utrustat med fungerande luftkonditionering i alla delar av djurutrymmet (Mitchell & Kettlewell 1994). Transportfordon måste följaktligen vara så utrustade att de medger för djuren att upprätthålla en normal termoreglering oavsett om fordonet är i rörelse eller står stilla. Hög ammoniakhalt i luften innebär att cilierna i andningsvägarna förlamas vilket innebär störningar i andningsapparatens normala funktion med minskad motståndskraft mot infektioner som följd. Därför är det nödvändigt att regelbundet avlägsna gödsel och gödselförorenat strö från transportutrymmen.</p>
<p>År 2000 genomfördes av SJV ett inspektionsprojekt av djurtransporter varvid 464 fordon inspekterades. Typen av ventilation  fördelade sig på naturlig, mekanisk, automatisk luftkonditionering (air condition), blandad resp. annan typ enligt följande: för häst 70 %, 12 %, 0 %, 9 % resp. 0,5 %, för svin 58 %, 17 %, 0 %, 12 % resp. 4 %, för nötkreatur 47 %, 17 %, 4 % 13 % resp. 1 %, för ren 95 %, 0 %, 0 % 0 % resp. 0 %, för fjäderfä 67 %, 19 %, 5 %, 5 % resp. 0 % (SJV 2001). Fördelningen av transportfordon där tillräckligt respektive inte tillräckligt med ventilationsöppningar  fanns var följande: för häst 58 % resp. 25 %, för svin 79 % resp. 8 %, för nötkreatur 80 % resp. 13 %, för ren 79 % resp. 17 % för fjäderfä 67 % resp. 19 %. Fördelningen av transportfordon där tillräcklig respektive inte tillräcklig ventilationskapacitet  bedömdes föreligga var följande: för häst 65 % resp. 12 %, för svin 70 % resp. 6 % , för nötkreatur 69 % resp. 13 %, för ren 81 % resp. 7 % för fjäderfä 86 % resp. 0 %. Fördelningen av transportfordon med respektive utan temperaturmätare  var följande: för häst 12 % resp. 71 %, för svin 32 % resp. 61 % , för nötkreatur 27 % resp. 59 %, för ren 0 % resp. 86 % för fjäderfä 38 % resp. 57 %. Fuktighetsmätare  synes inte finnas i svenska transportfordon. Utrustning för mätning av relativ fuktighet har prövats och utvärderats och visat sig ge en mätsäkerhet på 0,1 % (Christensen & Barton Gade 1966). Kommersiellt tillgängliga fuktighetsmätare fungerar inom området 20–98 % relativ fuktighet med en säkerhet på ±4 %, förutsatt att regelbunden kalibrering sker, vilket beroende på typ av sensor måste ske från varje vecka till varje halvår (Randall 1996). Fördelningen av fordon med resp. utan videokamera  för övervakning av djuren från förarhytten fördelade sig enligt följande: för häst 11 % resp. 83 %, för svin 17 % resp. 82 % , för nötkreatur 19 % resp. 76 %, för ren 0 % resp. 90 % för fjäderfä 0 % resp. 100 %. Transporttiden  beräknades understiga respektive överstiga 8 timmar enligt följande: för häst 84 % resp. 9 %, för svin 95 % resp. 5 % , för nötkreatur 93 % resp. 7 %, för ren 100 % resp. 0 % för fjäderfä 71 % resp. 29 %. Fördelning av användning respektive ej användning av el-pådrivare   var följande: för häst 1 % resp. 92 %, för svin 20 % resp. 71 % , för nötkreatur 26 % resp. 71 %, för ren 0 % resp. 100.</p>
<p>Enligt uppgifter från Swedish Meats (Andreson 2002) är bilar som nyttjas av företaget utrustade med videokamera för övervakning av djuren ovanliga i södra Sverige. I mellersta Sverige har 20 % av bilarna sådan och i Norrland har alla bilar sådan kamera.. Alla bilar avsedda för förmedling av smågrisar, kalvar och livsvin har hydrauliska liftar för att lasta djuren, däremot ej slaktbilar. Inga bilar är utrustade med temperaturmätare för avläsning i förarutrymmet av temperaturen i djurutrymmet. Samtliga bilar är utrustade med isolerade väggar och tak i djurutrymmet. De flesta bilar i mellersta Sverige är utrustade med mekanisk ventilation.</p>
<h2>Hästar</h2>
<p>Eftersom hästars termoreglering huvudsakligen sker via huden undviker de när det är vindstilla direkt solljus genom att söka skugga. Vid kyla söker hästar lä för vinden. Transportfordon som inte är så utrustade att de medger för hästar att upprätthålla en normal termoreglering oavsett om fordonet är i rörelse eller står stilla innebär därför en hälsorisk.</p>
<p>Gödsel och urin från hästar avger riklig mängd ammoniak. Hög ammoniakhalt i stalluften innebär att cilierna i andningsvägarna förlamas vilket innebär störningar i andningsapparatens normala funktion med minskad motståndskraft mot infektioner som följd. Därför är det nödvändigt att regelbundet avlägsna gödsel och gödselförorenat strö från transportutrymmen.</p>
<h2>Svin</h2>
<p>Obduktion av svin som avlidit under transport visar att dödsorsakerna huvudsakligen utgöres av cirkulationsrubbningar i hjärta, kroppsmuskulatur och respirationsorgan vilket understryker vikten av att undvika termisk stress under transporten (Bergmann o. medförf., 1988; 1990). Suggor som hålls fixerade i bur eller bundna inomhus i hög temperatur drabbas lätt av akut cirkulationsrubbning och hjärtkollaps just genom sin oförmåga att vidmakthålla normal kroppstemperatur. Under senare år har detta också verifierats i vetenskapliga undersökningar (Drolet o. medförf. 1992; D’Allaire o. medförf. 1996). Svinets hjärtvikt relaterat till kroppsvikten är mindre än 0,3 % (Stünzi et al 1959; Lee et al 1975), och understiger väsentligt andra djurs, för hund är förhållandet t.ex. 0,8 % (Bienvenu & Drolet 1991). Detta kan vara en förklaring till varför hög temperatur, liksom andra stressorer, kan leda till överbelastning av cirkulationsapparaten och akut hjärtkollaps.</p>
<p>Kroppstemperaturen är en viktig indikator på djurets hälsotillstånd. Omedelbart efter transport kan temperaturen vara 1–2ºC högre än i vila. Om den inte har normaliserat sig inom en timma kan det bl.a. indikera olämpliga förhållanden under transporten, t.ex. för hög temperatur eller för hög beläggning i transportbilen. Samband mellan förhöjd kroppstemperatur och försämrad köttkvalitet har iakttagits hos normalslaktade svin (Runge 1972; Augustini 1977). Förhöjd temperatur har påvisats i muskler hos slaktade djur som utsatts för påfrestningar under transport. Detta anses ha betydelse för uppkomsten av postmortala pH-förändringar ledande till DFD eller PSE Kött med DFD förändringar (Augustini 1980; Fjelkner-Modig & Rudérus, 1983) liksom sådant med PSE-förändringar (Lister o. medförf., 1981) uppvisar förhöjd temperatur efter slakt.</p>
<p>Hög temperatur i transportfordonet är den vanligaste orsaken till dödsfall hos grisar under transport (Warris 1994). Svin har av fysiologiska skäl svårigheter klara normal värmereglering vid temperaturer över 15–20ºC under längre tid. Transporter under morgontimmarna har visats orsaka mindre belastning på djuren än under senare delen av dagen (Abbot o medförf. 1995).</p>
<p>I en svensk studie av mer än 280 000 svin under en treårsperiod befanns mortaliteten vara markant högre under sommarmånaderna (Cedervall, 1968). Den genomsnittliga årliga mortaliteten var 0,35 %, under perioden november-mars var den <0,25 %, under perioden april-oktober varierade den mellan 0,25 och 0,65 %. Från England visas liknande årstidssamband med 0,037 % dödlighet i december till 0,116 i juli (Allen o. medförf. 1974) eller 0,05 i januari till nära 0,25 i juli (Guise o medförf. 1994). Kombinationen mycket varmt (hot) och fuktigt väder gav 1992 en dödlighet på 0,8 % i en engelsk studie medan enbart mycket varmt gav 0,25 % och enbart fuktigt gav 0,15 % (Guise o medförf. 1994). I en holländsk studie var mortaliteten hos svin vid <10ºC 0,28 %, vid 10–15ºC 0,52 % och vid >15ºC 0,78 %. En studie i Tyskland visade högre PSEfrekvens och högre mortalitet vid hög än vid låg temperatur (Wähaus, 1982). Det är i ett flertal studier från olika länder visat att transporter redan vid yttertemperaturer >10ºC kan skapa så höga temperaturer i transportfordonet att dödsfall inträffar. Flera studier indikerar stigande mortalitet redan från 10–15ºC yttertemperatur. Icke överraskande har det visats att den tidrymd djuren utsatts för höga temperaturer är av betydelse.</p>
<p>En studie av olika orsaker till transportdödligheten hos mer än 6 milj. slaktsvin i England visade att yttertemperaturen är mest betydelsefulla faktorn för den totala transportdödligheten (Allen, 1979; Fabiansson o. medförf. 1979). Mortaliteten var låg vid yttertemperaturen 10ºC men ökade mycket hastigt när temperaturen översteg 18ºC (Smith & Allen 1976). Den genomsnittliga årliga mortaliteten var under 1970-talet i England 0,09–0,11 % (Allen, 1979). En annan studie av 2,9 milj. slaktsvin i England (Warris & Brown, 1994) visar på en linjär ökning av mortaliteten med yttertemperaturen och över 15–17ºC ökade risken för dödsfall avsevärt.</p>
<p>Det är väl dokumenterat att svin som transporteras vid temperaturer över 15–18ºC under längre tid kräver vätska för att inte drabbas av uttorkning och att risken för uttorkning inträder redan efter tre timmar vid +23ºC hos svin. Dehydrering hos svin kan inträffa redan efter 6 timmar (t.ex. Warris o medförf. 1983; Becker o. medförf. 1989).</p>
<p>Införande av fungerande ventilation i fordonen respektive i slakteristallarna sänkte transportdödligheten i Danmark från 0,46 respektive 1,06 till 0,24 respektive 0,68 % (Nielsen 1982).</p>
<p>Experimentella studier av grisars reaktioner vid 8, 16 och 24ºC visar att 16ºC och lufthastigheten 0,2 m/sek är lämpligast för grisarnas värmebalans (Lambooy o medförf. 1987). Långa transporter inom Europa innebär i regel stora temperaturskillnader under olika delar av vägen och även variationer mellan dag och natt, vilket visats negativt påverka djuren men också påverka köttkvalitén efter slakt. Slutsatsen som dras av resultaten är att sådana förhållanden kräver fordon med artificiell kontroll av temperatur och lufthastighet (Lambooy 1988).</p>
<h2>Nötkreatur</h2>
<p>En jämförande studie av kvigor transporterade i järnvägsvagn 280 km under 10,5 tim. resp. bil 350 km under 6,5 tim. visade en viktsförlust hos de förra på i medeltal 25 kg/djur, hos de senare 19 kg varvid järnvägsvagnarna var sämre ventilerade än transportbilarna (Schmalfuss & Käsebier, 1978). Studien understryker vikten av ordentlig ventilation i transportfordonet särskilt när transporttiden överstiger 5–6 timmar.</p>
<p>I en studie av en djurtransport från Raubling i Tyskland till Istanbul som tog sammanlagt 8 dagar varierade temperaturen i fordonet från 5°C till 33°C och relativa luftfuktigheten från 70 till 100 %. Vid midnatt var under de sex första dygnen relativa luftfuktigheten med ett undantag 95 eller 100, vid ett tillfälle 90 (Müller 1994).</p>
<h2>Får, getter</h2>
<p>För klippta får innebär låg yttertemperatur svårigheter upprätthålla värmebalansen och temperaturen bör för dem vara uppemot 20°C i djurutrymmet medan får med komplett ull klara låga temperaturer väl (Alexander 1974).</p>
<h2>Höns</h2>
<p>Fjäderfä har av fysiologiska skäl svårigheter med temperaturregleringen (Kettlewell 1985; 1989) varför transportfordonen måste vara utformade för att undvika förhöjd kroppstemperatur (hypertermi) hos djuren (Kettlewell & Mitchell, 1993; Kettlewell o. medförf. , 1993; Webster o. medförf., 1993; Yang o. medförf.,1993). De för kycklingar optimala temperaturområdet ligger under naturliga förhållanden beroende på djurens ålder från 19– 22°C till 45–47°C. Under de förhållanden som råder under en transport kan emellertid djuren på grund av hög beläggning och andra stressfaktorer i regel inte utnyttja sin naturliga förmåga att kompensera för de högre delarna inom detta område, än mindre för avvikelser från detta intervall (Nicol & Scott 1990). Daggamla kycklingar dör inom 45 minuter vid temperaturer om 35ºC och däröver (Hoogerbrugge & Ormel 1982). Studier på slaktkycklingar visar att höga temperaturer och stora skillnader i temperatur och ojämna klimatförhållanden överhuvudtaget i olika delar av djurutrymmena i fordonen är mycket stora riskfaktorer vid transport av höns och broiler, varför särskilda åtgärder måste vidtagas med transportbilarna (Kettlewell & Mitchell, 1993; Kettlewell o. medförf. 1993). För fjäderfä redovisas ofta mortalitet som en följd av brister i klimatet ombord vilket leder till abnorm ökning av kroppstemperaturen (hypertermi) hos djuren (Kettlewell and Turner, 1985; Kettlewell & Mitchell, 1993).</p>
<p>Studier av allmänt nyttjade fordon för fjäderfätransporter visade på mycket stora brister vad gäller ventilationen vilket förklarar de höga mortalitetstalen (Kettlewell & Mitchell, 1993). Förhållandena för djuren i mitten av transportfordonet är de allra sämsta (Drawer 1983). Det svenska företaget, dåvarande Kronfågel, genomförde i samarbete med veterinärmedicinsk expertis vid SLU:s institution för husdjurshygien under 1980-talet förbättringar såväl i uppfödningshusen som i transportbilarna. Denna åtgärd visade sig reducera såväl frekvensen djur med skador från uppfödningen som transportdödligheten.</p>
<p>Frekvensen PSE, som påvisas efter slakt hos vissa hybrider kalkon och slaktkyckling synes inte påverkas av transport i sig (Owens & Sams 2000). För kalkon är ju däremot visat att om fåglarna utsätts för värmestress ökar PSE-frekvensen (t.ex. Owens o medförf. 2000).</p>
<h2>Slutsatser om inverkan på djurhälsa och djurskydd av klimat och ventilation under transporten Allmänt oavsett djurslag</h2>
<p>Transportfordon för hästar, svin, nötkreatur, får, getter och strutsar bör hålla en innertemperatur på 10–20°C och en luftfuktighet på 70±10 %.</p>
<h2>Får</h2>
<p>Klippta och oklippta får har olika krav på temperatur och olika motståndskraft mot temperaturvariationer såväl vid låga som vid höga temperaturer. När transportfordon för får håller en innertemperatur på 10–20°C och en luftfuktighet på 70±10 % tillgodoses emellertid någorlunda båda kategorierna varför detta krav bör uppfyllas i varje transportutrymme för får..</p>
<p>Transportfordon för höns bör hålla en innertemperatur på 15–20°C och en luftfuktighet på 70±10 %. För daggamla kycklingar gäller 30–35°C.</p>
<h2>Inverkan på hälsa och välfärd av vattning, utfodring och andra skötselåtgärder samt vila under transport Allmänt oavsett djurslag</h2>
<p>Djurens behov av vätska och foder är beroende av djurslag, ålder och av klimatet i det utrymme djuret hålles i under transporten.</p>
<p>För att genomföra vattning och utfodring krävs antingen att fordonen är så utrustade att vattning och utfodring kan ske ombord eller att djuren bereds möjlighet att i lugn och ro lastas av för vattning och utfodring. För att det skall vara meningsfullt att ha utrustning för vattning av djuren under transporten måste djuren ges tillräcklig möjlighet dricka. Då de som regel inte dricker medan fordonet rör sig måste transporten avbrytas tillräckligt länge för att ge varje djur tillfälle dricka (Connell 1984).</p>
<p>Djurens behov av återhämtning efter transport har varit föremål för studier som visat (t.ex. Tarrant 1990; Laube 1990) att det kan ta lång tid innan djur återhämtar sig helt från en transport. Det är också visat, att om av- och pålastning inte sker med omsorg om djuren, kan sådana uppehåll under transporten bli till större skada än nytta för djuren. Enligt EU-direktivet skall vila, vatten och foder erbjudas djuren efter olika lång transporttid beroende på djurslag och ålder. Åtskilliga av dessa tidsintervall är, som framgår av denna litteraturgenomgång, icke tillfyllest och är säkerligen en av förklaringarna till den anmärkningsvärt höga sjukdoms-, skade- och dödsfallsfrekvens som redovisas för alla lantbrukets husdjur under transport. Ännu 2002 förekommer transporter över 80 timmar utan att djuren får foder eller vatten (CIWF 2002).</p>
<h2>Hästar</h2>
<p>Hästar har behov av att äta inte endast under dagtid utan även nattetid. Hästar på stall som utfodras med hö tillbringar 40 % av dygnet med att äta (SCAHAW 2002).</p>
<p>Hästar som transporterats 8 timmar och sedan vattnades drack alla vatten inom 15 minuter när de erbjöds vatten på fordonet (Gibbs & Friend 2000). I en EEC-rapport som redovisar erfarenheter från tysk gränsstation av hästtransporter från Polen till Italien 1981 (Connell 1984), noteras att hästar som transporterats 18 timmar utan vatten antingen drack vatten direkt när det erbjöds eller var alltför utmattade för att kunna dricka. Rapporten sammanfattar att hästar måste lastas av för att ges ro och möjlighet dricka. Studier har visat att hästar som transporterats 24 timmar utan vatten uppvisade svår uttorkning (Friend o medförf. 1998) eller uttorkning, störd muskelmetabolism, och stressymtom (Stull & Rodiek 2000).</p>
<p>Långa transporter innebär fysisk belastning som kräver ostörd vila i stående eller liggande ställning i transportfordonet. Hästens unika möjlighet att vila och t.o.m. sova i stående ställning kan inte genomföras på ett fordon i rörelse. Hästar kräver en viloperiod, helst vila över natten, efter 6–10 timmars transporttid (SCAHAW 2002).</p>
<p>Enligt rekommendationer utfärdade av EU:s Scientific Committee on Animal Health and Welfare (SCAHAW 2002) skall hästar åtta timmar efter transportens början ha en viloperiod om sex timmar då samtliga djur skall erhålla foder och vatten på fordonet. Efter ytterligare åtta timmars resa skall hästar få en viloperiod om minst 24 timmar då samtliga djur skall erhålla foder och vatten på fordonet. Därvid skall all gödsel avlägsnas från djurutrymmet. Transporten bör ske så att vila kan erbjudas nattetid. Hästar skall under transport ha ständig tillgång till hö och de skall vid yttertemperaturer upp till 25ºC vattnas efter åtta och vid temperatur över 25ºC efter sex timmar från transportens början.</p>
<h2>Svin</h2>
<p>För att minska frekvensen åksjuka och kräkningar till följd därav bör grisar inte utfodras direkt före transporten. De bör heller inte svältas alltför lång tid, 16–17 timmar före transporten, då detta påverkar dem negativt i andra avseenden. Lämpligast synes vara att undanhålla foder men inte vatten under 6–7 timmar före transporten (Honkavaara, 1989)</p>
<p>Vattning under transport via nipplar har prövats med dåligt resultat. På grund av fordonets rörelser har grisarna svårigheter att överhuvudtaget dricka eller att dricka tillräcklig mängd (Lambooy 1983; Lambooy o. medförf. 1985). I en EEC-rapport (Connell 1984) påpekas, att det faktum att grisar inte dricker eller dricker mycket obetydligt under färd, icke som skett får leda till slutsatsen att grisar inte behöver dricka under färd. Sannolikt är grundorsaken till att de inte dricker den åksjuka som uppenbarligen drabbar de flesta grisar under transport (Warris 1998b). Att de verkligen är törstiga under transport har visats i flera experimentella studier (t.ex. Brown o medförf. 1999a).</p>
<p>Enligt rekommendationer utfärdade av EU:s Scientific Committee on Animal Health and Welfare (SCAHAW 2002) skall svin åtta timmar efter transportens början ha en viloperiod om sex timmar då samtliga djur skall erhålla foder och vatten på fordonet. Efter ytterligare åtta timmars resa skall svin få en viloperiod om minst 24 timmar då samtliga djur skall erhålla foder och vatten på fordonet. Därvid skall all gödsel avlägsnas från djurutrymmet. Svin bör inte utfodras före transport. Fasteperioden bör inte överstiga 10 timmar. Vid rast på sex timmar eller mera skall svin ges en begränsad mängd foder. Vid temperaturer över 20ºC skall svin ges vatten vid varje stopp föraren gör med fordonet. Vatten skall vara tillgängligt endast under perioder när fordonet står stilla.</p>
<h2>Nötkreatur</h2>
<p>Det är konstaterat att vid transport av kalvar i järnvägsvagnar med ordentliga utfodrings- och vattningsmöjligheter (Friend, 1980) en sträcka över 1300 km åt och drack djuren även när tåget framfördes i hög hastighet. Kroppsvårdsbeteenden iakttogs i hastigheter upp till 40 km/tim.</p>
<p>Med stöd av fyra vetenskapliga rapporter (Bisschop 1981; Sutton o. medförf. 1967; Jackson 1974; Friend o. medförf. 1981;) hävdas i en EEC-rapport (Connell 1984) att om transporten sker lugnt synes nötkreatur äta och dricka under transport, annars måste transporten avbrytas för utfodrings- och viloperiod. En kritisk granskning av dessa artiklar visar dock att ett par rapporter anger att djuren inte drack under transporten liksom att kalvar istället för att äta när fordonet stannade lade sig att vila. Mot bakgrund av att uppenbarligen ingen garanti kan lämnas för att transporter sker lugnt torde därför slutsatsen av rapporten bli att nötkreatur alltid i samband med längre transporter måste ges tillfälle till rast för att äta, dricka och vila.</p>
<p>Två grupper kalvar yngre än fyra veckor transporterades under 19 timmar dels sommartid, dels vintertid, enligt maximala EUbestämmelser. Resan innefattade en timmes stopp under vilket en grupp erhöll en glykos/elektrolytlösning, den andra gruppen ingenting. En tredje grupp kalvar var kontrollgrupp hölls kvar på gården och utfodrades som vanligt. Av de undersökta parametrarna återgick de flesta till normalvärden efter 24 timmar hos de flesta men inte hos alla kalvarna. Kroppsvikt och en av de studerade blodparametrarna återgick dock till normalvärdet först efter 7 dagar. Förlusten av kroppsvikt var mer markant under vintertransport än under sommartransport (Knowles o medförf. 1999b).</p>
<p>Nuvarande EU-regler föreskriver för avvanda nötkreatur en timmes vila efter 14 timmars transport. Men flera undersökningar visar att detta är otillräckligt för djuren att återhämta sig och bestämmelsen motverkar sitt syfte därigenom att den innebär en förlängning av transporttiden (Knowles & Warriss 1997, 1999; Knowles 1999a,b).</p>
<p>Enligt rekommendationer utfärdade av EU:s Scientific Committee on Animal Health and Welfare (SCAHAW 2002) skall kalvar åtta timmar efter transportens början ha en viloperiod om sex timmar då samtliga djur skall erhålla foder och vatten på fordonet. Efter ytterligare åtta timmars resa skall kalvar få en viloperiod om minst 24 timmar då samtliga djur skall erhålla foder och vatten på fordonet. Andra nötkreatur än kalvar skall när transport pågått 12 timmar ha en sex timmars viloperiod med foder och vatten. Efter ytterligare 12 timmars transport skall de ha en 24 timmars viloperiod med utfodring och vattning av alla djur på fordonet. Därvid skall all gödsel avlägsnas från djurutrymmet. Vid alla transporter som pågår under mer än 4 timmar skall fordonet vara utrustat med vattningsanordningar som nötkreaturen utan svårighet kan utnyttja.</p>
<p>Nyligen har visats att nötkreatur i genomsnitt gödslar 16 gånger och urinerar 9 gånger per dygn (Aland o medförf. 2002). Dessa frekvenser ökar när djuren är oroliga. Detta understryker vikten av att transportfordon rengörs med täta intervall och att de är försedda med lämpligt strömedel för att möjliggöra uppsugning av fuktigheten från fekalierna.</p>
<h2>Får, getter</h2>
<p>Får synes utan att bli uttorkade klara transport utan vattentillförsel vid temperaturer under 20°C men ej när temperaturen överstiger 20°C (Knowles o medförf. 1994b).</p>
<p>Får anses bättre än andra djur kunna klara längre perioder utan tillgång på vatten. De uppvisar emellertid tydliga tecken på uttorkning efter transporter utan vattentillförsel upp till 24 timmar vid yttertemperatur över 20°C (Knowles o medförf. 1994b). Liksom flera andra djurarter tvekar de att dricka från vatten vars smak är ny för dem eller från vattningsanordningar de inte känner (Knowles o medförf. 1993).</p>
<p>Enligt rekommendationer utfärdade av EU:s Scientific Committee on Animal Health and Welfare (SCAHAW 2002) skall lamm upp till 20 kg åtta timmar efter transportens början ha en viloperiod om sex timmar då samtliga djur skall erhålla foder och vatten på fordonet. Efter ytterligare åtta timmars resa skall lamm få en viloperiod om minst 24 timmar då samtliga djur skall erhålla foder och vatten på fordonet. Får och lamm över 20 kg skall, när transport pågått 12 timmar, ha en sex timmars viloperiod med foder och vatten. Efter ytterligare 12 timmars transport skall de ha en 24 timmars viloperiod med utfodring och vattning av alla djur på fordonet. Därvid skall all gödsel avlägsnas från djurutrymmet.</p>
<h2>Höns, kalkoner</h2>
<p>Dehydrering har visats uppstå hos fjäderfä vid längre vattningsintervall än 8 tim.(t.ex. Scholtyssek o. medförf. 1977).</p>
<h2>Slutsatser om inverkan på djurhälsa och djurskydd av vattning, utfodring och andra skötselåtgärder samt vila. Allmänt oavsett djurslag</h2>
<p>Den genomgång som här skett visar att inga transporter av djur borde ske under längre tid än åtta timmar med undantag för djur som är vana vid transporter, t.ex. sport- och tävlingshästar, för vilka det erfarenhetsmässigt visat sig att ägare och transportör visar djuren god omsorg. I avvaktan på att en begränsning av tillåten rransporttid till högst åtta timmar införs borde med hänsyn till vad som är känt om djurens behov av vatten, foder och vila krävas att a) fordonen blir så utrustade att vattning och utfodring kan ske ombord eller att djuren bereds möjlighet att i lugn och ro lastas av för vattning och utfodring samt att b) transportlagstiftningen ändras så att om en eller flera transporter företagits utan att var och en ha föregåtts av minst två dygns vila, utfodring och vattning under optimala förhållanden skall samtliga transporter tidsmässigt räknas som en transport.</p>
<p>Gödsel, urin och därav förorenat strö bör avlägsnas senast efter 8 timmars transport.</p>
<h2>Hästar</h2>
<p>Transportutrymmen för hästar bör utrustas med halmströ för att underlätta för hästar att ligga ner under transporten</p>
<h2>Svin</h2>
<p>Svin bör inte utfodras men väl vattnas före transport. Fasteperioden bör inte överstiga 10 timmar. Eftersom svin inte dricker under transport behöver vatten vara tillgängligt endast under perioder när fordonet står stilla. Grisarn bör ha strö i djurutrymmet för att minimera vibrationer från fordonet. Om transporter skall ske under längre tid än åtta timmar måste grisarnas vattenbehov tillgodoses genom att de bjuds vatten i vattenhoar på fordonet senast efter åtta timmars transport varvid fordonet skall stå stilla tillräckligt länge för att alla djur skall kunna dricka tillräcklig mängd.</p>
<h2>Nötkreatur</h2>
<p>Djurutrymmet bör vara försett med strö, lämpligen sågspån, annars hackad halm eller torvströ för att suga upp fuktighet från träck och urin och minimera halkrisken.</p>
<h2>Får</h2>
<p>Djurutrymmet vara försett med strö, lämpligen hel halm, annars ett tjockt lager av sågspån, torvströ eller hackad halm för att minimera djurens exposition för vibration från fordonet.</p>
<h2>Inverkan på djurens hälsa och välfärd av människans beteende Allmänt oavsett djurslag</h2>
<p>Det är sedan urminnes tid erfarenhetsmässigt väl känt att omtänksam behandling av djuret är en förutsättning för en god relation mellan människa och djur. Under senare år har denna insikt kunnat verifieras genom systematiska vetenskapliga studier (t.ex. Hemsworth & Coleman 1998). Den för det enskilda djurets hälsa och välfärd viktigaste enskilda faktorn är vid transport, liksom i alla andra sammanhang, den enskilda människans förhållningssätt gentemot djuret. För att underlätta insatser för ett förbättrat djurskydd bör man känna graden av inverkan på djuret av olika åtgärder och förhållningssätt från människans sida som presenterats i olika vetenskapliga arbeten (Rushen 1988). Någon sådan rankinglista finns inte utan man tvingas gå genom ett stort antal vetenskapliga arbeten för att bilda sig en uppfattning. Ett djur kan skadas under transporten, t.ex. av olämplig inredning ombord, av andra djur genom trampskador, stångningsskador, bitskador (Troeger 1995) eller, vilket tyvärr icke är ovanligt, av ren misshandel från människans sida. Detta sker i form av käpprapp, piskrapp, t.o.m. brutala perforationer av hud och slemhinnor genom stick med vassa föremål (Drawer och Schwarzkopf 1983 a, 1983b; Troeger 1995). Vid sidan om de fysiska skadorna är det i olika studier sedan länge välkänt hur djur påverkas negativt, dvs skadas psykiskt, av olämplig behandling (t.ex. van Putten & Elshof 1978).</p>
<p>Genom ett stort antal enskilda observationer av personal från djurskyddsorganisationer (t.ex. Andersson 1999; CIWF 2002) har olämplig behandling av djur i samband med hantering av djur på marknader, under djurtransporter och på slakterier avslöjats och via olika media kommit till allmänhetens kännedom. Endast ett fåtal vetenskapliga redovisningar av sådana direkta observationer föreligger men däremot finns åtskilliga rapporter från olika länder av skador som registrerats vid slakt (t.ex. McNelly & Warris 1996;</p>
<p>Geverink o medförf. 1996). En vetenskaplig studie har dock nyligen presenterats från ett flertal oanmälda besök under 14 månader 1997–1998 på 12 djurmarknader i Storbritannien där behandlingen av djuren i olika delar av anläggningen observerades (Weeks o medförf. 2002). Därvid noterades att djuren behandlades bättre i uppvisningsringen, där behandlingen kunde iakttas av publiken, än i övriga delar av anläggningen där allmänheten icke hade insyn. Författarna redovisar som exempel på iakttagen misshandel slag med olika föremål, spön, träpåkar, stickkäppar och järnstänger, avsiktlig misshandel av djur genom att järngrindar slogs mot djurens sidor utan anledning i samband med att djuren passerade grindöppningar, i något fall oavbruten användning av elpåfösare utan anledning på varje enskilt djur, etc. Vid varje besök gjordes noggranna observationer på 50 djur hur djur behandlades bedömt att deras närvaro icke noterats av personalen då de fann att i sådana fall personalen ändrade sitt beteende. Frekvensen i respektive saluring iakttagna slagna djur beräknat på antalet sålda djur varierade med ett undantag mellan 8 % och 91,9 %. I en av anläggningarna noterades i saluringen färre slagna djur, endast 3,6 % av djuren. På ett slakteri utfördes under 1997–1998 samtidigt redovisning av kassation av kött från 48 926 nötkroppar, samtliga från djur under 30 månaders ålder levererade från 23 olika marknader, varvid kassation befanns ha skett från 4,1 %. Författarna (Weeks o medförf. 2002) noterar att siffran är lägre än de 6,5 % som erhölls i en tidigare liknande studie år 1993 (McNelly & Warris 1996). De kommenterar inte huruvida medvetenheten om de ekonomiska konsekvenserna av dessa kassationer medfört att hugg och slag medvetet efter publiceringen av rapporten 1996 börjat riktas mot kroppsdelar från vilka inga kassationer sker. De redovisar emellertid att personalen 1997 och 1998 på de 12 studerade marknaderna aktivt uppmanades att slå mot sådana delar av djurens kroppar där skadorna inte skulle innebära kassation av kroppsdelar efter slakt, som t.ex. över manken på nötkreatur. I samma studie (Weeks o medförf. 2002) företogs på ett slakteri noggrann och detaljerad besiktning i samband med slakt av 5 000 nötkroppar varvid det befanns att 62 % hade märken efter slag i någon form och 5,6 % hade märken efter stick med vasst föremål.</p>
<p>Detaljerade beskrivningar med färgfotografier på skador som påvisades efter slakt av nötkreatur och svin och som uppstått under transport publicerades 1983 i den tyska veterinärtidskriften Tierärztliche Praxis (Drawer & Schwarzkopf, 1983a). Artikeln redovisar grava skador i form av blödningar och perforationer till följd av att nötkreatur eller svin blivit slagna på olika delar av kroppen, bl.a. ögonen, med käppar eller andra föremål. Man redovisar skador på svin stuckna med el-påfösare så brutalt att stiften i elpåfösarna perforerat t.ex. ändtarmen och gett upphov till omfattande inre blödningar i bäckenhålan. Vidare redovisas stångningsskador och trampskador hos nötkreatur och trampskador och bitskador hos slaktsvin beroende på olämplig gruppering av djur i transportfordonet eller till följd av olämplig inredning i fordonet. Det anges att antalet djur som på detta sätt förloras genom olämpliga transporter för slaktsvin uppgår till 1,3–1,5 % av samtliga som anländer till slakterierna (van Putten, 1982). Det betydde i början av 1980-talet för enbart Tyskland 500 000 slaktsvin årligen. Vid denna tidpunkt producerades inom EG ca 25 miljoner slaktsvin.</p>
<p>Djur som är trötta eller utmattade efter långa transporter har svårt att snabbt och utan balansrubbningar ta sig fram på ofta hala underlag på marknader eller i slakterier varför de oftare än djur som är mindre trötta utsätts för hugg och slag (Yeh o medförf. 1978; Weeks o medförf. 2002). Misshandel av sjuka djur har observerats vid avlastning (Grandin 1994).</p>
<p>Bland andra följder av olämplig behandling som kan förekomma av ovarsamt lyftande/bärande av djur, är benbrott hos höns (Knowles & Broom, 1990b; Knowles 1994) eller skador i muskulaturen hos får som lyfts i ullen (Cockram & Lee 1991; FAWC 1994; Knowles o medförf. 1994a).</p>
<p>Om djur utsätts för påfrestningar under transporten kan detta innebära att djurets motståndskraft minskas vilket innebär att det lättare drabbas av sjukdom. Ett djur som efter transporten skall vidare uppfödas kan härigenom få en förlångsammad tillväxt vilket för djurägaren innebär ekonomiska förluster. Det kan nämnas att två veckors förlängd uppfödningstid för slaktsvin innebär ökade kostnader, dvs. i realiteten en förlust, som kan uppgå till 12–15 % av uppfödningskostnaden. Sådan nedsättning av motståndskraften kan uppstå till följd av stress orsakad av att djuren utsatts för hög temperatur eller andra skadliga klimatförhållanden ombord på fordonet, av att för många djur hållits på för liten yta eller av att för varandra främmande djur blandats med aggressionsbeteenden som följd.</p>
<p>För människor som saknar det etiska ansvaret för djurens välfärd brukar de ekonomiska aspekterna väga tungt. Därför finns modeller för bonus till personal som medverkar till lägre skador och sjukdomar hos transporterade djur (Grandin 2002a).</p>
<p>Olämplig behandling medför psykisk påverkan. Detta påverkar cirkulationsapparaten med risk för akuta insjuknanden ((Johansson & Jönsson, 1979). Det kan också ge negativ effekt på immunförsvaret (t.ex. Jensen & Rasmussen 1970; Gross 1972; 1992; Gross & Siegel 1981). Skador på djur genom olämplig inhysning eller behandling i samband med transport innebär dessutom att de delar av djurkroppen där skadan träffat måste avlägsnas vilket medför ökade arbetskostnader och förlust av delar av djurkroppen. I extremfallet, t.ex. när skadorna är omfattande eller när infektion hunnit tillstöta, måste hela djurkroppen kasseras. Användning av  el-pådrivare eller tillhyggen utsätter djuren för ofysiologisk stress (t.ex. Lambooy o. medförf., 1993). Bortsett från att det är oetiskt ökar det också risken för traumatiska skador genom att djuren lättare halkar eller snavar.</p>
<h2>Hästar</h2>
<p>Några vetenskapliga undersökningar av skador på hästar till följd av misshandel synes inte finnas beträffande hästar till skillnad från nötkreatur, får, svin och fjäderfä. Däremot har talrika bevis för att sådan misshandel förekommer presenterats i skilda media av olika djurskyddsorganisationer. Dessa rapporter innehåller samstämmiga bevis för att misshandel förekommer såväl i form av brutal behandling vid på- och avlastning liksom under transporterna, det senare i form av långa transporter utan vila, foder eller vatten. Sådan misshandel medför självfallet skador, sjukdomar liksom lidande för hästarna.</p>
<h2>Svin</h2>
<p>Användning av el-påfösare ökar pulsfrekvensen med 50 % (van Putten & Elshof 1978). Patolog-anatomiska studier av grisar som utsatts för experimentell ofysiologisk stress med el-påfösare under 15–20 minuter har visat samma typ av cirkulationsrubbningar i hjärtmuskulaturen som påträffats hos grisar som under transport visat så grava kliniska symtom på PSS att de måst avlivas (Johansson & Jönsson, 1979). Det föreligger samband mellan användning av el-påfösare och ökad frekvens kassation av kött (Guise & Penny 1989). En undersökning vid ett slakteri i Canada visade att trots att den stressutlösande halothan genen saknades hos 90 % av grisarna uppvisade 14,8 % av slaktkropparna PSE-förändringar i muskulaturen. Vid kontroll framkom att personalen mycket flitigt använde el-påfösare. Som jämförelse studerades ett slakteri där djuren behandlades på ett bättre sätt. Där var PSEfrekvensen 4 % (Murray & Johnson 1998). På en del svenska slakterier förbjöd redan under 1970-talet besiktningsveterinärerna el-påfösare och istället har drivskivor använts.</p>
<p>En studie som genomförts vid holländska slakterier visar att käppar och el-påfösare fortfarande under 1990-talet används regelbundet och att det i ett av de studerade slakterierna kunde påvisas hudskador efter slag med käpparna (Geverink o medförf. 1996).</p>
<p>Smutsiga grisar har visats vara mer utsatta för hälsorisker under transporten än rena (Abbot o medförf. 1995).</p>
<h2>Nötkreatur</h2>
<p>Skador påvisades efter slakt i en engelsk undersökning hos 59 % av drygt 16 000 nötkroppar. Skadorna hade orsakats av den behandling djuren utsatts för under lastning, transport, avlastning och vistelse på slakteriet. Märken efter slag med käpp påvisades hos 2,5 % av djuren levererade från marknader och hos 0,9 % av djur transporterade direkt från gården (McNally & Warris 1996).</p>
<p>Det är tydligt visat i olika undersökningar att anmärkningsvärt många av de skador som vid slakt påvisas hos nötkreatur är resultatet av misshandel från människans sida, speciellt slag med käppar (Knowles 1999).</p>
<h2>Får</h2>
<p>En studie av skador på fårkroppar indikerade att 71 % av lammkropparna hade märken efter skador, 49 % av tackorna. Av de som kom från fårmarknader uppvisade 20 % av lammen skador medan de som transporterats direkt från gården hade sådana i 12 %. En studie av skadornas art och position på kroppen utvisade att ca</p>
<p>Frekvensen skador som uppstått i samband med transport och som ses vid slakt var hos får som kom från kreatursmarknader 1,42 % medan hos får som kom direkt från gården var 1,12 % under 12 månader 1991–1992 hos 576 057 slaktade lamm i England (Knowles o. medförf. 1994a). De förra löpte fyra gånger större risk att dö i slakteristallet än de senare. Den totala mortaliteten i slakteristallet under det år denna del av undersökningen pågick, och då 588 707 lamm slaktades, var 0,0182 % (Knowles o. medförf. 1994b).</p>
<h2>Höns, kalkoner</h2>
<p>Förekomsten av stresshormonet corticosteron i blodet är signifikant lägre och återgår snabbt till normalvärde vid varsam hantering, när hönan bärs i upprätt position med handen under bröstbenet, jämfört med vid gängse hantering, när flera höns bärs i benen hängande med huvudet nedåt (Knowles & Broom, 1990b). Knowles rapporterar (1994) att 30 % av de höns som levande anländer till slakterierna har visats ha ett eller flera benbrott. Det är tydligt visat att överarmsbenet hos burhöns har endast 54 % av hållfastheten hos motsvarande ben hos höns i lösgående system (Knowles & Brown 1990a) vilket förklarar de höga frekvenser benbrott som redovisats hos slakthöns i olika undersökningar. Det är visat att 11–14 % av hönsen drabbades av benbrott vid uttagning ur burarna i anslutning till slakttransport när personalen grep djuren i ett ben, medan 5 % uppvisade benbrott när de greps i båda benen (Gregory o. medförf. 1993).</p>
<h2>Struts</h2>
<p>Transport av strutsar ställer särskilt höga krav på fordon och på personal för att undvika att dessa ömtåliga och icke domesticerade djur skadas.</p>
<h2>Slutsatser om inverkan på djurhälsa och djurskydd av människans beteende Allmänt oavsett djurslag</h2>
<p>De bevis på vanlig förekomst av misshandel av samtliga djurslag som föreligger i den vetenskapliga litteraturen nödvändiggör att skärpta regler införes om människans uppträdande mot djur i samband med pålastning, transport och avlastning. Således bör regler införas om att elektriska pådrivare ej får användas. Vidare att käppar, stavar eller motsvarande endast skall få användas för att lotsa djuren rätt väg och för att hålla ett anfallande djur från sig men aldrig för att slå djuren. För att åstadkomma reella förbättringar bör införes obligatorisk utbildning om respektive djurarts biologi samt om människans uppträdande mot djur som villkor för bedrivande av och anställning i anslutning till djurtransport. Dessutom visar all erfarenhet att människor, som dagligen hanterar ett stort antal djur på det sätt som sker vid transporter och på slakterier, blir avtrubbade genom att en relation aldrig kan upprättas mellan den enskilda människan och det enskilda djuret. Därför måste, vid sidan om den nödvändiga utbildningen, dessa människor dagligen påminnas om att djuren måste behandlas väl. På detta sätt kan en bättre kultur för djurbehandling vinna insteg än den som fortfarande alltför ofta råder.</p>
<p>För att underlätta djurhanteringen för såväl djur som människor är det också nödvändigt att utforma drivgångar och motsvarande på ett sådant sätt att djurens benägenhet att gå framåt inte störs av tvära vinklar, mörka utrymmen, skrämmande skuggor eller ljusreflexer, störande ljud, etc.</p>
<h2>Svin</h2>
<p>S.k. drivskivor bör användas för att föra grisar framåt vid förflyttningar i gångar och liknande.</p>
<h2>Höns</h2>
<p>Höns och kalkoner får inte bäras i benen med huvudet nedåt.</p>
<p>Vid hantering av struts bör de regler iakttas som redovisas i avsnittet ”Biologiska karakteristika”.</p>
<h2>Inverkan på hälsa och välfärd av lastning, transport och urlastning Allmänt oavsett djurslag</h2>
<p>Djur och människor reagerar på varje förändring i omgivningen och dessa reaktioner kan spåras, övervakas och mätas (Levi 1975). När förändringarna är obetydliga är reaktionerna inte alltid mätbara, när förändringarna blir mer påtagliga blir reaktionerna mätbara. Med intensiteten i påverkan på individen stiger graden av mätbara reaktioner från individen. Hantering av djur i anslutning till transport är exempel på förändringar i djurets omgivning som utlöser olika påtagligt mätbara reaktioner hos individen (Stephens & Perry 1990), det som ofta betecknas som stress. Transport innebär stress hos djur. Hur djurens reaktioner mäts framgår av avsnittet ”Metoder för att mäta djurens reaktioner i samband med transporter”. I detta avsnitt redovisas resultat av sådana undersökningar dels under denna rubrik, ”Allmänt oavsett djurslag”, dels under varje djurslag. Uppgifter om mortalitet redovisas under rubriken ”mortalitet”.</p>
<p>En omfattande översikt över vetenskapliga arbeten rörande transportstress publicerades i slutet av 1970-talet (Hails 1978). Lastning, avlastning och de första timmarna har visats vara de mest stressfyllda momenten under en transport (Knowles 1998; Broom o medförf.1996).</p>
<p>Genom sitt beteende avslöjar djuret om det är utsatt för stress i anslutning till transport. Djuret kan t.ex. vägra gå framåt, uppvisa en totalt rörlig, ”freezing”, kroppshållning, rygga, söka fly, avge ljud som indikerar att djuret registrerar fara. Djur som har förmåga attackera när de utsätts för angrepp, t.ex. svin, skriker när de fångas, medan djur som saknar denna egenskap, t.ex. får, oftast inte avger ljud när de fångas eller skadas. Det senare misstolkas ibland som om de inte upplever stress (Broom & Johnson 1993). Det är vid studier av t.ex. blodparametrar tvärtom visat att djur som intar ”freezing” t.ex. höns, eller i övrigt uppvisar total passivitet, t.ex. får, reagerar mycket starkt (Broom o medförf. 1996). Alla djur synes finna än större motvilja mot att gå utför en ramp än uppför densamma (SCAHAW 2002) och alla djur undviker att gå in i mörkt utrymme .</p>
<p>År 2000 genomfördes av SJV ett inspektionsprojekt av djurtransporter. Av de inspekterade 464 fordonen fanns sjuka djur i 4 (0,8 %), skadade djur i 14 (3 %) samt döda djur i 3 (0,7 %), varav en i en fjäderfätransport och två i fisktransporter (SJV 2001).</p>
<p>Smittorisker . Den blandning av djur som transport nästan alltid medför innebär ökad risk för spridning av såväl icke epizootiska som epizootiska sjukdomar (Blaha 1994). Det senare har med all önskvärd tydlighet demonstrerats genom utbrotten av svinpest i Holland och Tyskland och mul- och klövsjuka i Storbritannien och andra länder i Europa under 1990-talet och därefter (Schlüter & Kramer 2001). Smittämnen sprids från djur till djur via aerosoler i utandningsluften, salivnäs- eller tårflöde, träck, urin eller andra utsöndringsprodukter eller direkt hudkontakt. Spridning från djur till djur kan ske direkt eller via boxar och fordon liksom via människor. Dessa risker kräver säkra och tillförlitliga rengörings- och desinfektionsprogram och genomgripande sådana har utarbetats (Böhm 1994; Strauch & Böhm 2002).</p>
<p>År 2000 genomfördes av SJV ett inspektionsprojekt av djurtransporter varvid 464 fordon inspekterades. Transsportutrymmen där rengöring skedde efter varje transport, varje dag efter användandet, en gång per vecka respektive ej regelbundet fördelade sig enligt följande: för häst 83 %, 6 %, 4 % resp. 4 %, för svin 53 %, 39 %, 3 % resp. 2 %, för nötkreatur 77 %, 21 %, 1 % resp. 0 %, för ren 21 %, 50 % 19 % resp. 2 % för fjäderfä 90 %, 5 % 0 % resp. 0 % (SJV 2001). Undersökningen visar att en alltför stor procent av transportfordon inte genomgår nödvändig rengöring varför en skärpning i detta avseende är nödvändig.</p>
<p>Skador påvisade vid besiktning efter slakt.</p>
<p>Inom ramen för denna utredning har en studie av skador påvisade vid besiktning efter slakt genomförts i Sverige för åren 1998 och 2001, tabell 3. Av tabellen framgår frekvensen för de olika djurslagen under år 1998 resp. 2001 av skador som av besiktningsveterinärerna rapporterats under kod 40, dvs. skador som denne bedömt ha inträffat på gården innan transporten av djuret påbörjades samt för kod 42 dvs. skador som denne bedömt ha inträffat från det transporten av djuret påbörjats och fram till avblodningen på slakteriet.</p>
<p>Subkliniska undersökningsresultat.  Vid telemetriska (överföring av data, t.ex. pulsfrekvens, via kabel eller trådlöst) studier har visats att lastning av djur i de flesta fall påverkar djurens hjärtverksamhet mer än transporten i sig (Schiefer & Scharner, 1975) samt att denna påverkan kan kvarstå flera timmar under transporten (Hall & Bradshaw 1998). Att lastningen påverkar djuren är visat för olika djurslag, t.ex. för får (Broom o medförf. 1996; Knowles o medförf. 1995), för svin (Christensen & Barton Gade 1996; Schütte o medförf. 1996). De faktorer som fungerar som stressorer på djuren i före eller under lastning kan vara alltifrån fysisk ansträngning när djuren skall gå uppför branta lastramper till psykisk påverkan av konfrontation med en ny och okänd omgivning, blandning av för varandra okända djur, aggressioner som en följd härav, konfrontation med okända människor eller människor överhuvudtaget samt felaktig behandling eller misshandel från människans sida. Att dessa faktorer utlöser stressreaktioner hos djur är visat för t.ex. nötkreatur (Mench o medförf. 1990) och svin (Tan & Shackleton 1990).</p>
<p>Påverkan på immunförsvaret.  Exposition för ofysiologisk stress innebär att djurets immunförsvar mot infektioner försvagas varigenom infektionsämnen som under normala förhållanden inte innebär hälsorisker kan utlösa sjukdom (Leach 1982; Broom & Johnson 1993). Den behandling djur utsätts för vid transport har visats påverka fysiologiska parametrar som har betydelse för immunförsvaret (Kelley 1985; de Groot och medförf. 2001). Nedsättning av immunförsvaret kan bli en följd av stresspåverkan under transporten vilket är av betydelse för djur som skall vidareuppfödas, som smågrisar och kalvar. Minskat immunförsvar ökar risken för komplikationer i form av aktivering av latenta infektioner, t.ex. pasteurellos (”shipping fever”, transportsjuka) respirationslidanden som uppträder hos nötkreatur och får under eller efter transport (Radostits o medförf. 2000; Brogden o medförf. 1998; Grandin 2000). ”Shipping fever” kan medföra sjukdomstillstånd eller dödsfall, eller, för djur som skall uppfödas vidare, långsammare tillväxt. Minskat immunförsvar är visat öka risken för utbrott av sjukdomar som lätt sprids i samband med transport, salmonella hos får (Higgs o medförf. 1993) och hästar (Owen o medförf. 1983), Newcastle sjuka och Marek’s disease hos kyckling (Gross & Colmano1969, 1971). Ett annat sådant exempel välkänt för veterinärer och bönder sedan mer än hundra år är rödsjuka hos svin.</p>
<h2>Häst</h2>
<h2>Allmänt</h2>
<p>Hästar står i regel under transport men det förekommer att de lägger sig ned om en transport pågår under 12 timmar eller längre (SCAHAW 2002). En studie i USA visade att av hästar med transportproblem hade 53 % problem vid lastningen (Lee o. medförf. 2001) och 52 % under transporten. Vid upprepade studier av samma hästar i trailer under stillastående och under transport visade sig deras puls frekvens vara signifikant högre under transport än under stillastående (Smith o. medförf. 1996). I handböcker för hästägare varnas för skador som uppstår när hästar kommer vid sidan av rampen vid lastning eller urlastning. Det påpekas hur lätt hästen skräms av plötsliga ljud eller rörelser.</p>
<p>Av 263 undersökta hobby- och sporthästar som transporterats i Tyskland (Heidemann 1985) förekom hos 24 % problem i samband med lastning, transport eller avlastning. Av olyckor och skador tvangs tre hästar nödslaktas. Vanligaste olycksorsaker var att hästarna föll från pålastningsrampen, föll omkull i transportfordonet vid bromsning, kurvtagning etc. Det rapporteras också att hästar skadat varandra genom bitsår eller sparkar. Minst problem förekom hos transportvana tävlings- och avelshästar Av transporterna skedde 205 med en eller två hästar, resten med tre eller flera.</p>
<p>Skador, beteendeförändringar eller andra sjukdomssymtom påvisade vid klinisk undersökning</p>
<p>I en studie av 1 008 hästar i 63 trailertransporter till två hästslakterier i Texas (Grandin o medförf. 1999) visade att konditionen hos 7,7 % var så dålig att den klassificerades som ”allvarligt djurskyddsproblem”. Hästarnas kondition graderades i en poängskala från 1–9. Hästar som var utmärglade, saknade förmåga att stå, uppvisade benbrott eller andra skador som omöjliggjorde för hästarna att röra sig, hade djupa sår, grava ögonskador, vanskötta varbildande sår, omfattande sparkskador eller bitskador eller var döda vid ankomsten fick poäng 1 eller 2. De 92 procenten hästar som inte uppvisade denna typ av skador betecknades som varande i god kondition. Hos 77 % av hästarna som fått poängen 1 eller 2 bedömdes att skadan funnits före transporten, alltså att hästägaren, inte transportören, var ansvarig för skadan. Många skador orsakade av sparkar och bett upptäcktes först efter slakt. Därvid befanns att inte mindre än 25 % av hästarna hade sådana skador. Författarens påpekande att 92 % av hästarna var i god kondition, ”arrived in good condition”, synes mot bakgrund härav som ett onyanserat påstående, särskilt som att i denna grupp de flesta hade åsatts konditonspoängen 4, 5 eller 6 av 9 möjliga.</p>
<p>Vid en tysk gränsstation undersöktes 872 hästar som transporterades från Polen via Tyskland till Frankrike. Av dessa uppvisade 14 % skador av vilka 7,6 % visades ha uppstått under den aktuella transporten (Franzky 1991). En undersökning av 306 halvblods- och fullblodshästar i nio slakttransporter från 230 till 963 km med en yta per häst om 1,24 till 1,54 m per häst under varma och fuktiga klimatförhållanden visade att 19,6 % av hästarna uppvisade skador, huvudsakligen lokaliserade till huvudet (Stull 1998).</p>
<h2>Svin</h2>
<p>Jämfört med andra djur lägger sig grisar relativt snart, inom en halvtimme, efter början av transporten om denna inte är mycket ryckig (Warris 1998; Brown o medförf. 1999a). Små grisar lägger sig ännu snabbare efter transportens igångsättande (SCAHAW 2002). Grisar dricker inte när fordonet rör sig (van Putten & Lambooy 1982).</p>
<h2>Skador, beteendeförändringar eller andra sjukdomssymtom påvisade vid klinisk undersökning</h2>
<p>Av de många studier som utförts på svin under transport framgår att de i regel visar kliniska symtom i form av illamående och kräkningar, ökad pulsfrekvens, förhöjd kroppstemperatur, förändringar av blodparametrar indikerande ofysiologisk stress, samt viktsförlust (Warris 1998b). Dessa symtom ökar om grisarna utfodrats före transporten (Randall & Bradshaw 1998). Illamående och även kräkningar upptäcks ofta inte eftersom grisarna snart efter det fordonet stannar förtär maginnehållet på nytt (Heuking 1988) vilket medfört att symtomet ibland förnekas förekomma. Systematiska studier under transporter har dock visat att 25–30 % av grisarna uppvisar mer eller mindre påtagliga tecken på illamående eller kräkning under transport (Bradshaw o. medförf. 1996b; Bradshaw & Hall 1996) och experimentellt är f.ö. visat att transport utlöser illamående hos svin (Warris 1998).</p>
<p>Användning av brant ramp visar sig ge mycket hög frekvens skador på slaktsvin vid såväl påsom avlastning (Mussack, 1982). Svin har lättare gå uppför än nedför lastningsramper. Så länge rampens vinkel understiger 20° synes grisarna inte vara alltför störda men med brantare stigning ökar svårigheterna (Warris o. medförf. 1991).</p>
<h2>Subkliniska sjukdomssymtom påvisade med fysiologiska mätmetoder</h2>
<p>I en omfattande litteraturstudie över effekten på svin av transport visas att transporter medför förlust av kroppsvikt, hormonella förändringar indikerande stress påvisbara genom blodprov, ökad hjärtverksamhet, ibland uttorkning, ökad frekvens DFD efter långa transporter (Warris 1998). Huvuddelen av den stress som kan hormonellt registreras på svin vid transporter upp till 6 timmar uppstår vid lastning samt under den första timmen (Warris o. medförf. 1983) men också vid avlastning. Under kortare transporter, mindre än 40 minuter uppvisar svin förhöjda cortisolnivåer vilket indikerar stress Bradshaw o medförf. 1996a; Schütte o medförf. 1996; Christensen & Barton Gade 1996). Först efter sex timmars vila har deras fysiologiska värden återgått till de som rådde före transporten (Brown o medförf. 1999a).</p>
<p>På- och avlastning innebär större stress mätt i hjärtfrekvens och kroppstemperatur än själva transporten. Djurens reaktion mätt i kroppstemperatur och pulsfrekvens var högre efter 30 km färd än efter 300 km men den var fortfarande avsevärt över den normala och återgick först efter 30 minuters vila i ursprungsboxen till normalvärde (Augustini 1976). I en studie av 166 noggrant uppföljda slaktsvin visade pålastning och avlastning högst ökning av pulsfrekvensen men samtliga grisar hade även högre värden under transport jämfört med i sin box på gården. Den 23 km långa transporten skedde mycket lugnt under 40 minuter. Enklare beteenden, såsom står, ligger, sociala kontakter, aggressioner, etc. hos en del av djuren registrerades med videokamera (Steffen 1999). Författarinnan noterar att inga tecken på illamående kunde konstateras, något som heller knappast var möjligt dels med hänsyn till de enkla beteenderegistreringar som skedde, dels därför att transporten skedde mycket lugnt.</p>
<h2>Skador påvisade vid besiktning efter slakt</h2>
<p>Många skador orsakade av misshandel som upptäcks efter slakt har förbigåtts vid levandedjursbesiktningen då de inte utan mycket ingående undersökning varit möjliga att upptäcka, t.ex., perforationer av ändtarmen förorsakade av el-pådrivare och liknande vassa redskap (Drawer & Schwarzkopf 1983b).</p>
<p>Ökad frekvens DFD påvisas efter långa transporter (Tarrant 1989). Undersökning av effekten av slakt genast, efter fyra respektive efter 24 timmar efter ankomsten till slakteriet visar att grisar som slaktats genast har lägst frekvens DFD och högst PSE (Malmfors 1982).</p>
<p>Att transport innebär påfrestning på svin visar en jämförelse av 300 hjärtmuskelprover från 50 svin med 1 200 prover från 200 svin, de förra svinen med grava kliniska symtom på akut cirkulationsrubbning, de senare till synes friska efter transport. Vid histologisk undersökning visades att de 50 uppvisade signifikant högre frekvens grava hjärtmuskelskador än de 200 men även hos den senare gruppen påvisades förändringar (Bergmann o medförf. 1990). Detta illustrerar vikten av att minimera alla de faktorer som kan negativt påverka djuren under transport. Bland även till synes friska djur kan det alltid finnas ett antal som lider av en subklinisk sjukdom som innebär att en eller två ogynnsamma faktorers inverkan under transport kan vara tillräcklig för att utlösa sjukdom.</p>
<h2>Nötkreatur</h2>
<h2>Allmänt</h2>
<p>Vuxna nötkreatur undviker att lägga sig under transport om de inte vid hög djurbeläggning blir nedtrampade och därefter hindras resa sig eller faller omkull på grund av att föraren håller för hög fart i kurvor eller gör tvära inbromsningar eller häftiga accelerationer. Under slutet av långa transporter lägger sig nötkreatur ned synbart utmattade (Tarrant 1990). Vid sidan av de kända effekter som djur drabbas av under transport, svält, törst, instängdhet, konfrontation med andra okända artfränder, är svårigheter att vila, brist på sömn, brist på avslappning som hos nöt och får är nödvändiga för att idissling skall kunna ske, faktorer som ofta förbises (Trunkfield & Broom 1990). Jämförelse av blodvärden på nötkreatur som icke transporterats resp. transporterats 14, 21, 26 and 31 timmar med stopp efter 14 timmar visar att djur lägger sig ner först efter 24 timmars transport. Djur som lagt sig indikerar högre stressituation än de som står upp. Många djur drack inte under uppehållet. Med tilltäcklig vila efter transporten hämtar sig de flesta men inte alla djur (Knowles o medförf. 1999a). Till följd av att nötkreatur till skillnad från mindre djur i regel inte ligger ner under transporter påverkas de negativt i större utsträckning av fordonets rörelser och blir fysiskt mer uttröttade än får och svin. Hittills företagna undersökningar tyder på att de är uttröttade redan efter 15 timmars transport. För att fastställa var den exakta, lägre tidsgränsen går krävs dock ytterligare studier. Sådana studier krävs också för att fastställa optimalt utrymmesbehov beroende på transportförhållandena eftersom ett stort antal faktorer påverkar djuren. Alldeles klart är att djur som transporteras efter att ha passerat en marknad far mera illa än djur som transporteras direkt från gården till slakteriet (Knowles 1999). Vuxna nötkreatur synes alltså föredra att stå upp under transport men ses lägga sig ner under långa transporter, sannolikt till följd av utmattning (SCAHAW 2002). Djur vägande 600 kg sågs börja lägga sig ner efter 16 timmars transport (Tarrant o medförf. 1992) medan 340 kg tunga tjurar fortfarande stod upp efter 15 timmar trots tydliga tecken på utmattning bekräftad genom förhöjda kreatinkinashalter i blodet (Warriss o medförf. 1995). I de fall det finns ett bekvämt underlag, t.ex. ordentligt med halmströ, och om transporten sker lugnt som på motorväg till skillnad från mer kurvrika mindre vägar lägger sig nötkreatur tidigare ned under transporter (Hartung 2002).</p>
<p>En till tre veckor gamla kalvar som transporterades 6 respektive 18 timmar låg ner i båda grupperna under ca en tredjedel av transporttiden. De som var gamla nog att idissla gjorde inte detta under första timmen av transporten men idissling förekom därefter (Kent & Ewbank 1986). I en studie av sexmånaders kalvar som transporterades sex timmar låg de under 5,7 % av tiden medan en ej transporterad kontrollgrupp, som i likhet med den transporterade gruppen ej fick foder eller vatten under motsvarande tid, låg 31 % av tiden och idissling förekom endast 1,4 % av tiden mot 20,7 % för kontrollgruppen. De transporterade kalvarna minskade signifikant i vikt jämfört med kontrollgruppen. (Kent & Ewbank 1983). Transport medför alltså störning av idisslingsfunktionen.</p>
<p>Iakttagelser i lösdriftsbesättningar (Ekesbo 1966) visade att nötkreatur som tvingas gå från lägre till högre nivå föredrar att gå uppför i trappsteg än uppför ett jämnt lutande plan. Trappstegen bör då ha en höjd av ca 10 cm och ett djup av ca 50 cm.</p>
<p>Unga kalvar som transporteras löper ökad risk att drabbas av nedsatt kondition och därmed av sjukdom. Av 1 769 kalvar som transporterades före två veckors ålder blev 60 % sjuka och 22 % dog under de följande 4 veckorna (Staples & Haugse 1974)</p>
<p>Att lastningen innebär en påfrestning för djuren är visat t.ex. genom att de högsta cortisolkoncentrationerna uppmäts hos nötkreatur efter pålastning och under de första timmarna av transporten (Kent & Ewbank 1986; Kenny & Tarrant 1987).</p>
<p>Redovisning av frekvensen kroppar från vilka efter slakt till följd av skador genom yttre våld delar måst kasseras anges i en studie på 16 000 nötkroppar utförd 1993 i Storbritannien vara 6,5 % (McNally & Warriss 1996). I en annan studie utförd 1997–1998 också i Storbritannien anges 4,1 % (Weeks o medförf. 2002). I en detaljerad studie inriktad på att finna skador till följd av slag eller annat yttre våld befanns hos 5 000 nötkroppar på ett engelskt slakteri icke mindre än 66 % ha sådana skador och ytterligare 5,6 % hade stickmärken förorsakade av vassa föremål.</p>
<h2>Får, getter</h2>
<p>Får som transporteras 15 timmar på ojämn väg uppvisar högre pulsfrekvens och högre cortisolvärden i blodet än får som transporterats samma tid på jämn väg. Efter slakt påvisades högre pH i köttet hos den förra gruppen (Ruiz o. medförf. 2001).</p>
<h2>Hjortdjur</h2>
<p>När man inte skjuter djuren i hägnen utan söker fånga in dem för transport till slakt utsätts djuren mycket lätt för skador. Genom att de inte är domesticerade drabbas hjortarna ofta av panikreaktioner varvid de kan tillfoga sig själva och varandra betydande skador. Man prövar därför olika metoder för infångning, t.ex. särskilda fixeringsgångar men har trots detta inte undgått att djuren skadas. I samband med transport kan också betydande skador uppstå. Därför har man prövat att fånga dovhjortar i stora nät och transportera dem i dessa nät med helikopter till slakterierna. Inte heller dessa metoder har visat sig riskfria.</p>
<p>Mot bakgrund av vad man för närvarande vet om hjortdjurens beteende och på basis av erfarenheterna om skötsel av hjortar torde man få dra den slutsatsen att stammarna bör skattas genom avskjutning i hägnen under former som vid jakt. Endast skyttar som godkänts i speciella jaktprov borde tillåtas. Det förekommer att enskilda djurägare med stora hägn säljer jakträtt på visst antal djur vilket visat sig bidraga till lönsamheten i uppfödningen. Även här förutsätts att skyttarna håller tillfredsställande kompetens. Omhändertagandet av i hägnen nedlagda djur har tidigare ej varit i detalj reglerat för att garantera livsmedelshygieniska krav.</p>
<h2>Höns</h2>
<p>Vid jämförelse mellan manuell lastning och maskinell lastning synes inga skillnader i skadefrekvens under förutsättning av att personalen är väl utbildad och tränad (Lindblad 2002).</p>
<p>Genom att höns och slaktkycklingar transporteras vid hög djurbeläggning i trånga transportlådor och dessutom ofta har rörelsesvårigheter på grund av bensvaghet har de mycket små eller inga möjlighet att kompensera för vibrationer från fordonet. Det är dessutom visat att fordonsvibrationer kan interferera med resonansfrekvensen i inre organ hos fjäderfä vilket de inte har möjlighet kompensera för bl.a. på grund av den bensvaghet som föreligger såväl hos burhållna höns som hos slaktkycklingar. Detta innebär att de utsätts för lidande i de fall fordonet inte är försett med effektiv fjädring som eliminerar vibrationer och därtill framförs försiktigt (Weeks & Nicol 2002).</p>
<h2>Slutsatser om inverkan på djurhälsa och djurskydd av lastning, transport och urlastning Allmänt oavsett djurslag</h2>
<p>Risken för spridning av djursjukdomar, och då inte endast epizootiska, genom djurtransporter understryker behovet av bättre kontroll än hittills av att transportfordon rengjorts, och vid behov desinfekterats, före varje ny transport.</p>
<p>Vid lastning måste ljuset i fordonet vara väl men inte bländande upplyst då inga djur gärna går in i mörka utrymmen (van Putten & Elshof 1978; van Putten 1983).</p>
<p>Djurutrymmet skall förses med lämpligt strö för att suga upp gödsel och urin och lämpligt strömedel, beroende på djurslag, för att djuren skall ligga bekvämt.</p>
<h2>Hästar</h2>
<p>Hästar lägger sig i regel inte under transporter. Men det förekommer och därför måste fordonet vara utrustat med halmströ för att minska effekten av vibrationer från fordonet.</p>
<h2>Svin</h2>
<p>Svin lägger sig kort tid efter transportens början. Utrymmet skall vara försett med strö, helst halm.</p>
<h2>Nötkreatur</h2>
<p>Vuxna nötkreatur står i regel under transport, unga kalvar lägger sig snart efter transportens början. Utrymmet skall vara försett med strö av sågspån eller halm.</p>
<h2>Får, getter</h2>
<p>Får lägger sig inte genast under transporten utan först sedan denna pågått någon eller ett par timmar. De kräver skydd mot fordonets vibrationer av tillräckligt mycket strö, lämpligen halm.</p>
<h2>Hjortdjur</h2>
<p>Från vad som är känt om dessa djurs beteenden och på basis av utländska erfarenheter av hjorthantering bör under inga omständigheter transport av levande hjortdjur till slakteri vara tillåten. Hjortstammarna bör skattas genom avskjutning i hägnen under former som vid jakt. Endast skyttar som godkänts i speciella jaktprov bör tillåtas.</p>
<h2>Höns, kalkoner</h2>
<p>Höns och andra fjäderfä måste effektivt skyddas från fordonets vibrationer. Transportburar eller transportbehållare som placeras ovanpå varandra skall ha tät botten.</p>
<h2>Struts</h2>
<p>Eftersom strutsen är ett icke domesticerat djur bör andra transporter av strutsar utöver nödvändiga transporter av avelsdjur undvikas. Vid transport av struts måste golvet vara ordentligt försett med strö. Det bör undersökas om inte mobila slakterier för struts borde kunna utnyttjas.</p>
<h2>Mortalitet</h2>
<h2>Hästar</h2>
<p>I en studie av 1 008 hästar i 63 trailertransporter till två hästslakterier i Texas (Grandin o medförf. 1999) visade sig 0,8 % vara liggande utan möjlighet röra sig eller döda. Det synes i övrigt endast föreligga observationer av oberoende organisationer om iakttagna dödsfall hos hästar under transport, däremot inga officiella mortalitetsuppgifter.</p>
<h2>Svin</h2>
<p>Grisar som bär på anlag för PSS löper större risk än andra att dö när de utsätts för stress (Fraser och medförf. 1975). I de flesta, men inte alla, EU-länder har man genom avelshygieniska åtgärder lyckats avsevärt minska förekomsten av halothan-genen i svinpopulationen vilket minskat risken för akuta dödsfall vid transporter. Mortalitet under transporten varierar i olika EU-länder mellan 0,1 % och 1 % och hög mortalitet är kopplad till hög yttertemperatur, hög beläggningsgrad och långa transporter (Warris 1998b).</p>
<p>Data rörande transportdödligheten hos 1,2 miljoner grisar slaktade åren 1970–1972 i England visar en medeldödlighet per år om 0,069 % (Allen o. medförf. 1974). Av 2,9 million grisar transporterade till 7 slakterier i England 1991 och 1992 dog 0,061 % under transporten och 0,011 % efter densamma i vänteboxarna på slakteriet. Mortaliteten under båda åren var i genomsnitt 0,072 % resp. 0,066 %. Under dagar när temperaturen översteg 15–17°C ökade dödligheten under transporten (Warriss & Brown 1994). En studie utförd från september 1990 till augusti 1992 vid ett engelskt åkeriföretag som ägnar sig åt transport av grisar inom England och utan att ta hänsyn till olika transportsträckor visade att av dess 134 341 transporterade djur under första 12-månadersperioden dog 0,10 % under själva transporten, följande period transporterades 133 786 grisar och 0,11 % dog (Guise o. medförf. 1994; Abbot o. medförf. 1995). Noteras bör att transporter i England i regel är jämförelsevis korta. Dödligheten vid transporter inom England och utan hänsynstagande till längden av transporten eller tiden för transporten visar i en annan studie en ren transportdödlighet på 0,07 % (Warris & Brown, 1994; Warris, 1995). Undersökningar från England under 1990-talet indikerar således en transportdödlighet på mellan 0,11 % och 0,007 %.</p>
<p>I en EEC-rapport (Connell 1984) redovisas uppgifter om ökning av transportmortaliteten från 1981 i Tyskland från 1962 0,24 %, till 1,0 % 1975 varefter mortaliteten legat runt 1 %. Frekvensen dödsfall i en tysk studie av drygt 26 000 svin visade på en mortalitet om 0,45 % vartill kom 0,12 % djur som måste nödslaktas (Mussack, 1982). Kvalitetsförsämring i form av PSE konstaterades hos drygt 20 % av undersökta svin efter slakt som en följd av inverkan av transport (Wähaus, 1982). I en tysk studie av transportförluster uppgick antalet under transporten döda eller till följd av transporten så sjuka slaktsvin att de måste nödslaktas till 2,33 % av alla (Schumm, 1984). I en annan tysk studie av 125 000 grisar vägande 20–25 kg som 1990 transporterats till Spanien och Frankrike var dödligheten under transporten 0,5 % (Fikuart 1992). Under 1993 beräknades av de 41 miljonerna slaktsvin i Tyskland 0,3–0,5 % dö under transporten (Schütte 1994).</p>
<p>Från 1960-talet fram till början av 1970-talet ökade transportdödligheten hos svin i Nederländerna enligt följande: 1960: 0,15 %, 1964: 0,28 %, 1968: 0,47 %, 1972: 0,52 %. Från 1977 infördes obligatorisk halothantest för nederländska avelsbesättningar och redan dessförinnan hade man infört korsningsavel för att minska risken för PSS. Resultatet av avel mot mindre PSE-förekomst visade sig bli lägre dödlighet, 1976 var den 0,38 %, 1980 0,21 % (Logtestijn o medförf. 1982). Lendfers (1974) anger dödlighet hos slaktsvin orsakad av transport till 0,5 %.</p>
<p>Totalfrekvenserna under transport och i slakteristallet var i Danmark 1980, 1990 resp. 2000 följande: 0,118 %, 0,055 %, respektive 0,015 %. Fördelningen mellan dödlighet under transport respektive i slakteristallet fördelade sig åren 1980, 1990 resp. 2000 enligt följande: 0,075 resp. 0,37, 0,018 resp. 0,018 respektive 0,011 resp. 0,004 (Baltzer 2002). I en rapport som grundas på uppgifter från 17 danska slakterier omfattande drygt 20 miljoner slaktsvin anges att dödligheten under transport under 2001 var totalt 0,016 %, därav under själva transporten 0,012 % och under uppehållet i slakteristallet 0,004 % (Baltzer 2002).</p>
<p>Svenska uppgifter från besiktningsveterinärorganisationen i Kalmar som omfattar ett stort antal djur var 1968: 0,35 % (Cedervall 1968). Dåvarande Scan Väst redovisade för 1984: 0,16 % och för 1985 0,021 %. Denna positiva utveckling ansåg Scan Väst (Farmec) vara en direkt följd av mera anständig behandling av djuren och förbättrade transportfordon. Detta är säkerligen till en del korrekt. En bidragande orsak torde vara att aveln med inriktning mot mindre stresskänslighet, de s.k. halothan-okänsliga eller PSSbenägna grisarna, som bedrivits (t.ex. Fraser o. medförf. 1975; Eikelenboom 1988), har haft betydelse. Enligt uppgift från Swedish Meats (Andreson 2002) var frekvensen årsvis döda under transport 1988–2001 de värden som anges i tabell 4. Under tioårsperioden 1992–2001 har således mortaliteten under transport varierat mellan 0,022 % och 0,037 %. Enligt Sw. Meats beror svängningarna på sommarklimatet, varma somrar ökar riskerna med de bilar som måste användas i Sverige. De måste, till skillnad från t.ex. danska, vara anpassade även för ett hårt vinterklimat i ett land där stora klimatvariationer kan förekomma inte endast mellan norr och söder utan också inom begränsade geografiska områden.</p>
<h2>Nötkreatur</h2>
<p>En omfattande genomgång av litteraturen beträffande mortalitet under transport av nötkreatur redovisades i en EEC-rapport 1984 (Connell 1984). För vuxna nötkreatur föreligger uppgifter från sjötransporter men få rörande vägtransporter. När höga frekvenser redovisas är orsaken i regel cirkulationskollapps genom hög temperatur i kombination med hög luftfuktighet samt därtill skador på djuren orsakade av båtens rörelser. EEC-rapporten anger vid sjötransport 1,3 % men summerar att mortaliteten för landsvägstransport kan uppskattas till 0,1 % och att dödsorsaken i regel är cirkulationskollaps till följd av höga temperaturer.</p>
<p>För kalvar redovisas i några äldre undersökningar höga mortalitetsuppgifter, t.ex. 19,7 % för kalvar yngre än en vecka, och 5,53 % för kalvar över tre veckor gamla (Staples & Haugse 1974) eller 23 % mortalitet hos kalvar yngre än två veckor under långa transporter (Stephens 1982). I en noga följd transport av kalvar från England till Italien var mortaliteten endast 1 % (Smith 1985 citerad av Tarrant 1990). Kalvar dör ofta i infektioner närmaste tiden efter en transport utlösta av den nedsättning av motståndskraften som transporten medför vilket innebär att mortaliteten till följd av transport blir högre än om endast de som dör under transporten inräknas (Knowles 1995). Knowles (1995) anser att det finns vetenskapligt underlag för att hävda att kalvar under fyra veckor inte bör transporteras.</p>
<p>Tarrant (1990) citerar en amerikansk studie som visar att 1 % av transporterade nötkreatur dör under transporten enbart till följd av ”shipping fever”, orsakad av huvudsakligen stressutlösta luftvägsinfektioner.</p>
<h2>Får, getter</h2>
<p>Dock är även transporttiden av betydelse, det redovisas från England en mortalitet om 0,2 % vid transporter inom landet under 4 timmar och 0,3 % vid transporter över 4 timmar. Antalet får som transporteras från England var 1993 1,9 miljoner varav 1,6 miljoner gick till Frankrike. Dödligheten vid transporter inom England och utan hänsynstagande till längden av transporten eller tiden för transporten visar en ren transportdödlighet på 0,02 % (Warris 1995).</p>
<p>Årligen fram till 1989 transporterades ca 7 miljoner får med båt från Australien till Mellanöstern och 2 % av dessa dog i genomsnitt under transporten, varje år (Norris o. medförf. 1990). Black o. medförf. (1994) beskriver en studie av en fårtransport med båt från Nya Zeeland till Saudiarabien som tog 24 dagar. Av djuren dog 2,5 % och författarna redovisar en katalog över sjukdomar, beteendeförändringar och skador hos djuren liksom dessas orsaker, huvudsakligen grava brister i djurens inhysning och skötsel.</p>
<p>Mortaliteten hos lamm som transporteras inom England beräknades 1994 i genomsnitt vara 0,018 % (Knowles 1995).</p>
<h2>Höns</h2>
<p>I en översikt av studier under 1970- och 1980-talen över frekvensen döda vid ankomst till slakteri, vilket i princip innebär döda under transport, baserad på uppgifter från olika länder inom och utanför Europa anges en dödlighetsfrekvens på mellan 0,06 och 3 % (Bayliss & Hinton 1990). Höns torde vara det djurslag som har högst transportdödlighet.</p>
<p>Mortaliteten under transport av sex flockar med totalt ca 75 000 djur från olika besättningar till slakt under 1989 i Tyskland var 0,41, 0,35, 0,65, 0,14, 0,67 och 0,29 (Fries & Kobe 1992). Mortaliteten vid transport av broiler till slakt i England beräknades till 0,19 % i början av 1990-talet (Warris o medförf. 1992). En undersökning av mortaliteten hos 3,2 miljoner slaktkycklingar under transport visade att av transporterade var 0,194 % döda vid ankomsten. Förluster i form av under transporten döda höns rapporteras vara 0,1–0,2 % i en brittisk studie och 0,16, 0,17 resp. 0,52 i tre tyska studier. Transportdödligheten för broiler var 0,4 % i en engelsk studie om 8 miljoner djur och i en annan med 54 miljoner broilers var frekvensen 0,42 %.Tyska uppgifter anger upp till 0,4 % döda broilers (Knowles & Broom, 1990b). I en annan engelsk studie anges för broiler 0,19 % (Warris, 1995). Uppföljning av 33,65 miljoner slaktkycklingar från 87 olika uppfödare som levererades till ett engelskt slakteri visade att i genomsnitt 0,24 % var döda vid ankomsten. Från de uppfödare som hade de största anläggningarna var frekvensen döda 0,42 % medan den vid de mindre var 0,22 %. Kropparna från de förra kasserades i 5,12 % på grund av skador eller sjukliga förändringar, i den senare gruppen kasserades 1,09 % av dessa skäl (Yogaratnam 1995).</p>
<p>Det svenska företaget, dåvarande Kronfågel, genomförde i samarbete med veterinärmedicinsk expertis vid SLU:s institution för husdjurshygien under 1980-talet förbättringar såväl i uppfödningshusen som i transportbilarna. Denna åtgärd visade sig reducera såväl frekvensen djur med skador från uppfödningen som transportdödligheten till 0,09–0,15 % under slutet av 1980-talet (Svedberg 1988). Motsvarande mortalitet i europeiska studier låg i allmänhet då väsentligt högre, ibland upp mot 0,4 %. Transportdödligheten hos daggamla kycklingar i Sverige är sedan air-condition infördes på transportbilarna uppges av kläckerierna vara i princip obefintlig.</p>
<p>Transportdödligheten hos slaktkycklingar (broiler) i Sverige varierade för de två åren 1993 och 1994 med årstid och slakteri mellan 0,09 och 0,15 % (Kronfågel, 1995). Det förtjänar i detta sammanhang nämnas att medelmortaliteten i flockarna vid denna ålder är 0,05 % per dag (Kronfågel, 1995).</p>
<p>Det synes vara positiv korrelation mellan ökad kroppsvikt och ökad transportdödlighet och tuppar, som vid slakt är tyngre än hönor, har högre dödlighet än hönor. Under sommaren är transportdödligheten något högre än vintertid. Kyla uppges inte vara någon orsak till förhöjd transportdödlighet sedan transportbilarna förbättrades i slutet på 1980-talet. Det är anmärkningsvärt att mortalitetsfrekvenserna sedan 1993 visar ökning, något som möjligen delvis kan bero på att andelen tyngre djur ökat (Lindblad 2002). Denna negativa utveckling indikerar dock att åtskilligt återstår att göra för att förbättra transporterna när det gäller slaktkycklingar.</p>
<h2>Slutsatser beträffande mortalitet</h2>
<p>De miljöfaktorer som innebär störst risk oavsett djurslag synes vara olämpligt klimat med för hög temperatur och relativ fuktighet i fordonen, olämpliga lastningsmetoder, alltför små ytor per djur, för lång transporttid. Förbättringar av fordonen och behandlingen av djuren har, där detta skett för svin och fjäderfä, visats kunna sänka mortaliteten avsevärt.</p>
<p>För häst  föreligger inte säkra mortalitetsfrekvenser.</p>
<p>För svin  varierar mortaliteten inom EU uppenbarligen mellan 0,011 % och 1 %. I Sverige minskade transportdödligheten fram till 1990 men har sedan dess legat på i stort sett oförändrad nivå, ca 0,03 %. Danmark redovisar för de senaste åren lägre frekvenser än Sverige. Djur som bär på den s.k. Halothan-genen löper större risk än andra.</p>
<p>För nötkreatur  föreligger inte säkra mortalitetsfrekvenser. För kalvar är det dock uppenbart att transport av djur yngre än 5–6 veckor innebär ökad mortalitetsrisk. För kalvar innebär transport ökad risk för sjukdom och död under de närmaste veckorna efter transporten.</p>
<p>För får  föreligger mortalitetsfrekvenser i större material endast från England där de beräknas variera mellan 0,018 % och 0,3 % beroende på transportens längd.</p>
<p>Höns  med undantag av daggamla kycklingar uppvisar den största transportdödligheten av alla djurslag och den synes kunna variera i EU mellan 0,06 % och 3 %. Även om Sverige har lägre transportdödlighet än vad som framgår av rapporter från andra länder synes ingen minskning av transportdödligheten för fjäderfä skett i vårt land under decenniet före 2002 utan tendensen visar snarare på en successivt ökad transportdödlighet.</p>
<h2>Inverkan på djurens hälsa och välfärd av det sätt på vilket fordonet etc. framföres Allmänt oavsett djurslag</h2>
<p>Det är väl dokumenterat att det sätt på vilket ett fordon framföres är av större betydelse än transportsträckans längd. Det är således visat att 30 km vårdslös biltransport med hastiga kurvtagningar, tvära inbromsningar och hastiga accelerationer förorsakar högre frekvens efter slakt påvisbara muskulaturförändringar liksom även traumatiska skador än 100 km försiktig transport. En jämförande studie av drygt 160 kg tunga kalvar som transporterades i järnvägsvagn och en kontrollgrupp som kördes samma sträcka, ca 1 300 km i lastbil, visade att de förra förlorade i medeltal 2 kg, de senare ca 10 kg i vikt (Friend o. medförf., 1980). Goda förhållanden under transporten är följaktligen viktigare än transportsträckans längd.</p>
<p>I en EEC-rapport (Connell 1984) redovisas att risken för skador hos djuren ökar med antalet stopp. Atkinson (2000) har i en utförlig redovisning för olika effekter av djurtransporter påpekat att situationen i Sverige och Skandinavien med många mindre besättningar innebär att bilarna måste göra många stopp.</p>
<p>Enligt rekommendationer utfärdade av EU:s Scientific Committee on Animal Health and Welfare (SCAHAW 2002) skall inga sjötransporter med djur företas på roll-on roll-off färjor om vindstyrkan befaras bli 5 eller däröver på Beaufort-skalan, dvs. 8 m/s eller däröver.</p>
<h2>Hästar</h2>
<p>Ovarsam körning gör att lösgående hästar ideligen ändrar sin kroppsställning medan de vid lugn körning föredrar att stå med huvudet riktat mot fordonets akter (Kusunose & Torikai 1996). Smith o medförf. (1994) fann att lösgående hästar föredrog att stå med huvudet mot fordonets akter när fordonet var i rörelse men med huvudet framåt när fordonet stod stilla. Ingen studie på lösgående hästar visar att hästar föredrar att stå med sidan i färdriktningen.</p>
<h2>Svin</h2>
<p>Vid telemetriska studier på svin har visats att ilastning, start av fordonet samt dess rörelser under transporten hade stor inverkan på hjärtfrekvensen. Lägst hjärtfrekvens erhölls vid jämn körning på motorväg (Schiefer & Scharner, 1975). Vägens standard och sättet att köra påverkar inte endast hjärtfrekvensen (Scharner, 1977) utan även mortaliteten (Reuter & Stolle, 1975; Hell, 1981) hos svin. Vid vårdslös körning med tvära bromsningar och accelerationer och vårdslös kurvtagning har upprepade fall av kräkning hos svin påvisats i olika undersökningar. Med ökad frekvens vibration och skakning i fordonet ökar frekvensen kräkningar (Randall o medförf. 1996). Om körningen inte sker mycket omsorgsfullt kan ökat antal stopp under resan innebära ökad risk för trauma (SCAHAW 2002).</p>
<p>Vibrationer under transporten påverkar svin negativt vilket kan avläsas i förhöjda ACTH-nivåer (Perremans o. medförf., 2001). Experimentella studier har visat att vibrationer i fordonet under transport utlöser långt starkare avvärjningsbeteenden hos svin än buller (Stephens o. medförf. 1985).</p>
<h2>Nötkreatur</h2>
<p>Jämförelse av olika moment i transportkedjan från ursprungsplatsen till målet för resan visar att för nötkreatur synes vistelsen på transportfordonet vara den då djurens beteenden indikerar att de är mest utsatta för ofysiologisk stress varvid det sätt på vilket fordonet framföres är av stor betydelse Traumatiska skador har också visats stå i direkt proportion till det sätt på vilket fordonet framföres (Tarrant 1990). En jämförelse av effekten på ett antal blodvärden och kroppsvikt av transport av 12–18 månader gamla stutar 286, 536 resp. 738 km under 5, 10 resp. 15 timmar visade att lastningen och första delen av transporten innebar större stress än den resterande delen av transporten. Det tog upp till 5 dagar efter transporten innan djuren hade återvunnit en del av sina normala blodvärden och sin kroppsvikt från före transporten. De djur som transporterades 5 timmar förlorade 4,6 % av kroppsvikten, de övriga 6,5 % resp. 7,0 % (Warriss o. medförf. 1995). Författarna konkluderar att transporter över 15 timmar är oacceptabla även om de sker under goda förhållanden. Studier av olika stressituationer hos 15 månaders tjurar i samband med transport visar att såväl trängseln på fordonet som fordonets rörelser innebär påtaglig stress avläsbar i form av förändrade blodvärden. Djuren visade i medeltal mer än 2,6 tillfällen av balansrubbningar per timme som i 96 % av fallen sammanhängde med transporten (Kenny & Tarrant 1987).</p>
<p>En studie av icke avhornade stutar (Ramsay, 1977) under en transport på 170 km med 10 resp. 4 stopp visade att den förra gruppen uppvisade högre frekvens traumatiska skador än den senare.</p>
<h2>Får</h2>
<p>Får som transporteras 15 timmar på ojämn väg uppvisar högre pulsfrekvens och högre cortisolvärden i blodet än får som transporterats samma tid på jämn väg. Efter slakt påvisades högre pH i köttet hos den förra gruppen (Ruiz o. medförf. 2001).</p>
<h2>Höns</h2>
<p>Genom att höns och slaktkycklingar transporteras vid hög djurbeläggning i trånga transportlådor och dessutom ofta har rörelsesvårigheter på grund av bensvaghet har de mycket små eller inga möjlighet att kompensera för vibrationer från fordonet. Detta innebär att de utsätts för ofysiologisk stress som innebär lidande i de fall fordonet inte är försett med effektiv fjädring som eliminerar vibrationer och därtill framförs försiktigt (Weeks & Nicol 2002).</p>
<h2>Slutsatser om inverkan på djurhälsa och djurskydd av det sätt på vilket fordonet etc. framföres. Allmänt oavsett djurslag</h2>
<p>Då körsättet visats ha en väsentlig inverkan på djurs hälsa och välfärd under transport bör information härom ingå i den obligatoriska utbildning av personal som ovan föreslagits.</p>
<h2>Inverkan på djurens hälsa och välfärd av transporttid resp. transportsträcka Allmänt oavsett djurslag</h2>
<p>Transporttid bör generellt räknas från det djuret lämnar sin vistelseplats på gården till det nått sin nya vistelseplats på destinationsorten eftersom djuret under hela denna tid utsätts för faktorer som kan påverka dess hälsotillstånd och välfärd. Ett väl underbyggt motiv för detta är att pålastningsproceduren och även avlastningsproceduren innebär en stress för djuren. Inverkan på olika djurslag av transporttid och transportsträcka har studerats i ett stort antal undersökningar. Det råder f.n. inom EU inte alltid ett direkt samband mellan transporttid och transportsträcka eftersom djuren från sin ursprungliga vistelseplats kan ha passerat en eller flera marknader och långa transporter kan ha avbrutits av lagstadgat uppehåll på mellan en och 24 timmar beroende på transporttid och djurslag.</p>
<p>Effekten av tidsfaktorn beror i mycket hög grad på förhållandena under transporten, hur djuren behandlas, fordonets inredning och utrustning, hur fordonet framföres, vägens beskaffenhet, etc. För att undvika felaktiga slutsatser måste därför alla jämförelser av transporttid och transportsträcka ske med hänsynstagande till var och en av dessa olika faktorer.</p>
<p>Olika transporttider inom Europa har undersökts under kommersiella förhållanden. Från Nederländerna till Frankfurt, Bordeaux, Bologna, Neapel respektive Sicilien är tidsåtgången 6, 14, 20, 26 respektive 33 timmar, från Bretagne till Nederländerna 16–19 timmar, från Southampton till Bretagne 12 timmar, från Polen till Bretagne 46 timmar och från Irland till Bretagne 14 timmar (Nagel 1994). Ännu år 2002 sker transporter inom EU som tar över 80 timmar (CIWF 2002).</p>
<h2>Hästar</h2>
<p>Efter en omfattande genomgång av tillgänglig litteratur konstateras i en EU-rapport (SCAHAW 2002) att hästtransporter som överstiger 8–12 timmar innebär mätbart mera stress än kortare samt att det visats att om restiden för hästar kunde reduceras till under 12 timmar skulle frekvensen febertillstånd och luftvägslidanden väsentligt kunna reduceras.</p>
<p>The International League for the Protection of Horses (ILPH) vänder sig mot en del av de rekommendationer som ges I SCAHAW-rapporten, nämligen förslaget att låta hästarna efter 8 timmars resa, 6 timmars stopp på fordonet, 8 timmars resa vila, vattnas och utfodras på fordonet under 24 timmar. ILPH finner på basis av egna praktiska erfarenheter denna rekommendation fullständigt oacceptabel av två skäl. Dels brukar vattningssystemen på bilarna vara frusna vintertid i stora delar av Europa och under sommaren blir hettan på bilarna redan efter ett kort stopp outhärdlig. ILPH kräver därför att hästar skall avlastas för 24 timmars vila vattning och utfodring efter de angivna 22 timmarna även om bilarna skulle förbättras i ventilationshänseende. ILPH föreslår en övre gräns på 18 timmar för hästtransporter vari skall ingå två timmars vila på fordonet under acceptabla klimatförhållanden i djurutrymmet (Mountford 2002). ILPH föreslår dessutom att alla transporter av hästar från länder utanför EU skall undergå en 24 timmars vila, vattning och utfodring vid EU-gränsen innan resan genom EU-området skall få fortsätta</p>
<h2>Svin</h2>
<p>En jämförelse av transporttid och transportsträcka (<15, 15–30, 30–45 resp. >45 km) för svin visade att det synes vara positivt samband mellan transportsträcka och mortalitet när temperaturen överstiger 15°C men ej vid temperaturer under 10°C. Frekvensen dödsfall och muskelskador genom fläkning var fyra gånger så vanligt hos grisar transporterade mer än 700 km jämfört med hos de som transporterats till närmaste slakteri (Mussack, 1982). I en holländsk studie visades att när yttertemperaturen var över 15ºC var mortaliteten dubbelt så hög hos svin som transporterades mer än 45 km som hos de som transporterades 10–15 km (Lendfers, 1971).</p>
<p>Studie av grisar som transporterats 8, 16 och 24 timmar med i de två senare fallen en timmes vila efter var 8:e timme visade att grisar redan efter 16 timmars transport visade tydliga avvikelser i normalbeteendet jämfört med kontrollgrupper. Detta var ännu mera påtagligt med grisar som transporterats 24 timmar vilket visar att långa transporttider innebär en alltför stor stress på djuren (Lanboy1984).</p>
<p>Studier har gjorts av sexmånaders slaktgrisar i fordon under tre 1 500 km långa internationella transporter som varade 28, 35 respektive 31 timmar med stopp under 4, 12 respektive 8 timmar under resan samt av 1 300 km långa experimentella transporter enligt följande schema: 4 timmar transport, 1 timme vila, 8 timmar transport, 1 timme vila, 4 timmar transport, 3 timmar vila, 4 timmar transport. Effekten av med och utan mekanisk ventilation studerades. Slutsatsen av studierna var att temperaturinverkan på djuren kan variera avsevärt under en i tid och avstånd lång transport beroende på skilda yttertemperaturer men också i olika förhållanden i lastutrymmet om mekanisk ventilation finns eller ej. Grisar i fordon med väl fungerande mekanisk ventilation som uppvisade avsevärt bättre köttkvalité efter slakt än de i fordon utan mekanisk ventilation (Lambooy 1988).</p>
<p>Effekten av transportsträckor mindre än 35, 60 samt mer än 90 km visades påverka frekvensen DFD, som ökar med ökande transportsträcka. (Malmfors 1982). Frekvensen PSE hos grisar som slaktas direkt är högst hos de som transporterats mindre än 35 km och lägst hos de som transporterats >90 km. De som slaktades efter fyra respektive 24 timmar uppvisade sinsemellan likartade och mer än hälften så höga PSE-frekvenser varför några påtagliga effekter på PSE-frekvens av en transportsträckelängd om 60 respektive mer än 90 km inte synes föreligga (Malmfors 1982).</p>
<h2>Nötkreatur</h2>
<p>Även korta transporter av högdräktiga kor innebär hormonellt mätbar stress (Zdunczyk o. medförf. 1991).</p>
<p>Åtskilliga studier har företagits för att utröna var gränsen i tid bör sättas för transport av nötkreatur. En studie av 570 kg tunga nötkreatur transporterades under de 1999 av EU tillåtna 31 timmarna med en timmes rast efter 14 timmars transport visade att en del djur lade sig efter 20 timmars transport och halva djurantalet låg ner innan de 31 timmarna gått till ända. Baserat på dessa iakttagelser föreslår författarna att 31 timmars-gränsen sänks till 24 timmar. (Knowles o. medförf. 1999b). Å andra sidan finns rapporter om att vuxna nöt som transporteras i boxar två och två lade sig ned redan efter 2–3 timmars lugn körning (Honkavaara 1993). Tyska uppgifter om att nötkreatur lägger sig tidigare ned när det finns ordentligt med halmströ, grundat på erfarenheter från tyska Autobahn (Hartung 2002) är snarast ett stöd för att nötkreatur väljer att tillgodose ett behov av att vila genom att ligga ned betydligt tidigare än efter 20 timmar. Nödvändiga förutsättningar för att djuren skall våga lägga sig torde dock vara att det finns tillräckligt utrymme så de inte riskerar bli trampade av andra djur, att körningen sker så lugnt att djuren inte drabbas av upprepade balansrubbningar, samt att det finns ett ordentligt strölager att vila på. Att nötkreatur blir uttröttade av långa transporter framgår av undersökning av en 29 timmar lång transport där frekvensen iakttagna balansrubbningar var dubbelt så många under andra hälften av resan än under den första hälften (Brulé o medförf. 2002).</p>
<p>Enligt år 2002 gällande EU-regler skall efter 29 timmars transport nötkreatur beredas 24 timmars vila. Studier (Knowles & Warris 1997, 1999b) indikerar att efter denna tid de flesta värden på undersökta fysiologiska parametrar återgått till de för djuren normala. Emellertid indikerar andra studier att 24 timmars vila på fordonet med väl tilltagna ytor per djur, alltså utan avlastning, gav ännu bättre värden efter de 24 timmarna (Marahrens & Hartung 2002).</p>
<p>Studier har visat att frekvensen DFD hos nötkreatur ökar med transportsträckan. I en studie (Poulanne & Aalto, 1981) visades att efter 10 km transport uppvisade 21 % DFD, efter 100 km 24 %, efter 150 km 25 %, efter 200 resp. 250 km i båda fallen 34 %. Frekvenserna DFD var i samma studie vid <2 tim transporttid 18 %, vid 4 tim. 24 %, vid 5 tim. 27 % och vid 6 tim 40 %.</p>
<p>Frekvensen yttre trauma var vanligare hos nöt som transporterats längre än 60 km än hos dem transporterade kortare än 60 km (Mussack, 1982). Frekvensen nötkreatur med skador påvisade efter slakt och som bedömts ha uppkommit under transporten uppgick till mer än 25 % när transporten var minst 200 km (Mussack, 1982). Studier av frekvensen traumatiska skador hos nötkreatur relaterat till transportsträcka (Ramsay, 1977) visar ett positivt samband. En studie av kor som transporterades olika långt, från ca 800 till ca 1 900 km, före slakt (Yeh o. medförf., 1978) visade positivt samband mellan frekvensen traumatiska skador och transportsträckan för kor men ej för stutar. Författarna kunde visa att korna blev uttröttade fortare än stutarna. En begränsning av transporttiderna till max. 6 à 8 timmar, om inte väl fungerande luftkonditionering av fordonet finns, har stöd i studier av en sannolikt ännu inte publicerad studie av J.M. Chupin, Theix, Frankrike, som visat att vuxna nötkreatur som transporterades vid 25°C visade starkt behov av att dricka Kalvar har som bekant än större behov av att ta upp vätska frekvent än vuxna nötkreatur.</p>
<h2>Får</h2>
<p>Det har länge ansetts att får klarar transport bättre än andra djur. De förlorar visserligen i vikt 5–6 % efter 15 timmars transport (Broom o medförf. 1996) och upp till 8 % efter 24 timmar (Knowles o. medförf. 1995, 1996) men de äter och dricker vid framkomsten vilket tolkats som att transporten inte påverkat dem nämnvärt. I själva verket har den tärt på kroppsreserverna (Knowles 1998) vilket gör att djuren, trots att de uppenbarligen är törstiga, av fysiologiska skäl prioriterar att äta. Cockram o. medförf. (1996) visade att 12 timmars transport gav mätbara negativa effekter på får.</p>
<p>Knowles o. medförf. (1994c) studerade två transporter om vardera 500 får från UK till Frankrike, en på 800 miles som tog 18 timmar och den andra på 950 miles som tog 24 timmar. Redan innan starten visade fåren onormala blodvärden, sannolikt förorsakade av den behandling de genomgått före och under vistelsen på den marknad varifrån transporterna skedde. Efter transporterna var djuren uttorkade vilket verifierades med såväl klinisk undersökning som fysiologiska blodparametrar. Trots detta prioriterade djuren foder framför vatten och vila. En senare liknande studie gjordes på tre transporter av olika längd. Den första på 22 timmar avbruten av två timmars stopp efter 15 timmar för utfodring, vattning och vila på fordonet, den andra på 34 timmar avbruten av åtta timmars stopp efter 24 timmar för utfodring, vattning och vila på fordonet, och den tredje på 24 timmar utan avbrott på fordonet men följt av 48 timmar vila i fålla under tak med tillgång till foder och vatten. Dessa mycket erfarna och ansedda forskares slutsats av denna och föregående studie, som genomfördes med lamm utvilade, välnärda och i god kondition, indikerar att transport också för får innebär en stark stress såväl fysiologiskt som psykiskt med risk för konditionsnedsättning, ökad sjukdomsbenägenhet och viktsförlust. Redan efter 15 timmar är tarmens innehåll av föda förlorat vilket förklarar att de prioriterar att äta framför att dricka trots att de är uttorkade. Genom att djuren förlorar i kondition och som en följd av uttorkningen blir de, ju mer transporten fortskrider, alltmer känsliga för värmestress. Författarna (Knowles o medförf. 1996) konkluderar att redan transporter på 15 timmar innebär en så stor påfrestning att det tar lång tid att återställa djuren i normalt hälsotillstånd varför både transportdistanser och transporttider borde minimeras.</p>
<p>De första timmarna av en transport synes innebära större påfrestning än de närmast följande. Två grupper får undersöktes bl.a., via permanentkanyl i jugularvenen som medgav kontinuerlig blodprovstagning. Den ena gruppen hölls i transportfordonet som stod parkerat under 15 timmar, den andra transporterades 876 km i ett identiskt fordon under 15 timmar. Båda grupperna visade likartade förändringar i blodvärdena under lastningen. Den senare gruppen uppvisade påtagliga förändringar i blodbilden under de första tre timmarna av transporten. Båda grupperna visade viktsförluster vid försökets slut (Broom o. medförf. 1996).</p>
<p>Viktsförlust vid ökande transporttid är visat för får vid jämförelser mellan 1, 3 och 6 timmars transporttid (Warris o. medförf., 1990). För transport kortare tid än fyra timmar var mortaliteten 0,156 % för längre tid 0,283 % (Warris o. medförf., 1982).</p>
<h2>Höns</h2>
<p>Broiler, 42 dagar gamla och vägande 2 kg, transporterades under 2 resp. 4 timmar och som kontroll användes lika många djur som var kvar i hönshuset. De transporterade djuren uppvisade högre blodvärden av stresshormonet corticosteron än de icke transporterade och de som transporterades under 4 timmar högre värden än de som transporterades under 2 timmar (Freeman o. medförf. 1984). Om transporten av 3,2 miljoner slaktkycklingar var kortare än 4 timmar var frekvensen döda 0,156 %, för längre transporttid 0,283 % (Warris o. medförf. 1992). Författarna noterade att restiden i genomsnitt var 3,3 timmar och att det var restiden mer än antalet tillryggalagda kilometer som höjde dödstalet.</p>
<p>En studie av transportsträcka kontra viktsförlust hos slaktkycklingar vägande 1,7–2,3 kg visade att viktförlusten steg från 0 vid <5 km med 0,5 % per 10 km till 7 % vid den längsta studerade sträckan, 160 km (Zivkovic & Poljak, 1984). I en annan brittisk studie visas att en transporttid för slaktkycklingar om 4 timmar ger en dödlighet mellan 0,1och 0,25 %, mellan 4 och 6 timmar en dödlighet mellan 0,25 och 0,35 %, vid 6 timmar 0,5 %, vid 6,5 timmar 1,25 % (Warris 1995). Eftersom 63 % av slakttransporter av fjäderfä i England är kortare än 4 timmar skulle en begränsning av tillåten transporttid innebära att 250 000 fjäderfä inte skulle behöva dö under transport i Storbritannien (Warris, 1995). Frågan är om inte en air-conditioning på bilarna skulle ge bättre resultat även om transporten skulle vara upp till 8 timmar.</p>
<p>Slaktkycklingar bör avlivas omedelbart efter ankomsten till slakteriet då uppehåll på 1–4 timmar mellan ankomst och slakt har visats påverka djuren negativt, bl.a. genom stegrad kroppstemperatur, särskilt påtagligt sommartid samt minskad leverglykogenreserv (Warris o medförf. 1999).</p>
<h2>Slutsatser om inverkan på djurhälsa och djurskydd av transporttid resp. transportsträcka Allmänt oavsett djurslag</h2>
<p>Oavsett djurslag visar alltså de olika undersökningarna att transporttiden har betydelse och ju längre tid ju starkare negativ påverkan på djurens hälsa och välfärd. Alla transporter innebär belastning på djur, i än högre grad om de inte är vana att hanteras och än mer att transporteras. Belastningen ökar med längden på transporten. Även om det inte låter sig göra att uppsätta en exakt gräns, beroende på variationer mellan individer och mellan djurslag, så visar ett stort antal vetenskapliga rapporter på ett övertygande sätt att transporter över 6–8 timmar innebär en gräns när djurets trötthet ökar och därmed i olika avseende belastningen på djuret. Från djurhälso- och djurskyddssynpunkt borde därför alla djurtransporter som överskrider förslagsvis 8 timmar icke vara tillåtna. Dispens från denna regel bör i varje enskilt fall kunna ges för vissa avelsdjur, vissa tävlingsdjur samt för kycklingar yngre än 60 timmar när transporten avslutats, allt under förutsättning att alla regler som garanterar djurens välfärd under transporten uppfyllts.</p>
<h2>Bilaga 11</h2>
<h2>Aktuellt forskningsläge kring djurtransporter: utvärdering och rekommendationer</h2>
<p>Av Professor Girma Gebresenbet, Institutionen för lantbruksteknik, Sveriges lantbruksuniversitet</p>
