<h1>Sammanfattning av uppdraget</h1>
<h2></h2>
<p>En narkotikakommission tillkallas. Kommissionen skall göra en utvärdering av samhällets narkotikapolitiska insatser sedan mitten av 1980-talet och med utgångspunkt från denna lägga förslag till sådana effektiviseringar av narkotikapolitiken som kommissionen finner möjliga.</p>
<p>Översynen skall omfatta lagstiftningen inom området samt insatser för att förebygga missbruk och rehabilitera narkotikamissbrukare och insatser för att begränsa tillgången på narkotika.</p>
<h2>Bakgrund</h2>
<h2>Narkotikapolitikens utveckling i Sverige</h2>
<p>Antalet narkotikamissbrukare i Sverige uppskattades i mitten av 1950-talet till några hundra. Ett par år in på 1960-talet kunde de räknas i tusental. Sverige stod – liksom många andra länder vid den tidpunkten – inför ett nytt fenomen, som snart skulle komma att framstå som ett av samhällets allvarligaste problem: missbruk av narkotika. Det fanns vid den tiden inte någon samlad narkotikapolitik eller någon samlad strategi för att stävja missbruket. Åtgärderna bestod därför främst av insatser från tull, polis och åklagare.</p>
<p>Opinionen växte dock för att ställa narkotikamissbrukarnas behov av omhändertagande och vård i förgrunden.</p>
<p>År 1965 inleddes ett försök med legalförskrivning av narkotika, främst amfetamin. Missbrukarna skulle på så sätt nås med erbjudanden om vård och deras sociala och medicinska status skulle förbättras, bl.a. genom att de inte skulle behöva begå brott för att finansiera missbruket. Erfarenheterna av projektet var nedslående och det avbröts år 1967. Ett skäl var läckage av legalt förskriven narkotika till den illegala marknaden. Senare studier har inte heller kunnat visa någon minskad brottslighet hos deltagarna i projektet.</p>
<p>Från år 1968 skedde en förstärkning av narkotikapolitiken. Straffen för narkotikabrott skärptes, behandlingshem inrättades och en rad informationsinsatser genomfördes. Under 1970-talet kom uppfattningarna om narkotikapolitikens inriktning allt mer att polariseras. Motsättningarna gällde främst vilken del av politiken som skulle vara prioriterad. En stark opinion sökte gehör för en syn på narkotikamissbruket som ett symtom på sociala missförhållanden, vilket borde mötas med efterfrågedämpande åtgärder, vård och behandling och allmänna samhällsförbättringar snarare än skärpta straff och tvångsingripanden från samhällets sida.</p>
<p>Ett sådant synsätt präglade samhällets åtgärder mot narkotika under större delen av 1970-talet, för att i slutet av 1970-talet vända över i en mer restriktiv riktning. År 1977 tillsatte regeringen en ledningsgrupp för narkotikafrågor med uppgift att föreslå ytterligare åtgärder mot narkotikamissbruket. Med utgångspunkt i ett tiopunktsprogram som presenterats av ledningsgruppen förstärktes resurserna till polisen och tullen samtidigt som anslagen till narkomanvård och till information ökade. Riksdagen slog fast att målet för den svenska narkotikapolitiken skulle vara ett narkotikafritt samhälle. Insatserna mot gatulangning ökade och år 1982 infördes möjligheter till tvångsvård av vuxna narkotikamissbrukare.</p>
<p>Därmed var grunden till den nuvarande svenska narkotikapolitiken lagd. Dess grundläggande idé kan beskrivas som ett nära samspel mellan åtgärder för att göra narkotikan mindre tillgänglig och insatser för att dämpa efterfrågan på sådana preparat.</p>
<h2>Narkotikapolitikens utveckling och inriktning under 1980-talet</h2>
<p>För att få underlag för en samordnad och intensifierad kamp mot narkotikamissbruket tillkallade regeringen år 1982 en narkotikakommission. Kommissionen, som avslutade sitt arbete år 1984, avlämnade elva promemorior vari upptogs bl.a. förslag till försöksverksamhet avseende tull- och polissamarbete, skolans, tullens, polisens och kriminalvårdens insatser mot narkotika, internationellt arbete och opinionsbildning mot narkotika. Grunden för det senaste decenniets narkotikapolitiska överväganden och insatser kan i stora delar hänföras till det arbete som narkotikakommissionen presterade. Parallellt med narkotikakommissionen arbetade en grupp inom Socialdepartementet med att utveckla narkomanvården. Gruppen kallade sitt uppdrag Offensiv narkomanvård, vilket i någon mån kan spegla den syn som då rådde.</p>
<p>År 1985 diagnostiserades de första hiv-positiva injektionsmissbrukarna. Många av dem hade då burit på smittan under flera år. Året därefter skedde en kraftig ökning. Under hotet av en hiv- och aidsepidemi bland narkotikamissbrukarna beslutade riksdag och regering om en fortsatt restriktiv narkotikapolitik samt att ambitionsnivån för narkotikabekämpningen skulle höjas. Målet för narkotikapolitiken skulle vara att nå samtliga intravenösa missbrukare med avgiftning, provtagning, vård och behandling. Satsningen innebar en förstärkning av resurser till polis och tull, en kraftigt utbyggd narkomanvård, metodutveckling samt särskilda insatser för att stimulera till samverkan mellan socialtjänst och kriminalvård.</p>
<p>Lagstiftningen som gäller narkotikafrågorna har skärpts på en rad punkter. Som exempel kan nämnas kriminaliseringen av den egna konsumtionen av narkotika år 1988 och den därpå följande straffskärpningen år 1993 då fängelse infördes i straffskalan för ringa narkotikabrott. År 1989 vidgades möjligheterna att vårda en missbrukare utan dennes samtycke genom att ny lagstiftning trädde i kraft.</p>
<h2>Missbruksutvecklingen</h2>
<p>Utvecklingen av samhällets åtgärder har varit en spegling av narkotikamissbrukets förändring. Omkring år 1965 började det intravenösa missbruket att bli ett betydande problem. Samtidigt ökade cannabismissbruket snabbt bland ungdomar. Undersökning av narkotikaerfarenheten bland elever i årskurs 9 visade under 1970-talets inledande år att omkring 14 procent någon gång hade prövat narkotika. Andelen sjönk därefter till som lägst mellan 3 och 4 procent i slutet av 1980-talet, varefter den återigen har ökat. År 1996 var andelen mellan 7 och 8 procent. Undersökningar av mönstrande värnpliktiga beskriver en relativt likartad utveckling.</p>
<p>Regelbundna undersökningar av narkotikaerfarenheten bland vuxna har genomförts sedan år 1988. De visar att omkring 8 procent av befolkningen någon gång provat narkotika. Omfattningen av det tunga missbruket är mer svårfångad. År 1979 uppskattades antalet tunga missbrukare till mellan 10 000 och 14 000 personer. År 1992 var motsvarande siffra mellan 14 000 och 20 000. Också andra indikatorer –såsom antal lagföringar som gällt narkotikastrafflagen (1968:64) och lagen (1960:418) om straff för varusmuggling samt antalet personer misstänkta för brott mot narkotikastrafflagen – pekar i riktning mot att antalet tunga missbrukare kan ha ökat något under 1990-talet.</p>
<h2>Samhällsförändringar</h2>
<p>De allmänna samhällsförändringarna de senaste femton åren har också påverkat narkotikamissbrukets utveckling. Här kan nämnas ungdomsarbetslöshetens utveckling under 1990-talet och tecken på en ökad segregering i samhället. Internationaliseringen har medfört en ökad rörlighet över gränserna samtidigt som drogerna, missbruksmönstren och inställningen till narkotika har förändrats. Cannabis är fortfarande det vanligaste narkotiska missbruksmedlet i Sverige, samtidigt som konsumtionen av syntetiska droger har ökat inom bl.a. EU:s medlemsstater under 1990-talet. De vanligaste syntetiska drogerna, som är amfetaminstrukturer, framställs genom kemiska processer. Genom att byta ut någon eller några av kemikalierna vid tillverkningen kan nya varianter fås fram. Dessa droger brukar kallas ”designer drugs”. En del av drogerna är förhållandevis enkla att framställa, utan krav på avancerad utrustning. Ingredienser kan finnas att köpa i många europeiska länder samtidigt som recept kan sökas på Internet.</p>
<p>Det finns tydliga tecken på att ungdomar i dag är mer öppna för att pröva droger än för bara några år sedan. Den debatt om liberalisering av narkotikapolitiken som pågår på flera håll i Europa, med bl.a. krav på avkriminalisering av cannabis, har dock ingen motsvarighet i Sverige. Inom EU, i Östersjöregionen och inom FN sker för närvarande ambitiösa satsningar för att ytterligare samla enskilda länders insatser mot narkotikan och mot den organiserade brottsligheten. Sverige har en mångårig tradition av internationellt engagemang i narkotikafrågan. En viktig utgångspunkt för Sveriges internationella arbete har varit en strävan att få gehör för en politik som väl balanserar insatser för att begränsa tillgängligheten med insatser för att dämpa efterfrågan.</p>
<p>De motsättningar som präglade den narkotikapolitiska debatten i Sverige under 1970-talet har idag i stor utsträckning ersatts av en samsyn. Det råder folklig och politisk samling kring målet för den svenska narkotikapolitiken – att skapa ett samhälle fritt från narkotika. Utgångspunkten, att målet bäst kan nås genom en restriktiv narkotikapolitik med ett balanserat förhållningssätt med åtgärder mot både tillgång och efterfrågan, ligger fast. Signaler om en ökning av det experimentella bruket av narkotika bland unga människor och en ny öppenhet mot narkotikan i vissa ungdomsgrupper kan dock innebära att landet står inför en ny situation. Därför måste de närmare formerna och metoderna för hur målet skall uppnås kontinuerligt ses över och utvecklas.</p>
<h2>Uppdraget</h2>
<p>Mot bakgrund av det anförda finns det behov av en sammanhållen översyn och utvärdering av de narkotikapolitiska insatser som har genomförts sedan narkotikakommissionen avslutade sitt arbete år 1984. En sådan översyn bör göras inom ramen för en kommission. Kommissionens huvuduppgift skall vara att lägga fram förslag för att på lång sikt skapa bättre förutsättningar för samordnade och intensifierade insatser mot narkotikamissbruket. Uppdraget skall omfatta såväl insatser för att förebygga narkotikamissbruk och rehabilitera narkotikamissbrukare som rättsväsendets och tullens arbete med narkotikabekämpningen.</p>
<p>Kommissionen skall i sitt arbete utgå från den restriktiva grundsyn som präglar svensk narkotikapolitik. Arbetet skall också utgå ifrån att alla åtgärder mot narkotika skall bygga på en balans mellan insatser ägnade att dämpa efterfrågan och begränsa tillgången på narkotika. Målet att på sikt skapa ett narkotikafritt samhälle skall ligga fast. Kommissionen skall särskilt uppmärksamma vikten av samarbete och samspel mellan olika sektorer, nivåer och aktörer i samhället.</p>
<p>Med denna utgångspunkt skall kommissionen särskilt ha till uppgift att 1. föreslå förbättringar av metoder och system för att öka kunskapen om och analysen av narkotikautvecklingen, samt föreslå hur det samlade resultatet av samhällets insatser i förhållande till målet om ett narkotikafritt samhälle skall kunna mätas, 2. utvärdera och föreslå åtgärder för att förstärka och effektivisera det drogförebyggande arbetet, 3. analysera utvecklingen av missbrukarvårdens och kriminalvårdens behandlingsprogram, värdera dess resultat och effekter i förhållande till insatta resurser samt föreslå åtgärder för att stärka rehabiliteringen av missbrukare, bl.a. genom förbättrad samverkan mellan olika huvudmän och aktörer, 4. utvärdera och lägga fram förslag till åtgärder vad gäller omfattning och inriktning av statens stöd till utveckling av missbrukarvården och brottsförebyggande insatser som gäller narkotikarelaterad brottslighet, 5. analysera behovet av förändringar av rättsväsendet arbetsmetoder samt av straffrättslig och straffprocessuell lagstiftning samt lägga fram förslag till sådana förändringar, 6. utifrån en översyn och sammanställning av den forskning som bedrivs inom narkotikaområdet föreslå hur forskningen kan stimuleras, förstärkas och organiseras samt peka ut särskilt angelägna men hittills eftersatta forskningsområden, samt 7. utforma strategier för särskilt riktade informationsinsatser och för opinionsbildning samt lämna förslag till samhällets stöd till detta.</p>
<p>Kommissionen skall kartlägga och, så långt det är möjligt, utvärdera de insatser och det samarbete som redan förekommer inom rättsväsendet och inom organ som ansvarar för rehabiliteringsfrågor. Kommissionen skall i sitt arbete göra en bedömning av det befintliga regelverkets konsekvenser och effektivitet för dels rättsväsendets arbetsmetoder, resultat och resursutnyttjande, dels det offentligas, arbetslivets, organisationers och enskildas arbete med att förebygga missbruk och rehabilitera narkotikamissbrukare.</p>
<p>En förutsättning för att det skall gå att mäta resultatet av samhällets insatser i förhållande till målet om ett narkotikafritt samhälle är att det finns en gemensam bild av mängden narkotika som konsumeras i samhället. I utredningen En gräns – en myndighet (SOU 1998:18) utvecklas en modell för hur detta skall kunna mätas. Kommissionen skall följa och komma med förslag vad gäller metodutvecklingen inom området samt i det sammanhanget analysera faktorer och omständigheter av betydelse för produktionen av syntetisk narkotika i Sverige.</p>
<p>Kommissionen skall göra en översyn av det förebyggande arbetets omfattning, inriktning, organisation, utvärdering och finansieringsformer samt lämna förslag till hur arbetet skall kunna effektiviseras och förbättras. Kommissionen skall i sina överväganden bl.a. ta i beaktande det stöd som Folkhälsoinstitutet och, när det gäller lokalt brottsförebyggande arbete, Kommittén för brottsförebyggande arbete fördelar till drogförebyggande arbete.</p>
<p>Kommissionen skall också bilda sig en uppfattning om utvecklingen av missbrukarvårdens och kriminalvårdens skilda behandlingsprogram. Kommissionen skall undersöka och värdera omfattning och inriktning av samt kostnader för dessa program, vilka missbrukare som kommer i fråga för rehabiliteringsinsatser samt, vad gäller den frivilliga missbrukarvården, fördelningen mellan öppenvård och heldygnsvård. Kommissionen skall i det sammanhanget göra en utvärdering av och komma med förslag vad gäller det statliga stöd till utveckling av missbrukarvården som Socialstyrelsen och länsstyrelserna förmedlar. Kommissionen skall särskilt se över finansieringsfrågor som gäller samarbetet mellan kriminalvården och kommunerna vid kontraktsvård och vistelse utanför anstalt för vård enligt 34 § lagen (1974:203) om kriminalvård i anstalt.</p>
<p>Kommissionen skall i sitt arbete utgå ifrån att narkotikaproblemet till sin karaktär är globalt och därför kräver ett vittgående internationellt samarbete för att kunna få en lösning. Kommissionen skall i sina förslag väga in och värdera erfarenheter som har gjorts i andra europeiska länder, bl.a. vad gäller produktionen av syntetiska droger. Kommissionens förslag skall förstärka Sveriges internationella insatser och ge möjligheter till ett ökat internationellt genomslag för en restriktiv narkotikapolitik. En utgångspunkt bör vara den framgång Sverige har haft i att skapa en bred nationell samling kring målet för narkotikapolitiken satt i relation till de stora och grundläggande skillnader som finns mellan EU:s medlemsländer och inom Europaparlamentet.</p>
<h2>Arbetsformer</h2>
<p>Kommissionens arbete skall vara brett upplagt. Den skall bestå av en ordförande och högst fem ledamöter. Till kommissionen skall, utöver sedvanliga experter och sakkunniga, tre referensgrupper knytas. I en av dem skall företrädare för riksdagspartierna ingå medan en annan skall bistå kommissionen med vetenskaplig kompetens. I den tredje refererensgruppen skall företrädare för berörda myndigheter ingå. Kommissionen är därutöver fri att forma ytterligare referens- och expertgrupper om det visar sig behövas under arbetets gång. Kommissionen skall arbeta utåtriktat och i nära kontakt med myndigheter, kommuner och organisationer samt övriga utredningar etc. som pågår med anknytning till uppdraget. Kommissionen bör pröva och förankra sina överväganden och förslag i seminarier, work-shops, offentliga utfrågningar och liknande.</p>
<h2>Övrigt</h2>
<p>Det skall stå kommissionen fritt att också ta upp andra näraliggande frågor som kan bidra till de narkotikapolitiska målen än de frågor som närmare preciserats i direktiven. Innebär kommissionens överväganden att författningsreglering bör ske skall förslag till sådan lämnas.</p>
<p>Förslagens kostnadskonsekvenser skall redovisas och om förslagen innebär ökade kostnader skall en finansiering av förslagen anvisas. Kommissionen skall i sitt arbete beakta vad som sägs i de generella direktiven till kommittéer och särskilda utredare om att redovisa regionalpolitiska konsekvenser (dir. 1992:50), att pröva offentliga åtaganden (dir. 1994:23), att redovisa konsekvenser för brottsligheten och det brottsförebyggande arbetet (dir. 1996:49) samt att redovisa jämställdhetspolitiska konsekvenser (dir. 1994:124).</p>
<h2>Tidsplan</h2>
<p>Uppdraget skall redovisas före utgången av år 2000. Om kommissionen anser det lämpligt kan uppdraget redovisas fortlöpande i delbetänkanden. (Socialdepartementet)</p>
<h2>Kommittédirektiv</h2>
<h2>Tilläggsdirektiv till Narkotikakommissionen (S 1998:04)</h2>
<p>Dir. 2000:29</p>
<p>Beslut vid regeringssammanträde den 6 april 2000.</p>
<h2>Sammanfattning av uppdraget</h2>
<p>När det gäller kriminalvårdens behandlingsinsatser skall Narkotikakommissionen (S 1998:04) i sitt fortsatta arbete lägga särskild vikt vid hur kriminalvårdens möjligheter till påverkan och behandling under straffverkställigheten på bästa sätt kan tas till vara och utvecklas, samt vilka åtgärder som kan vidtas för att dels stärka samarbetet mellan kriminalvården och andra aktörer, dels – om det finns behov – utveckla nya samarbetsformer.</p>
<h2>Bakgrund</h2>
<p>Med stöd av regeringens bemyndigande den 7 maj 1998 (dir. 1998:18) har chefen för Socialdepartementet tillkallat en narkotikakommisson. Kommissionens uppdrag är att göra en utvärdering av samhällets narkotikapolitiska insatser sedan mitten av 1980-talet och med utgångspunkt från denna föreslå sådana effektiviseringar av narkotikapolitiken som kommissionen finner möjliga. Översynen skall omfatta lagstiftningen inom området och insatser för att förebygga missbruk och rehabilitera narkotikamissbrukare samt insatser för att begränsa tillgången på narkotika. Uppdraget skall redovisas före utgången av år 2000.</p>
<p>Narkotikakommissionen har särskilt till uppgift att analysera utvecklingen av missbrukarvårdens och kriminalvårdens behandlingsprogram, värdera dess resultat och effekter i förhållande till insatta resurser samt föreslå åtgärder för att stärka rehabiliteringen av missbrukare, bl.a. genom förbättrad samverkan mellan olika huvudmän och aktörer. I detta sammanhang skall kommissionen också se över finansieringen av frågor som gäller samarbetet mellan kriminalvården och kommunerna vid kontraktsvård och vistelse utanför anstalt för vård enligt 34 § lagen (1974:203) om kriminalvård i anstalt.</p>
<p>I en riksdagsmotion (mot. 1999/2000:Ju505, v) med anledning av budgetpropositionen för år 2000 (prop. 1999/2000:1, Utgiftsområde 4) framhölls behovet av dels en samlad utredning av behandlingsinsatserna inom kriminalvården och vad som kan göras för att stimulera till fler behandlingsinsatser, dels en utredning av hur samarbetet mellan olika myndighetsaktörer kan förbättras. I en annan motion (mot. 1999/2000:Ju907, kd) poängterades vikten av att den som är intagen i anstalt motiveras till behandling mot alkohol- och narkotikamissbruk.</p>
<p>Justitieutskottet har i sitt betänkande (bet. 1999/2000:JuU1) konstaterat att Narkotikakommissionens uppdrag i huvudsak omfattar de frågor som avses i de nämnda motionerna. Utskottet anser emellertid att regeringen bör precisera Narkotikakommissionens uppdrag på så sätt att kommissionen i tilläggsdirektiv ges i uppdrag att i sitt arbete lägga särskild vikt vid vilka åtgärder som kan vidtas inom kriminalvården för att stimulera till fler behandlingsinsatser samt hur man kan förbättra samarbetet mellan kriminalvården och andra aktörer. Riksdagen har gett regeringen till känna vad utskottet har anfört (rskr. 1999/2000:79).</p>
<h2>Uppdraget</h2>
<p>Narkotikakommissionen skall i sitt fortsatta arbete särskilt uppmärksamma kriminalvårdens speciella möjligheter till påverkan och behandling under straffverkställigheten och hur dessa på bästa sätt kan tas till vara och utvecklas. Kriminalvårdens insatser kan och bör emellertid inte ses isolerade och begränsade i tiden till verkställighetsperioden. Därför är kriminalvårdens samarbete med andra aktörer av största betydelse och kommissionen skall lämna förslag till hur samarbetet kan stärkas och – om det finns behov av det – hur nya samarbetsformer kan utvecklas. (Socialdepartementet)</p>
<h2>Samhällets kostnader för narkotikamissbrukare</h2>
<p>Narkotikamissbruket skapar stora sociala och ekonomiska kostnader såväl för den enskilde missbrukaren som för hans eller hennes anhöriga och för samhället. För att få en uppfattning om de kostnader som narkotikamissbruket genererar har Narkotikakommissionen sammanställt data från ett antal narkotikamissbrukare.</p>
<p>Syftet är inte i första hand att räkna fram den exakta summan av vad missbruket kostar samhället, vilket framstår som mer eller mindre omöjligt, utan snarare att få ett underlag för en diskussion om ekonomiska konsekvenser av narkotikamissbruket och för olika narkotikapolitiska förändringar.</p>
<p>Om man studerar de faktiska kostnaderna som ett antal individer genererar är det möjligt att formulera vissa schabloniserade dagskostnader för missbrukare i olika situationer. Vad kostar en missbrukare på behandlingshem, i kriminalvård, i sjukhusvård etc.? Med sådana dagskostnader som grund skulle det sedan vara möjligt att se de samhällsekonomiska effekterna av olika förändringar. Vad blir t.ex. de ekonomiska effekterna om det sker en förskjutning från behandlingshem till kriminalvård eller sjukvård?</p>
<p>För att kunna göra sådana beräkningar behöver man kostnader som baserar sig på faktiska individer. Dygnsdosen för en heroinmissbrukare när han eller hon är inne i sin mest aktiva missbruksperiod kostar cirka 3 000 kronor. Eftersom en heroinist normalt inte gör av med dessa summor varje dag året runt går det inte att multiplicera maxkostnaderna. För att få ett underlag som visar kostnaderna utslagna över tid gav Narkotikakommissionen Kari Jess i uppdrag att sammanställa sådana kostnader. Kari Jess, som är nationalekonom, genomför ett forskningsprojekt om kostnaderna för en grupp missbrukare som genomgått ett öppenvårdsprogram i Skåne. På så sätt har hon haft möjlighet att via intervjuer ta fram kostnader för varje individ före, under och efter behandlingen. Utifrån detta material har sedan vissa typfall konstruerats.</p>
<p>Underlaget baserar sig på 178 individer och är hämtade ur tre olika samhällsekonomiska beräkningar. De 37 individer som har definierats som missbrukare med psykisk störning är hämtade från två studier av öppenvårdsprogram i Stockholms läns landstings regi (publicerade i Kostnads-/effektanalys som metod för utvärdering av behandlingsresultat 1999 samt Samordnare och samverkan 2000). Resterande 141 individer ingår i ett pedagogiskt program för att rehabilitera yngre missbrukande återfallsförbrytare. Resultaten från denna undersökning är ännu ej publicerade.</p>
<p>För gruppen missbrukare med psykisk störning är medelåldern 35 år medan den för de kriminella missbrukarna är 25 år.</p>
<p>Uppföljningstiderna för de olika grupperna är olika. För de psykiskt störda missbrukarna är uppföljningstiden sex månader medan uppföljningstiden för den större gruppen, de yngre kriminella missbrukarna, är ett till två år.</p>
<h2>Typer av kostnader</h2>
<p>Uträkningarna utgår från den individuella konsumtionen/kostnaden för varje person som ingår i de båda undersökningarna. För att kostnaderna skall gå att jämföra har en kostnad per dag räknats ut. Det är viktigt att påpeka att dessa kostnader gäller för individerna i denna grupp och att det inte på ett vetenskapligt sätt går att generalisera detta till hela missbrukargruppen. Likaså finns det kostnader som inte kommer med på detta sätt så som exempelvis polisens kostnader eller domstols- och försäkringskostnader.</p>
<h2>Missbrukets kostnader</h2>
<p>Missbrukskostnader är enbart beräknade i en av delpopulationerna, nämligen den som består av 29 individer i ett öppenvårdsprogram för psykiskt störda missbrukare. Beräkningen gick till på så sätt att varje individ tillfrågades om vilken mängd av olika droger som konsumerats per dag. Denna mängd multiplicerades med en cirkaprislista för olika typer av droger. Eftersom populationerna visar ungefär samma mönster när det gäller vilka droger som används, dvs. att samtliga är blandmissbrukare med amfetamin som dominerande drog, har vi valt att använda den framräknade kostnaden för båda grupperna och anse den vara rimlig.</p>
<p>Detta är kostnader som normalt inte belastar en samhällsekonomisk analys eftersom de inte påverkar bruttonationalprodukten (BNP). Tanken är då, enligt gängse teori, att den kriminella handlingen, antingen den består av rån, bedrägeri, prostitution etc. inte är en del av den s.k. vita ekonomin och alltså inte höjer värdet av de producerade varorna i samhället. Ett annat sätt att se det kan vara att samhället behöver ersätta de stulna varorna med nya varor som i sin tur höjer samhällets totala produktion av varor. Detta sätt att se det får också stöd i ett alternativkostnadsresonemang; om de pengar som läggs på droger hade använts till annan konsumtion får detta också som effekt en höjning av totala antalet producerade varor. Den kriminella ekonomin kan på samma sätt som t.ex. frivilligt arbete, hushållsarbete och svart arbete betraktas som en del av den informella ekonomin, där både handling och betalning är kriminell (J J Thomas 1992: Informal Economic Activity). Kommissionen har dock valt att i detta sammanhang betrakta detta som en kostnad. Inte minst som summan av alla individers köp av narkotika utgör ett mått på flödet av pengar från den vita till den svarta marknaden.</p>
<p>Här är det framför allt kostnader för narkotikainköp som har studerats och kostnaderna blir därmed direkt avhängiga av vilken drog som intas. Samtliga de studerade, dvs. i båda populationerna, är blandmissbrukare. I populationen missbrukare med psykisk störning är CS (centralstimulantia) dominerande drog och utgör cirka 25 procent medan opiater (heroin, morfin, metadon och smärtstillande läkemedel med opiater) utgör 13 procent. Cannabis slutligen utgör cirka 20 procent av missbruket. I populationen yngre kriminella missbrukare är dominerande drog amfetamin, cirka 20 procent, med heroin och cannabis på 18 respektive 15 procent. Missbruket varierar mycket från individ till individ och bygger på självrapporterade värden. Som exempel uppger individer med cannabis som dominerande drog en konsumtion som motsvarar en kostnad av mellan 36 och 3 100 kronor per dag. Individer med amfetamin som huvuddrog har en kostnad på mellan 40 och 667 kronor per dag och individer med heroin som huvuddrog en kostnad på 25 och 500 kronor per dag. Kostnaden för en dygnsdos amfetamin beräknas till 300 kronor, för en dygnsdos heroin till 3 000 kronor och för cannabis till 300 kronor per dag.</p>
<p>Den framräknade genomsnittliga kostnaden per dag som anges bör vara rimlig med hänsyn taget till att samtliga individer i båda populationerna uppger att de har ett blandmissbruk.</p>
<p>Som jämförelse kan nämnas att i den kartläggning som gjordes år 1992 var fördelningen den att 17 procent hade cannabis som dominerande medel, 48 procent centralstimulantia och 26 procent opiater. En jämförelse med den undersökta gruppen tyder inte på någon avgörande snedfördelning.</p>
<p>Utslaget på årsbasis för samtliga individer har vi antagit en kostnad på 600 kronor per dag i kostnader för inköp av narkotika.</p>
<h2>Socialtjänstens kostnader Socialbidrag</h2>
<p>Det är stor skillnad mellan de olika grupperna vilket kan vara en effekt av att de yngre kriminella missbrukarna har liten eller ingen kontakt med myndigheter. De försörjer sig genom kriminalitet. De lite äldre missbrukarna har inte samma kriminella bas och är tvungna att försörja sig via socialbidrag. Även när det gäller behandling är skillnaderna stora; de psykiskt störda missbrukarna är i större utsträckning i behandling och i längre behandlingsperioder än de yngre kriminella missbrukarna. Över huvud taget är det så, att många av de yngre kriminella missbrukarna inte har haft några kontakter alls med myndigheter eller sjukvård. Sådana kontakter upprättas först när de deltar i någon typ av behandling.</p>
<p>Den genomsnittliga socialbidragskostnaden för gruppen psykiskt störda missbrukare i undersökningen är 120 kronor per dag. Motsvarande kostnad för den yngre kriminella gruppen är 60 kronor per dag. Socialbidragsnormen för en ensamstående man är 97 kronor per dag plus hyreskostnader.</p>
<h2>Socialtjänstens öppenvård</h2>
<p>Med populationen som hjälp och med hänsyn tagen till dem som har en regelbunden kontakt med socialtjänsten i form av någon typ av halvstrukturerad öppenvårdsverksamhet och regelbundna samtal med socialsekreterare beräknas kostnaden till 50 kronor per dag. Den största delen består då av kostnaden för samtal. Om man däremot resonerar så, att kommunen har ett öppenvårdsprogram där två socialsekreterare är anställda och som tar emot cirka 10 missbrukare per dag blir kostnaden 180 kronor per dag inklusive kostnaden för regelbundna samtal.</p>
<h2>Behandlingshem</h2>
<p>Kostnaden för ett dygn på behandlingshem varierar från 600 till 1 200 kronor. I de populationer som har undersökts var den genomsnittliga kostnaden per dag, beräknat på 365 dagar, från 100 till 200 kronor. Det tyder på att individerna är kortare tid än ett år i behandling. Det blir allt vanligare med kortare behandlingstider, dvs. tre till sex månader.</p>
<p>Kostnaden för en plats inom tvångsvården uppgår till 2 850 kronor per dag varav kommunernas avgift är 2 050 kronor per dag. Resterande 800 kronor täcks av statsmedel.</p>
<h2>Sjukvårdskostnader</h2>
<p>Kostnaderna är beräknade på missbrukare med upprepade slutenvårdsplaceringar både i psykiatrisk vård och i toxikomani. Kostnader för slutenvård på 450 kronor per dag innebär en årskostnad på cirka 165 000 kronor, dvs. långt över genomsnittet i befolkningen som uppgår till cirka 2 000 kronor per år. Även kostnaderna för öppenvården är höga, eller knappt 30 000 kronor per år och per individ. Populationen här är medelålders missbrukare, cirka 35 år, med någon typ av psykisk störning som man från tidigare forskning vet är högkonsumenter. I denna grupp överväger psykiatrisk vård och toxikomani.</p>
<p>Beträffande den yngre kriminella gruppen har de en sjukvårdskonsumtion som liknar normalbefolkningens. Det finns emellertid enstaka individer som varit på avgiftning 3–5 dagar och enstaka individer som lagts in för psykiatrisk vård några dagar eller en månad. Skillnaden i förhållande till gruppen psykiskt störda kan naturligtvis vara att personerna i denna grupp är yngre och därför ännu inte hunnit få allvarliga följder av sitt missbruk och sin levnadsstil. I denna grupp överväger i stället somatisk vård.</p>
<p>Enligt denna undersökning finns ett starkt samband mellan sjukvårdskostnader och huruvida missbrukaren har en samtidig psykisk störning. I populationen psykiskt störda missbrukare varierar sjukvårdskostnaderna mellan 450 och 4 200 kronor per dag. I populationen yngre kriminella missbrukare varierar den genomsnittliga dygnskostnaden för dem som har upprepade behandlingar i psykiatrisk vård mellan 15 och 200 kronor, med en majoritet runt 100 kronor per dag i genomsnitt.</p>
<p>I populationen missbrukare med samtidig psykisk störning finner vi också ett annat samband, nämligen den mellan kön och sjukvårdskostnader. Kvinnor har en högre genomsnittlig sjukvårdskonsumtion än män, eller 1 051 kronor i genomsnitt för kvinnor mot 740 kronor för männen. Den andra populationen kan inte bearbetas på det sättet då den består av för få kvinnor.</p>
<p>Kostnaden för ett helt dygn i sjukhusvård för missbruk är i genomsnitt 4 000 kronor.</p>
<p>I dessa populationer är den genomsnittliga kostnaden per dag, med 365 dagar som beräkningsgrund, 500 kronor. Den kostnaden kommer sig av att individerna sällan befinner sig i sjukhusvård under ett helt år. Mönstret är att de går ut och in i vård så att de i genomsnitt befinner sig en och en halv månader per år i sjukhusvård för sitt missbruk. Ett årsmedel för gruppen psykiskt störda missbrukare är 850 kronor per dag och för den yngre kriminella gruppen är motsvarande siffra 25 kronor per dag.</p>
<h2>Kriminalvårdskostnader</h2>
<p>De äldre missbrukarna har relativt låga kostnader för kriminalitet. De flesta individer i denna grupp har ingen kriminell belastning, dvs. de har inte begått brott som de dömts för. Alla i gruppen är dock kriminellt belastade på så sätt att de begår brott för att få tag på narkotika.</p>
<p>Den yngre gruppen är mer kriminell. Populationen kriminella missbrukare består av yngre individer, företrädesvis män, som är narkotikamissbrukande återfallsförbrytare. Medelåldern ligger på 25 år. Ett urvalskriterium är just upprepade straff varför den genomsnittliga dygnskostnaden är hög.</p>
<p>Kriminalvårdskostnaderna är genomsnittliga kostnader per dag sett över ett till tre år. Kostnaden för olika typer av kriminalvård varierar från 90 kronor (frivård) till drygt 2 000 kronor (anstalt kl II) per dag.</p>
<p>Kostnaden för en anstaltsvistelse varierar mellan 1 600 och 2 000 kronor per dygn beroende på anstaltstyp. Om man istället baserar uträkningen på 365 dagar – en fängelsevistelse är i mycket få fall så lång som ett år, här i genomsnitt tre månader – blir kostnaden per dag 300 kronor.</p>
<h2>Försäkringskassans kostnader</h2>
<p>Här är skillnaden mellan grupperna markant. I gruppen psykiskt störda missbrukare är den genomsnittliga kostnaden 100 kronor per dag i sjukpenning och 25 kronor per dag i sjukbidrag/pension. För gruppen kriminella missbrukare är snittkostnaden för sjukpenning 8 kronor per dag och för utbildningsbidrag 7 kronor per dag. Inga bland de kriminella missbrukarna har sjukbidrag och inga av de psykiskt störda missbrukarna har utbildningsbidrag. Det verkar också som om missbrukarna med samtidig psykisk störning oftare har någon typ av förankring i arbetslivet, vilket man kan se av sjukpenningbeloppens storlek. Av pensionspoängen kan man se den svaga förankringen till arbetsmarknaden i gruppen unga kriminella.</p>
<h2>Samhällets kostnader för narkotikarelaterad brottslighet</h2>
<p>I ESO-rapporten Bostad sökes  (Ds 1999:46) beräknas de samhällsekonomiska kostnaderna för den narkotika relaterade brottsligheten till cirka 500 miljoner kronor per år. Denna summa inkluderar kostnaderna för polisen, tullen, åklagarväsendet, domstolsväsendet, försäkringsbolag, detaljhandel och privatpersoner. Utslaget per dag blir kostnaden cirka 1,4 miljoner kronor. Icke samhällsekonomiska kostnader såsom värdet av stöldgods och självrisker uppskattas i rapporten till lika mycket.</p>
<p>Narkotikakommissionen har valt att inte ta med dessa kostnader i denna beräkning då det inte framstår som realistiskt att dessa kostnader skulle variera utifrån förändringar i missbruksgruppen. Polisens och tullens kostnader för arbetet mot den organiserade narkotikahandeln skulle troligen inte påverkas nämnvärt även om ett större antal missbrukare fick vård. Det är heller inget självklart antagande att den totala kriminaliteten skulle minska även om narkotikamissbruket minskar – även om det är troligt.</p>
<h2>Produktionsbortfall</h2>
<p>Ingen av individerna i populationerna är i arbete. Det innebär att vi kan räkna med ett produktionsbortfall för en genomsnittlig industriarbetarlön inklusive sociala avgifter på cirka 270 000 kronor per år eller i genomsnitt 750 kronor per dag. Eftersom vi utgår från att summan är konstant i samtliga fall, med undantag möjligen från fängelsesituationen där en viss legoproduktion sker, har vi valt att inte ta med produktionsbortfallet i de fortsatta beräkningarna.</p>
<h2>Samlade genomsnittliga kostnader för den undersökta gruppen</h2>
<p>Eftersom samtliga individer i de undersökta grupperna har genomgått någon form av öppenvård är det möjligt att jämföra kostnaderna före, under och efter behandling. Då kostnaderna blir relativt olika för medelålders psykiskt störda missbrukare och yngre kriminella har dessa separerats i nedanstående sammanställning.</p>
<p>Kostnaderna som redovisas nedan utgör ett medelvärde för hela gruppen utslaget över uppföljningstiden om sex månader.</p>
<p>Av tabellerna framgår att de totala kostnaderna mer än halveras i behandling och dessutom är kostnaderna fortsatt mycket lägre efter behandling än före. Det framgår alltså av detta exempel med all önskvärd tydlighet att vård lönar sig. Även om alla inser detta kan det dock vara svårt att i praktiken vara konsekvent i diskussionerna kring den egna enhetens budget. Många gånger ser man enbart kostnaderna för att sända någon till ett behandlingshem eller en strukturerad öppenvårdsenhet, i synnerhet om vinsterna (i form av minskade kostnader) tas hem av en annan huvudman.</p>
<h2>Sammanställning av typfall</h2>
<p>För att få en uppfattning om hur kostnaderna fördelas mellan olika typer av insatser och hur de sammanlagda kostnaderna förändras vid förskjutningar mellan olika typer av vårdformer har vi konstruerat kostnaderna för några typsituationer som missbrukare kan befinna sig i. Återigen är detta tänkta fall som består av medelvärden för den undersökta gruppen och som i bästa fall kan ge en grov uppfattning om samhällets kostnader. Sammanställningen bygger dock på faktiska kostnader utifrån samma undersökningsgrupp som tidigare beskrivits.</p>
<p>Typfall 1.  Aktivt missbruk utan behandlingsinsatser.</p>
<p>I sammanställningen är allt det som utgörs av någon typ av strukturerad insats bortplockat. Beloppen bygger i stort sett på det som redovisats som kostnader före behandling i tabell 1 och 2.</p>
<p>I de fortsatta beräkningarna har ett medelvärde om 1 390 kronor per dag valts som kostnad för en narkotikamissbrukare i aktivt missbruk.</p>
<p>Typfall 2 . Missbrukare i behandlingshem enligt SoL.</p>
<p>Medelvärde: 1 060 kronor per dag.</p>
<p>Socialbidrag</p>
<p>Vi räknar inte med något socialbidrag eftersom individerna bor på behandlingshemmet och där får det nödvändiga.</p>
<p>Sjukvård</p>
<p>Vi räknar med en liten sjukvårdskostnad. Visserligen erbjuder de flesta behandlingshemmen sjukvård men det brukar finnas behov av sjukhusvård i tillägg.</p>
<p>Sjukpenning/Pension</p>
<p>En viss del av pensionen betalas ut även när man befinner sig i behandlingshem.</p>
<p>Missbruket</p>
<p>I princip är missbruket obefintligt när man befinner sig i behandlingshem. Det förekommer visst begränsat missbruk som skulle kunna sättas till 45 kronor per dag i genomsnitt. Denna siffra kan dock i princip tas bort helt. Den bygger på uppgifter som är självrapporterade från de personer som uppgett att de varit på behandlingshem tidigare, endast fem personer.</p>
<p>Vi har räknat med att den sjukvård som erfordras normalt sker inom LVM-hemmet. Vi har också antagit att det är ovanligt med sjukpenning eller pension till denna grupp.</p>
<p>Typfall 4.  Missbrukare i fängelse.</p>
<p>Medelvärde: 1 960 kronor per dag.</p>
<p>Typfall 5.  Missbrukare i sluten sjukhusvård, inkl. avgiftning.</p>
<p>Typfall 6.  Missbrukare i någon form av öppenvård och samtal.</p>
<p>Sjukvårdens öppenvård</p>
<p>Den ena populationen omfattar två olika öppenvårdsprogram för missbrukare med psykisk störning. Dessa kostar mellan 600 och 900 kronor per dag.</p>
<p>Socialbidrag</p>
<p>Individer som deltar i öppenvård har kostnader för boende och mathållning i samma omfattning som tidigare.</p>
<p>Sjukpenning/pension</p>
<p>De av individerna som inte har socialbidrag försörjer sig via sjukpenning eller pension.</p>
<p>Kriminalvård</p>
<p>I en öppen behandlingsverksamhet rör sig individerna i samhället och begår kriminella handlingar, om än inte i samma utsträckning som när de inte befinner sig i vård eller behandling. Det är t.ex. inte ovanligt med frivård eller kortare tider i häkten. Kostnaden för frivård per dag är 90 kronor och kostnaden för häkte är 1 900 kronor.</p>
<p>Missbruk</p>
<p>Här används beräkningar som gjorts för populationen missbrukare med psykisk störning där var och en intervjuats om pågående missbruk samt jämförelser med prov som tagits i öppenvårdsprogrammet. Eftersom populationerna visar ungefär samma mönster när det gäller vilka droger som används, dvs. att samtliga är blandmissbrukare med amfetamin som dominerande drog, har vi valt att använda den framräknade kostnaden och anse den vara rimlig.</p>
<h2>Samlade kostnader</h2>
<p>Vi kan då ställa upp följande modell om vi räknar med de ovan beskriva kostnaderna per dag för en missbrukare. Vi har utgått från att det finns totalt 17 000 tunga narkotikamissbrukare i Sverige. Denna siffra baserar sig på den senaste nationella kartläggningen som gjordes år 1992 (UNO-undersökningen). Den 31 mars 1999 genomförde Socialstyrelsen en kartläggning av antalet missbrukare i behandling (Insatser och Klienter i Behandlingsenheter för vuxna missbrukare av alkohol och andra droger). Nedanstående tabell är baserad på denna kartläggning. Beläggningen på kriminalvårdens anstalter är hämtad från Kriminalvårdens offentliga statistik 1999. Beläggningen avser den 1 april 1999.</p>
<p>Av totalt 24 210 personer som enligt Socialstyrelsen kartläggning befann sig i vård den 31 mars 1999 var 19 procent i vård endast för narkotikamissbruk (4 600 individer) och 33 procent för både alkohol- och narkotikamissbruk (7 989 individer). Siffrorna inkluderar de 902 personer som redovisats inom kriminalvårdens behandlingsprogram. Dessa har räknats bort då data om intagna på kriminalvårdsanstalt har hämtats från Kriminalvårdsstyrelsens statistik. Alla enheter har inte redovisat typ av missbruk varför antalet individer i vår sammanställning inte överensstämmer exakt med Socialstyrelsens data. Summan i vår beräkning är 4 557 individer med enbart narkotikamissbruk och 7 880 med både alkohol- och narkotikamissbruk. I UNO-undersökningen redovisades att 50 procent av narkotikamissbrukarna hade ett samtidigt missbruk av alkohol. Vi har därför i dessa beräkningar antagit att antalet tunga narkotikamissbrukare är lika många i gruppen med både alkohol- och narkotikaproblem som i gruppen med enbart narkotikaproblem. Detta för att få en ungefärlig lika fördelning som i UNO-undersökningen. Detta gäller dock inte för fängelse och sluten sjukvård där gruppen med enbart narkotikamissbruk var större varför det faktiska antalet gäller.</p>
<p>Av Socialstyrelsens redovisning finns 714 missbrukare på enheter för både sluten och öppen vård men dessa siffror har inte särredovisats. Vi har gjort ett antagande att 30 procent av de redovisade klienterna finns inom den slutna delen och 70 procent i öppen vård.</p>
<p>Med dessa antaganden som grund skulle 9 114 tunga missbrukare finnas i någon form av vård den 31 mars 1999 vilket motsvarar lite drygt hälften av den antagna totalpopulationen. Vi kan också se att en minimiskattning av kostnaderna för det tunga narkotikamissbruket i dag rör sig i storleksordningen 21 miljoner kronor per dag.</p>
<p>Vi kan också av modellen se att sluten sjukhusvård är den absolut dyraste vårdformen följd av LVM-vård och fängelse. Varje missbrukare som finns i fängelse ger en merkostnad per dag på 805 kronor jämfört med behandlingshem. Å andra sidan tjänar samhället 330 kronor per dag om missbrukaren finns på behandlingshem jämfört med i ett aktivt missbruk, eller 840 kronor per dag i öppenvård.</p>
<p>Enligt ovanstående beräkningar handlar en genomsnittlig tung missbrukare narkotika för 600 kronor per dag. För de cirka 8 500 aktiva missbrukarna gör det 5,1 miljoner kronor per dag som strömmar över från den vita till den svarta marknaden. Till detta kommer de belopp som betalas av den ökande gruppen sporadiska missbrukare. Narkotikakommissionen har inte försökt att uppskatta dessa kostnader då vi saknar kunskap om både omfattning och missbruksmönster. Det är därför angeläget att samhället skaffar sig en bättre kunskap om denna grupp än vad vi har i dag.</p>
<h2>Av Narkotikakommissionen utgivet material</h2>
<p>Narkotikakommissionen har kontinuerligt publicerat så kallade diskussionspromemorior. Dessa promemorior har spridits till myndigheter, organisationer och andra berörda samt lagts ut på Narkotikakommissionens hemsida på Internet (http://www.sou.gov.se/narkotikakom). Rapporterna – vilka innehåller kommissionens övervägande på respektive område – har därmed varit öppna för diskussion och de synpunkter som inkommit har kunnat beaktas vid utarbetandet av de slutliga förslag som presenteras i detta slutbetänkande. Diskussionspromemoria nr 1, som utgavs i april 1999, har efter utgivningen av delbetänkandet</p>
<p>Narkotikastatistik – om samhällets behov av information om narkotikautvecklingen (SOU 1999:90) ersatts av detta.</p>
<p>I det följande presenteras en kort beskrivning av innehållet i det publicerade materialet. Det skall betonas att de analyser och de förslag som förs fram i diskussionspromemoriorna är preliminära och endast förslag som återfinns i delbetänkandet SOU 1999:90 och i detta slutbetänkande utgör Narkotikakommissionens slutliga ställningstaganden.</p>
<h2>Narkotikastatistik. Om samhällets behov av information om narkotikautvecklingen, SOU 1999:90. Augusti 1999.</h2>
<p>I betänkandet har Narkotikakommissionen granskat hur väl samhällets statistik speglar narkotikautvecklingen avseende antalet missbrukare och deras missbruksmönster, mängden narkotika i landet, narkotikamissbrukets konsekvenser och omfattningen av vård och behandlingsinsatser. I betänkandet analyseras de problem som är förknippade med insamling av uppgifter kring narkotikahantering och narkotikamissbruk. Dessutom lämnas förslag som syftar till att förbättra möjligheterna att belysa narkotikautvecklingen och vård- och behandlingsinsatserna. Narkotikakommissionen föreslår också att Folkhälsoinstitutet får ett övergripande ansvar för att ställa samman och analysera nationella data.</p>
<h2>PM nr 2 Narkotikalagstiftning, maj 1999</h2>
<p>De regler som styr samhällets insatser mot narkotikan återfinns i en lång rad olika lagar vilket gör narkotikalagstiftningen relativt svåröverskådlig. Promemorian innehåller en sammanställning av dessa regler, men innehåller inga förslag. Bland annat beskrivs FN:s narkotikakonventioner, den lagstiftning som styr den legala hanteringen av narkotika liksom den lagstiftning som har till syfte att begränsa den illegala hanteringen. Dessutom inkluderas den lagstiftning som reglerar det förebyggande arbetet och samhällets vårdinsatser.</p>
<h2>PM nr 3 Narkotikarelaterad död, juni 1999</h2>
<p>Promemorian innehåller en genomgång av befintliga statistiska uppgifter om narkotikarelaterade dödsfall, en analys av orsakerna till den narkotikarelaterade dödligheten och vissa internationella jämförelser. En specialundersökning av dödsfallen i Stockholmsregionen presenteras och en jämförelse görs med den officiella statistiken från samma område. Ökningen av antalet dödsfall berör främst äldre missbrukare, där olika komplikationer tillstöter. Antalet akuta injektionsdödsfall har varit relativt konstant under en tioårsperiod. En sammanfattning av promemorian finns översatt till engelska och ryska.</p>
<h2>PM nr 4 Party, utanförskap och stress – ett diskussionsunderlag om ungdomar, narkotika och frånvarande vuxna, oktober 1999</h2>
<p>Promemorian innehåller en redovisning och analys av gruppintervjuer med ett hundratal ungdomar på ett femtontal orter runt om i Sverige. Med ungdomarna har diskuterats hur de uppfattar narkotikaproblematiken och hur de ser på samhällets insatser och information om droger. I rapporten presenteras också visst bakgrundsmaterial. Kommissionen konstaterar att det finns fyra områden som behöver ytterligare belysning – det ökade tablettmissbruket, stressens betydelse för narkotikaanvändning, utanförskapets betydelse och vuxenvärldens abdikering.</p>
<h2>PM nr 5 Kompetens inom narkomanvården, februari 2000</h2>
<p>I promemorian behandlas kunskaps- och utbildningsbehov inom missbrukarvården. En översikt över befintliga utbildningar ges och ett förslag om en magisterutbildning i missbrukarvård lämnas. Promemorian innehåller också en översikt över forskning om vård av narkotikamissbrukare. Narkotikakommissionen betonar att forskning om missbrukarvården och relaterade ämnen är nödvändig för att kompetensen skall kunna utvecklas och vidmakthållas. För att detta skall bli möjligt måste det ske ett ömsesidigt utbyte mellan verksamheten på fältet och forskningsmiljöerna.</p>
<h2>PM nr 6 Kontroll av narkotiska läkemedel, mars 2000</h2>
<p>I promemorian granskas reglerna för kontroll av narkotiska läkemedel och hur man kan begränsa läckaget av sådana läkemedel till den illegala marknaden. En stor del av de narkotiska läkemedlen på den svenska illegala marknaden är insmugglade till Sverige. De åtgärder som kan vidtas mot dessa skiljer sig i stort inte från de åtgärder som vidtas för att förhindra att annan illegal narkotika kommer in i landet. Narkotikakommissionen behandlar också frågan hur man skall kunna förbättra tillsynen av de läkare som av en eller annan anledning förskriver stora mängder narkotiska läkemedel till missbrukare.</p>
<h2>PM nr 7 Narkotikaprevention – en lägesbeskrivning, april 2000</h2>
<p>Promemorian innehåller en genomgång av det förebyggande arbetet, speciellt i förhållande till ungdomar. I promemorian ger företrädare för myndigheter och organisationer sin syn på det förebyggande arbetet. Det framgår bl.a. att politiker och tjänstemän ofta framhåller vikten av förebyggande arbete i olika policydokument. Trots detta saknar området i praktiken ofta både status och erforderliga resurser. Kommissionen konstaterar bl.a. att det krävs bättre kunskaper bland dem som arbetar med ungdomar i att upptäcka olika drogtecken och symtom och bättre kunskaper i att föra samtal som kan motivera till förändrad livsstil. Kommissionen menar också att det krävs bättre samarbete mellan de centrala och lokala nivåerna samt konkreta målformuleringar i såväl nationella som lokala handlingsplaner.</p>
<h2>PM nr 8 Återspeglingar – en uppföljning av drogers funktion hos sex socialt integrerade män, juni 2000</h2>
<p>För att få en bild av hur personer som använder narkotika regelbundet, men i övrigt är integrerade i samhället, ser på sin narkotikaanvändning gav Narkotikakommissionen forskaren Hans Knutagård i uppdrag att göra en uppföljning av sin magisteruppsats, Rekreationellt bruk av droger – mervärde eller egenvärde , om sex socialt integrerade män med en regelbunden konsumtion av narkotika. I promemorian presenteras en uppföljning av samma män två år efter det att den förra undersökningen gjordes.</p>
<h2>PM nr 9 Offensiv narkomanvård 10 år efter – en uppföljning av den kommunala missbrukarvården i Varberg, Göteborg och Norrköping, juni 2000</h2>
<p>I promemorian redovisas hur den kommunala missbrukarvården är uppbyggd i Varberg, Göteborg och Norrköping. Dessa kommuner har valts därför att Socialstyrelsen där under hösten 1990 gjorde ingående studier med gemensamma frågeställningar av öppenvården för narkotikamissbrukare, vilket ger en möjlighet att belysa utvecklingen under 1990-talet. I promemorian lämnas också vissa bakgrundsfakta om den nationella utvecklingen av narkotikamissbruket och av missbrukarvården.</p>
<h2>PM nr 10 Kriminalvårdens åtgärder mot narkotikamissbruk, oktober 2000</h2>
<p>I promemorian lämnas en redovisning av narkotikasituationen inom kriminalvården, en beskrivning av de regler för kontroll av narkotika som kan tillämpas inom kriminalvården och en beskrivning av vård- och behandlingsinsatser mot narkotikamissbruk inom kriminalvården. Narkotikakommissionen anser att kriminalvårdens insatser i högre grad än i dag måste inriktas på att motivera missbrukare till behandling och att samverkan med socialtjänsten måste förbättras. Narkotikakommissionen lägger också vissa förslag som avser att underlätta kontrollen av narkotika på häkten och i anstalter.</p>
<h2>PM nr 11 Kontroll av den illegala narkotikahandeln – åtgärder för att begränsa tillgången på narkotika, november 2000</h2>
<p>I promemorian behandlas samhällets åtgärder för att begränsa tillgången på narkotika. Det konstateras att det i dag finns en heltäckande lagstiftning på kontrollområdet; all hantering av narkotika är kriminaliserad och de brottsbekämpande myndigheterna har genom olika bestämmelser möjligheter till ingripanden genom husrannsakan, kroppsvisitation och kroppsbesiktning m.m. liksom tillgång till olika register och spaningsmetoder. Narkotikakommissionen föreslår inte några förändringar i de nu gällande straffbestämmelserna i narkotikastrafflagen eller i den straffmätning som tillämpas i narkotikamål.</p>
<h2>PM nr 12 En strategi för lokalt narkotikaförebyggande arbete, november 2000</h2>
<p>I promemorian presenteras förslag till hur lokalt förebyggande arbete mot droger kan förstärkas och utvecklas. Fokus riktas mot insatser för att minska efterfrågan på droger bland ungdomar. Rapporten innehåller bakgrundsanalyser, vissa internationella utblickar och en diskussion om grogrunden för missbruk. Principerna för vad som bör ingå i en preventionsstrategi samt hur en sådan kan utformas behandlas utförligt.</p>
<h2>PM nr 13 Internationellt narkotikasamarbete, december 2000</h2>
<p>I promemorian behandlas de legala grunderna för det internationella narkotikasamarbetet och hur detta har utvecklats. En presentation görs av de viktigare internationella organen, såsom olika FN-organisationer, biståndsorgan och europeiska samarbetsorganisationer, vilka är involverade i narkotikakontrollen eller i annat samarbete kring narkotika. Narkotikakommissionen lämnar också förslag om hur Sveriges insatser i det internationella samarbetet på området bör prioriteras.</p>
