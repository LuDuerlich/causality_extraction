<h1>III Förmögenhetsskatt</h1>
<h2>12 Inledning</h2>
<p>12.1 Allmänt om vårt uppdrag</p>
<p>Vårt uppdrag omfattar en generell översyn av bestämmelserna om förmögenhetsskatt där utgångspunkten ska vara att olika tillgångar så långt möjligt ska behandlas likformigt i fråga om skatteplikt och värdering. Vi ska särskilt uppmärksamma de fördelningspolitiska och statsfinansiella effekterna. Vidare ska vi uppmärksamma möjligheterna att förenkla och utforma regler på ett sätt som främjar företagande och tillväxt.</p>
<p>Översynen omfattar ett antal särskilt utpekade frågor. Det rör sig om beskattningen av marknadsnoterade aktier, skattebefrielsen för huvuddelägares aktier, beskattningen av småhus, sambeskattningen och lagen (1997:324) om begränsning av skatt. Vi är dock oförhindrade att utifrån de allmänna utgångspunkterna och med beaktande av budgetkraven föreslå de övriga förändringar som vi finner lämpliga. Det gäller t.ex. skatteplikt och värdering av olika tillgångar, skattesatsens storlek och fribeloppens storlek.</p>
<p>Inom ramen för den allmänna översynen överväger vi att bredda skattebasen till företagstillgångar och pensionskapital samt att införa en värderingsregel för privatbostadsrätter som bättre återspeglar privatbostadsrätternas marknadsvärde. I det sammanhanget tar vi även upp de särskilda frågorna om beskattningen av marknadsnoterade aktier och skattebefrielsen för huvuddelägares aktier. Dessa frågor behandlas i kapitel 16 som inleds med en genomgång av vad som brukar förstås med en likformig beskattning och varför en likformig beskattning är bra. I kapitlet berör vi också Skattebasutredningens betänkande Våra Skatter (SOU 2002:47).</p>
<p>Därefter tar vi i tur och ordning upp beskattningen av småhus, möjligheterna att införa en enhetlig värderingsnivå för samtliga skattepliktiga tillgångar, sambeskattningen och lagen om begränsning av skatt (kapitel 17–20).</p>
<p>Vi väljer dock att inleda det här kapitlet med en genomgång av huvuddragen i dagens förmögenhetsskatt, intäkter och antalet skattskyldiga samt förmögenhetsbeskattningen i vår omvärld. Därefter redogör vi för motiven för att ta ut förmögenhetsskatt. I kapitel 14 och 15 behandlar vi förmögenhetsskatt och inkomstfördelning respektive förmögenhetsskatt och ekonomisk tillväxt. 12.2 Huvuddragen i förmögenhetsbeskattningen</p>
<p>Uttaget av förmögenhetsskatt regleras i lagen (1997:323) om statlig förmögenhetsskatt. Förmögenhetstaxering sker årligen. Beskattningsåret är kalenderåret före taxeringsåret. Skattskyldiga är fysiska personer och dödsbon samt vissa föreningar, samfund och stiftelser. Sambeskattning sker av makar som lever tillsammans och sambor som tidigare varit gifta med varandra eller som har eller har haft barn tillsammans. Dessutom sambeskattas föräldrar och hemmavarande barn under 18 år.</p>
<p>Skillnaden mellan den skattskyldiges tillgångar och skulder utgör den skattepliktiga förmögenheten. Skatten beräknas dock på den beskattningsbara förmögenheten. Den beskattningsbara förmögenheten är den del av den skattepliktiga förmögenheten som överstiger ett fribelopp. Fribeloppet är en och halv miljon kronor för fysiska personer, dödsbon och föräldrar som endast sambeskattas med hemmavarande barn och två miljoner för makar och sambor som sambeskattas. För fysiska personer, dödsbon och familjestiftelser är skattesatsen en och en halv procent. För annan juridisk person är skattesatsen en och en halv promille.</p>
<p>I lagen om statlig förmögenhetsskatt finns en uppräkning av vilka tillgångar som är skattepliktiga. Uppräkningen är uttömmande. Det innebär att tillgångar som inte omfattas av uppräkningen är skattefria. En redogörelse för vilka tillgångar som är skattefria finns i avsnitt 16.3. Tillgångarna ska värderas med hänsyn till förhållandena vid beskattningsårets utgång. Huvudregeln är att en tillgång ska tas upp till marknadsvärdet. Från denna regel finns dock undantag. Dessa undantag behandlas i avsnitt 18.3.</p>
<p>Uttaget av förmögenhetsskatt och statlig inkomstskatt begränsas av lagen (1997:324) om begränsning av skatt, den s.k. begränsningslagen. Principen är att ingen ska betala mer än 60 procent av sin inkomst i skatt (inklusive kommunal inkomstskatt). Om skatten blir högre sätts förmögenhetsskatten och den statliga inkomstskatten ned med överskjutande belopp. Hälften av förmögenhetsskatten måste dock alltid betalas. Begränsningslagen behandlas i kapitel 20. 12.3 Intäkter och skattskyldiga</p>
<p>Statens intäkter från förmögenhetsskatten har varierat kraftigt under 1990-talet. 1991 betalade cirka 346 000 fysiska personer sammanlagt cirka 2,4 miljarder kronor i förmögenhetsskatt. Eftersom även några juridiska personer betalade förmögenhetsskatt var statens totala intäkter från denna skatt cirka 2,5 miljarder kronor detta år. Intäkterna steg oavbrutet fram till år 1999, då statens intäkter uppgick till cirka 8,6 miljarder kronor. Detta år betalade 713 000 individer förmögenhetsskatt. Därefter har statens intäkter sjunkit och uppgick år 2002 till cirka 3,9 miljarder kronor.</p>
<p>Källa: Skatteverket och egna beräkningar från FASIT.</p>
<p>Det finns flera orsaker till att antalet skattskyldiga och det inbetalade beloppet varierat. De främsta orsakerna är förändringar i skattepliktsgränsen, förändringar i taxeringsvärdena på småhus och börsens utveckling. De höjda taxeringsvärdena efter den allmänna fastighetstaxeringen 1996 och efter att den så kallade frysningen av taxeringsvärdena upphörde år 2001, har lett till att fler individer blev skattskyldiga. År 2001 motverkades detta dock effektivt av att fribeloppen höjdes.</p>
<p>Källa: Riksskatteverket: Skattestatistisk årsbok 2003. 12.4 Förmögenhetsskatt i vår omvärld 1</p>
<p>Samtliga nordiska länder, med undantag för Danmark, tar ut skatt på förmögenhetstillgångar. Bland EU:s medlemsländer , beskattar förutom Finland och Sverige även Frankrike, Luxemburg, och Spanien förmögenheter. Inom Europa beskattas även förmögenheter i Schweiz.</p>
<p>Förmögenhetsskattens andel av BNP i Sverige var knappt 0,3 procent år 2002. Sverige är långt ifrån det land som tar ut mest förmögenhetsskatt som andel av BNP. Både Schweiz och Luxemburg hade ett högre förmögenhetsskatteuttag år 2002, cirka 1 procent av BNP i Schweiz och 0,7 procent av BNP i Luxemburg. Därefter kommer Norge och Island.</p>
<p>Finland</p>
<p>I Finland sambeskattas föräldrar och barn men inte makar och sambor. Om föräldrarna lever tillsammans sambeskattas barnet med den förälder som har störst skattepliktig förmögenhet. Om barnet inte lever med båda föräldrarna sambeskattats barnet med den som anförtrotts vårdnaden eller om vårdnaden är gemensam den som under större delen av skatteåret haft den omedelbara vårdnaden om barnet.</p>
<p>I den egendom som förmögenhetsbeskattas ingår alla tillgångar som ägs av den skattskyldige och som kan värderas i pengar. Undantag görs för särskilda utbetalningar som anses som rättigheter, exempelvis pension och barnbidrag. Värdet på de beskattningsbara tillgångarna bestäms av marknadsvärdet men det finns vissa undantag från denna huvudregel. För tillgångar i företag ligger bokföringsvärdet till grund, aktier, optionsprogram och olika derivatinstrument värderas till 70 procent av marknadsvärdet om de är börsnoterade på Helsingforsbörsen. Den som äger minst 10 procent av aktierna i ett marknadsnoterat bolag behöver endast ta upp 30 procent av marknadsvärdet till beskattning.</p>
<p>Fribeloppet är 185 000 euro. På förmögenheter som värderas till detta belopp tas skatten ut i form av ett fast belopp, EUR 80 på en nettoförmögenhet på 185 000 euro och sedan 0,9 procent på överstigande belopp. Det finns ett övre tak för summan av alla skatter som andel av individens totala inkomst. Den aggregerade summan av inkomstskatter, förmögenhetsskatter och egenavgifter får inte överstiga 70 procent av beskattningsbar inkomst. Skattskyldiga som är gifta tillåts att göra avdrag motsvarande 2 000 euro för varje barn under 17 år, samt 10 000 euro för egnahem .</p>
<p>Regeringen i Finland har den 13 november 2003 beslutat genomföra en reform av skattesystemet för att stärka systemets internationella konkurrenskraft. Som en del av reformen ingår att sänka förmögenhetsskattesatsen till 0,8 procent och att höja fribeloppet till 250 000 euro. Detta beräknas minska skatteintäkterna med 28 miljoner euro (Statsrådets Informationsenhet, Pressmeddelande 333/2003).</p>
<p>Island</p>
<p>På Island är man skyldig att betala förmögenhetsskatt från det att man är 16 år. Förmögenhetsskatten tas ut på nettoförmögenheten, dvs. tillgångar minus skulder, för den del som överstiger 4 720 000 isländska kronor. Skattesatsen är 0,6 procent. Nettoförmögenheten fördelas lika mellan gifta par och sedan beskattas varje individ separat, dvs. det sker ingen sambeskattning av förmögenheten. Sambor beskattas som gifta.</p>
<p>Norge</p>
<p>Fysiska personer är skattskyldiga för förmögenhetsskatt i Norge och gifta par sambeskattas. Förmögenhetsskatt betalas både på statlig och på kommunal nivå. Den kommunala förmögenhetsskattesatsen är 0,7 procent på förmögenheter över 120 000 norska kronor. Grundavdraget vid den statliga skatteberäkningen är 120 000 norska kronor i skatteklass 1 och 150 000 norska kronor i skatteklass 2. Den statliga skattesatsen är progressiv. I skatteklass 1 är skattesatsen 0,2 procent i intervallet 120 000 norska kronor till 540 000 norska kronor. För den del av förmögenheten som överstiger 540 000 norska kronor är skattesatsen 0,4 procent. Skatteskalan är densamma i skatteklass 2 men där blir skatten progressiv först vid 580 000 norska kronor. Till skatteklass 2 hör bl.a. makar.</p>
<p>Även i Norge sätts förmögenhetsskatten ned om summan av vad den skattskyldige ska betala i förmögenhetsskatt och inkomstskatt överstiger ett spärrbelopp. I Norge är spärrbeloppet 80 procent av den skattepliktiga inkomsten.</p>
<p>Huvudregeln vid värderingen av skattepliktiga tillgångar är att tillgångarna ska värderas till marknadsvärdet. Från denna regel finns det dock undantag. Tillgångar som värderas förmånligt är småhus, bostadsrätter, ”grunnfondsbevis”, aktier noterade på Oslobörsens SMB-lista (jfr. den svenska O-listan) samt aktier som inte är börsnoterade. Till grund för värderingen av småhus ligger ”ligningstakst”, som genomgående är betydligt lägre än marknadsvärdet. I många fall ligger detta värde under 30 procent av marknadsvärdet. Aktier noterade på den s.k. SMB-listan värderas till 65 procent av noterat värde och icke börsnoterade aktier till 65 procent av aktieägarens andel i bolagets skattemässiga förmögenhetsvärde.</p>
<p>I sitt betänkande från den 6 februari 2003 drar den norska skatteutredningen slutsatsen att förmögenhetsskatten bör avskaffas men att ett omedelbart avskaffande inte är realistiskt. Ett avskaffande bör nämligen enligt utredningen finansieras med höjda skatter på fastigheter och arv. Att slopa förmögenhetsskatten leder till ett skattebortfall på 8 miljarder norska kronor och på kort sikt är det inte möjligt att öka skatteuttaget på fastigheter och arv så kraftigt. I väntan på att skatten kan slopas anser utredningen att dagens olikformiga värderingsregler bör åtgärdas (NOU 2003:9). Betänkandet har varit ute på remiss. Enligt uppgift kommer den norska regeringen att presentera en ”stortingsmelding” om bl.a. fastighetsskatt, förmögenhetsskatt och arvs- och gåvoskatt i april 2004. En stortingsmelding innehåller inga konkreta lagförslag utan behandlar förslag till framtida politik. En melding och dess behandling i stortinget utgör ofta grund för en senare proposition.</p>
<p>Frankrike</p>
<p>I Frankrike beskattas den del av nettoförmögenheten som överstiger 720 000 euro. Skattesatsen är progressiv och ligger i intervallet 0,55 – 1,80 procent. Skatteuttaget är dock begränsat, den sammanlagda inkomstskatten och förmögenhetsskatt får inte överstiga 85 procent av den årliga bruttoinkomsten. Om skatten överstiger 85 procent får man skattereduktion. Skattereduktionen är i vissa fall begränsad. Flera tillgångsslag är undantagna från förmögenhetsskatt, exempelvis näringstillgångar, och vissa livförsäkringsprogram. Man har dessutom en huvuddelägarregel, dvs. den som äger mer än 25 procent av aktierna i ett bolag betalar inte förmögenhetsskatt på dessa aktier.</p>
<p>Luxemburg</p>
<p>I Luxemburg tillämpas sambeskattning av förmögenhet mellan makar och mellan föräldrar och barn. Skatten tas ut på den del av nettoförmögenheten som överstiger 2 500 euro per vuxen individ plus 2 500 euro för varje barn. Skattesatsen är 0,5 procent. Tillgångar värderas normalt till marknadsvärde men flera undantag från denna regel finns. För flera tillgångsslag får avdrag göras, exempelvis 75 000 euro per vuxen individ för banktillgångar och aktier, 75 000 euro per vuxen individ för försäkringar, 12 500 euro för juveler/smycken, 1 250 euro för ädelmetaller, och 25 000 euro för konst och samlingar.</p>
<p>Spanien</p>
<p>Förmögenhetsskatten i Spanien är inte statlig utan tas ut på regional nivå, med en regionalt bestämd skattesats. Skatten tillåts dock endast variera inom vissa intervall. Om regionen inte sätter en skattesats appliceras skattesatsen enligt en standardtabell. Enligt den är skattesatsen progressiv och spänner från 0,2 procent vid en nettoförmögenhet på 167 129 euro till 2,5 procent om nettoförmögenheten uppgår till 10 695 996 euro eller mer. Vissa tillgångsslag är undantagna från förmögenhetsskatt. Den skattepliktiga förmögenheten består av nettoförmögenheten minus individuella avdrag. Varje region bestämmer storleken på avdraget. För de regioner som inte sätter avdragsgränser tillämpas ett standardavdrag motsvarande 108 182 euro.</p>
<p>Schweiz</p>
<p>Var och en av kantonerna tillämpar sina egna lagar rörande skatter i Schweiz. Förmögenhetsskatten tas därför ut på delstatlig nivå och varje delstat bestämmer skattesatsen på egen hand.</p>
<h2>13 Motiven för att ta ut förmögenhetsskatt</h2>
<p>13.1 De tidiga motiven</p>
<p>Förmögenhetsskatt i modern mening infördes i Sverige 1910. Skatten var konstruerad så att 1/60 av den skattepliktiga förmögenheten lades till den skattepliktiga inkomsten. Tanken bakom att beskatta förmögenhet var att kapitalinkomster till sin natur representerar större skatteförmåga än arbetsinkomster. Förmögenhetsbeskattningen utgjorde alltså en merbeskattning av kapitalavkastningen. En annan princip som inte var lika framträdande men som delvis låg till grund för att beskatta förmögenhet var att förmögenheten i sig, dvs. oavsett avkastningen, ansågs ge innehavaren större skatteförmåga.</p>
<p>När lagen (1947:577) om statlig förmögenhetsskatt infördes år 1947 innebar det en definitiv övergång till en skatt på förmögenhet som var helt fristående från inkomstbeskattningen. Den grundläggande principen om förmögenhetsskatten som en merbeskattning av kapitalavkastningen behölls dock.</p>
<p>Fördelningspolitiska skäl kom tidigt att åberopas som skäl för att beskatta förmögenheter. Bland annat hade 1967 års Kapitalskatteberedning som central uppgift att utifrån undersökningar av förmögenhetsutvecklingen avväga beskattningen på ett sådant sätt att en av sociala skäl önskvärd fördelning av förmögenhetsinnehavet underlättades. Även om departementschefen ansåg att det fanns skäl att justera de skatteskalor som beredningen föreslog i mildrande riktning ansåg han att skatteskalorna i stort sett var väl avvägda med hänsyn till de fördelningspolitiska effekter man ville nå (prop. 1970:71 s. 97–98). Skatteskalorna höjdes alltså för att uppnå en jämnare förmögenhetsfördelning. 13.2 Motiven för dagens förmögenhetsskatt</p>
<p>Hösten 1991 beslutade riksdagen att förmögenhetsskatten skulle avvecklas successivt (prop. 1991/92:60, bet. 1991/92:SkU10, rskr. 1991/92:97). Avvecklingen kom dock att skjutas upp som ett led i den s.k. krisöverenskommelsen hösten 1992. Efter regeringsskiftet 1994 beslutade sedan riksdagen att förmögenhetsskatten skulle vara kvar i avvaktan på en översyn (prop. 1994/95:25, bet. 1994/95:FiU1).</p>
<p>I propositionen Vissa ekonomisk-politiska åtgärder, m.m. (prop. 1994/95:25) ansåg regeringen att förmögenhetsskatten bör behållas med motiveringen att skatten utgör för den sammanlagda beskattningen av kapital en motsvarighet till det högre marginalskatteskiktet för förvärvsinkomster och är motiverad av fördelningspolitiska skäl. Enligt regeringen motiverade även den besvärliga statsfinansiella situationen att skatteuttaget på förmögenheter upprätthölls. Dessa skäl upprepades senare i den proposition som föregick dagens lag om statlig förmögenhetsskatt (prop. 1996/97:117 s. 47–48)</p>
<p>Fördelningspolitiken finns alltså kvar som motiv till att beskatta förmögenhet. Det gör även den gamla principen om förmögenhetsskatten som en merbeskattning av kapitalavkastningen. Förmögenhetsskatten kan alltså ses som ett progressivt inslag i den annars helt proportionella beskattningen av kapitalinkomster.</p>
<h2>14 Förmögenhetsskatt och inkomstfördelning</h2>
<p>14.1 Inledning</p>
<p>Förmögenhetsskatten motiveras till stor del av fördelningspolitiska skäl. Att beskatta personer med stora beskattningsbara förmögenheter kan förväntas leda till att de ekonomiska skillnaderna mellan olika individer och hushåll minskar. Det är därför viktigt att undersöka vilka som faktiskt betalar förmögenhetsskatten. Om skatten inte har någon utjämnande effekt faller en stor del av dess legitimitet. Om skatten leder till att de ekonomiska skillnaderna faktiskt minskar stärker detta argumenten för en förmögenhetsskatt.</p>
<p>Vid redovisningen av fördelningseffekterna har vi valt att knyta an till fördelningen av inkomster. De redovisade tabellerna avser därmed effekten av förmögenhetsskatten för hushåll och individer i olika inkomstskikt. 14.2 Hushållen och förmögenhetsskatten 1</p>
<p>Ett exempel. Två hushåll, ett med en ensamstående person och en barnfamilj bestående av ett sammanboende par med tre barn, 2, 7 och 13 år gamla, jämförs. Den ensamstående har en disponibel inkomst på 200 000 kronor, medan barnfamiljen har en disponibel inkomst på motsvarar cirka 3,2 procent av hushållen – betala förmögenhetsskatt år 2003. Tillsammans beräknas dessa betala cirka 4,5 mdkr i förmögenhetsskatt. Detta innebär att de i genomsnitt betalar cirka 24 700 kronor per hushåll. Några hushåll som betalar mycket i förmögenhetsskatt drar upp medeltalet kraftigt, därför redovisas också medianvärdet som ligger på 10 300 kronor.</p>
<p>Andelen hushåll som betalar förmögenhetsskatt ökar ju högre inkomststandarden är. I decil 1 (de 10 procent av hushållen med lägst inkomst) betalar cirka 5 000 hushåll, eller mindre än en procent av hushållen i denna grupp, förmögenhetsskatt. Antalet hushåll som betalar förmögenhetsskatt ökar sedan decil för decil. I decil 10 (de tio procent av hushållen med högst inkomststandard) betalade cirka 71 000 hushåll, eller 12,7 procent av hushållen i denna grupp, förmögenhetsskatt. Av tabellen framgår att majoriteten av de hushåll som betalar förmögenhetsskatt finns i decil 9 och 10.</p>
<p>Det är inte bara antalet hushåll som betalar förmögenhetsskatt som förändras med hushållets inkomststandard. Det är tydligt att hushåll i decil 8, 9 och framförallt i decil 10 i genomsnitt betalar mer än hushåll i övriga deciler. Av den inbetalade förmögenhetsskatten betalas cirka 3,1 miljarder kronor, eller drygt två tredjedelar, av hushåll i decil 10.</p>
<p>Socialstyrelsens konsumtionsenhetsskala har den ensamstående personen i exemplet ett konsumtionsutrymme på 174 414 kronor (200 000/1,16) och varje person i barnfamiljen ett konsumtionsutrymme på 128 205 kronor (500 000/3,9). Den ensamstående personen har med detta mått alltså en högre inkomststandard än barnfamiljen, trots en lägre inkomst.</p>
<p>Källa: Beräkningar från storurvalet 14.3 Individerna och förmögenhetsskatten</p>
<p>I detta avsnitt redovisas vilka som betalar förmögenhetsskatt på individnivå i befolkningen 18 år och äldre.</p>
<p>Av samtliga cirka 7,2 miljoner personer 18 år och äldre betalade cirka 270 000, eller cirka 3,8 procent, förmögenhetsskatt. I genomsnitt betalade dessa cirka 16 300 kronor per person. Medianvärdet ligger på 6 100 kronor.</p>
<p>Resultaten i tabell 14.2 visar att antalet individer som betalar förmögenhetsskatt ökar med stigande inkomst. I decil 1 betalar cirka 6 000 individer, eller mindre än en procent av individerna i denna grupp, förmögenhetsskatt. Antalet individer som betalar förmögenhetsskatt ökar decil för decil. I decil 10 betalade cirka 94 000 individer, eller cirka 13 procent av individerna i denna decil, förmögenhetsskatt. Av tabellen framgår att ungefär hälften av de individer som betalar förmögenhetsskatt återfinns i decil 9 och 10. Dessa betalar också i genomsnitt mer förmögenhetsskatt per individ än individer i övriga deciler. Av den inbetalade förmögenhetsskatten betalas cirka 2,3 miljarder kronor, eller cirka 64 procent, av individer i decil 10.</p>
<p>Källa: Beräkningar från storurvalet</p>
<p>I tabell 14.3 och 14.4 redovisas resultaten för kvinnor respektive män. Det är ungefär lika många kvinnor som män som betalar förmögenhetsskatt, 133 000 kvinnor och 137 000 män. Männen betalar i genomsnitt dock mer i förmögenhetsskatt. Av den inbetalda summan betalar kvinnorna cirka 1,7 miljarder kronor och männen 2,8 miljarder kronor.</p>
<p>Källa: Beräkningar från storurvalet</p>
<p>Källa: Beräkningar från storurvalet 14.4 Sammanfattning</p>
<p>Sammanställningen visar att det finns ett starkt samband mellan inkomst och förmögenhetsskatt, oavsett om denna sker på hushållsnivå eller individnivå. I båda fallen betalar de 10 procent av befolkningen med högst inkomst cirka 65 procent av den inbetalade förmögenhetsskatten. Detta innebär att förmögenhetsskatten bidrar till en jämnare inkomstfördelning och kan därför sägas uppfylla det fördelningspolitiska syftet som motiverar skatten.</p>
<h2>15 Förmögenhetsskatt och ekonomisk tillväxt</h2>
<p>15.1 Inledning</p>
<p>Förmögenhetsskatten är en skatt på ackumulerat sparande, vilket innebär att beskattningsbara tillgångar som överstiger ett visst belopp utgör underlag för skatten. Skatten leder till att nettoavkastningen (avkastning efter skatt) på sparande för dem som betalar förmögenhetsskatt minskar. Avkastningen är en av de faktorer som avgör hur mycket individerna sparar. Ju högre förväntad avkastning, desto mer är individerna beredda att spara. I likhet med andra kapitalskatter kan således förmögenhetsskatten medverka till att reducera det privata sparandet.</p>
<p>Skatt på kapital kan tas ut på två nivåer – företags- eller ägarnivån. Skatt på företagsnivå innebär en skatt på realinvesteringar, vilket direkt påverkar företagens kapitalkostnader. Skatt på ägarnivån – i Sverige kapitalinkomstskatt, förmögenhetsskatt och arvs- och gåvoskatt – påverkar hushållssparandets storlek och sammansättning och, om ekonomin inte har tillgång till utländskt kapital, företagens kapitalkostnader.</p>
<p>I en liten, helt öppen ekonomi rör sig kapital fritt ut ur och in i landet. I en sådan ekonomi är investeringarna inte beroende av det inhemska sparandet, eftersom även internationellt kapital investeras i landet. Om investeringsmöjligheterna är bättre utomlands flyter däremot kapital ut ur landet. På grund av detta påverkas inte räntan av det inhemska sparandet, den bestäms på den internationella kapitalmarknaden. I en liten, helt öppen ekonomi påverkas alltså inte investeringarna av förändringar i det inhemska sparandet.</p>
<p>Att ekonomin är liten innebär att den inte påverkar de internationella kapitalmarknaderna i tillräckligt stor utsträckning för att påverka den internationella räntenivån. I en stor ekonomi kan förändringar i det inhemska sparandet även påverka räntenivån på de internationella kapitalmarknaderna.</p>
<p>I en helt sluten ekonomi finns inga inslag av utländskt kapital i ekonomin. I en sådan ekonomi är sparande och investeringar lika stora. Om sparandet minskar leder detta till att räntorna stiger. Detta leder i sin tur till att kostnaden för investeringar ökar. Ökade kostnader innebär att investeringarna minskar, vilket påverkar den ekonomiska tillväxten negativt. I en sluten ekonomi påverkar alltså förändringar i inhemskt sparande investeringarna.</p>
<p>En ekonomi kan också vara delvis sluten genom att kapitalmarknaderna inte är tillräckligt utbyggda, vilket kan få till följd att alla inte har tillgång till de internationella kapitalmarknaderna. Dessa är då hänvisade till inhemskt kapital för investeringar och beroende av inhemskt sparande för investeringar, men berörs ändå av det internationella kravet på kapitalavkastning.</p>
<p>Resonemanget visar hur en skatt på förmögenheter påverkar det enskilda sparandet. Effekterna på investeringarna beror dock på hur öppen ekonomin är. Som nämndes ovan kommer ett minskat sparande att slå igenom på investeringarna i en sluten ekonomi, medan de inte påverkar investeringarna i en helt öppen ekonomi. 15.2 Förskjutning till institutionellt sparande</p>
<p>Förmögenhetsskatten påverkar individernas, men inte det institutionella sparandet, eftersom förmögenhetsskatten betalas av individer. Detta innebär att en stor del av det inhemska sparandet inte utgör underlag för förmögenhetsskatten, vilket kan få till följd att sparandet förskjuts från individuellt till institutionellt sparande.</p>
<p>Om svenska individer betalar mer i kapitalskatt än utländska är en möjlig följd av detta att en allt större del av de svenska företagen kommer att ägas från utlandet. I förlängningen finns det risk att viktiga funktioner som ledning och forskning och utveckling flyttar utanför Sveriges gränser.</p>
<p>Även detta resonemang är beroende av om ekonomin är sluten eller liten och öppen. I en liten, helt öppen ekonomi är avkastningskravet före skatt, bruttoavkastningen, bestämd internationellt. Investerarna placerar i de objekt som ger högst avkastning, men beskattas i sina respektive hemländer enligt de lagar som gäller där. Avkastningen efter skatt, nettoavkastningen, bestäms av både bruttoavkastningen och det skattesystem som finns i respektive land. Det är dock bruttoavkastningen som bestämmer var investerarna placerar sina tillgångar. I en liten, öppen ekonomi har alltså kapitalbeskattningen på ägarnivå ingen betydelse för företagens kapitalkostnader och har därför ingen effekt på investeringsnivån. Däremot påverkar beskattningen på företagsnivå bruttoavkastningen och följaktligen även investeringarna.</p>
<p>I en sluten ekonomi är det däremot ingen skillnad på vilken nivå – företags- eller ägarnivå – skatten tas ut. En skatt på förmögenheter minskar både sparande och investeringar.</p>
<p>De utländska direktinvesteringarna ökade i Sverige under 1990talet. Det rör sig både om förvärv av företag och om fusioner, där bolagets huvudkontor ofta förlagts till utlandet. Antalet sysselsatta i utlandsägda företag har ökat betydligt, liksom det utländska ägandet på Stockholmsbörsen. I jämförelse med andra OECD-länder har Sverige haft ett stort nettoinflöde av direktinvesteringar. Andelen förvärv har varit relativt stort i förhållande till nyetableringarna, särskilt vad gäller antalet sysselsatta. Förenklat kan sägas att det finns två uppfattningar om orsaken till detta och vad effekterna blir.</p>
<p>En åsiktsriktning menar att orsaken till det ökade utländska ägandet är ett dåligt ägarklimat i Sverige – där förmögenhetsskatten är en del. Detta får negativa samhällekonomiska konsekvenser för Sverige som helhet. Det ogynnsamma ägarklimatet bidrar till att individuellt ägande missgynnas i förhållande till utländskt och institutionellt ägande. Den förda politiken har låst in kapitalet i stora, redan etablerade företag, vilket missgynnar småföretag och medelstora företag och försvårar för dessa att växa. Om företagens huvudkontor flyttar utomlands är det enligt detta synsätt allvarligt, eftersom just huvudkontoren har positiva externa effekter som höjer hela Sveriges tillväxtpotential.</p>
<p>En annan åsiktsriktning menar att det ökade utländska ägandet är en naturlig följd av avregleringarna som skedde under 1980- och 1990-talen, och en del av en internationell fusionsvåg under 1990talet. Direktinvesteringarna medför en kunskapsöverföring som även kommer de svenska företagen tillgodo i form av ökad faktorproduktivitet. Det är tveksamt om det är något att oroa sig för om huvudkontoren flyttar utomlands, däremot är det inte bra om forsknings- och utvecklingsverksamheten flyttar utomlands.</p>
<p>Om ett utökat utländskt ägande leder till att viktiga funktioner och arbeten flyttar utomlands eller inte, beror på vilka motiv som ligger till grund för investeringsbesluten. Agerar företagen efter ekonomiska kriterier och lägger produktion, utveckling o.dyl. där de kan förvänta sig hög produktivitet, ska det inte ha någon betydelse från vilket land individen, eller institutionen, är ifrån. 15.3 Kapitalflykt</p>
<p>Förmögenhetsskatten innebär att det finns incitament att placera kapital i tillgångar som inte utgör underlag för förmögenhetsskatten. Detta kan göras på laglig väg, men också genom att olagligt dölja sina tillgångar för att undgå skatt. En del av dessa tillgångar är placerade i utlandet och rapporteras inte till Skatteverket.</p>
<p>Hur mycket kapital som finns i utlandet på detta sätt är osäkert. Skatteverket beräknar restposten i finansräkenskaperna till cirka 250 miljarder kronor, men påtalar också att detta sannolikt är en låg uppskattning av skattefelet.</p>
<p>Om förmögenhetsskatten avskaffas är det möjligt att svenskar med oredovisade tillgångar i utlandet flyttar tillbaka kapitalet till Sverige och att förmögna personer flyttar (tillbaka) till Sverige. Förmögenhetsskatten är dock inte den enda skatten på kapital i Sverige. Även andra skatter skapar incitament för att undanhålla tillgångar i utlandet från beskattning, under förutsättning att kapitalinkomstskatten är lägre i landet där tillgångarna finns. En avskaffad förmögenhetsskatt behöver alltså inte leda till att kapital som göms i utlandet flyttar tillbaka till Sverige. För att minska incitamenten att gömma undan kapital utomlands kan krävas att även andra skatter på kapital sänks eller helt avskaffas. Detta kan dock komma att leda till andra, mindre önskvärda konsekvenser. En sänkt skatt på kapitalinkomster leder till ännu större olikformighet mellan inkomst från arbete och inkomst från kapital än vad som är fallet i dag. Detta kan leda till improduktiv skatteplanering inom Sverige, där människor försöker omvandla inkomster från arbete till inkomst från kapital.</p>
<p>Effekten av en avskaffad förmögenhetsskatt för att föra tillbaka undangömt kapital från utlandet ska alltså inte överskattas. För att få en mer påtaglig effekt behöver dessutom ett avskaffande sannolikt kombineras med en allmän skatteamnesti.</p>
<p>Att kapital i utlandet olagligt döljs för Skatteverket är negativt av flera orsaker, bland annat minskar skatteintäkterna och skattemoralen urholkas. Bara detta är tillräckliga skäl för att ta problemet på stort allvar. Vilken effekt detta har på investeringar och ekonomisk tillväxt beror dock återigen på om ekonomin är sluten eller liten och öppen.</p>
<p>I en liten, öppen ekonomi bestäms som beskrivits tidigare investeringarna av hur stor den förväntade bruttoavkastningen är, vilken bestäms internationellt. Kapital som göms undan för att undgå skatt kan ersättas av internationellt kapital. Det har alltså ingen betydelse för de sammanlagda investeringarna.</p>
<p>I en sluten ekonomi är det däremot av betydelse om tillgångar göms undan utomlands för att undgå skatt. I detta fall minskar det kapital som finns tillgängligt för investeringar, som följaktligen minskar och påverkar tillväxten negativt. 15.4 En olikformig beskattning leder till att investeringarna snedvrids</p>
<p>Det är inte alla tillgångar som utgör underlag för förmögenhetsskatten i Sverige, och de tillgångar som utgör underlag värderas inte på samma sätt, så tas t.ex. bankmedel upp till hela sitt värde medan aktier registrerade på Stockholmsbörsens A-lista tas upp till 80 procent av sitt värde.</p>
<p>Om beskattningen av olika tillgångar inte är densamma kommer tillgångar som inte utgör underlag för skatt eller är lågt värderade att ha ett försteg framför tillgångar som är högt värderade. Investeringarna kommer att bli beroende inte bara av vilken avkastning de förväntas ge, utan också av hur de beskattas, eftersom samma individ då kan välja mellan olika skatteregler. Investeringarna snedvrids därför på ett sätt som inte är samhällsekonomiskt effektivt. Det är sannolikt inte möjligt att göra alla tillgångar till underlag för förmögenhetsskatten. Det viktiga är dock att de samhällsekonomiskt betydelsefulla tillgångarna beskattas för att minimera snedvridningarna.</p>
<p>Ett exempel kan visa vilken effekt en olikformig beskattning får. En ensamstående person utan skulder ska placera fem miljoner kronor. Om personen sätter in pengarna på banken värderas de till hela sitt värde, dvs. fem miljoner kronor vid förmögenhetsbeskattningen. Förmögenhetsskatten blir i detta fall 52 500 kronor. Köper personen i stället aktier registrerade på Stockholmsbörsens A-lista värderas de till åttio procent av sitt värde, dvs. fyra miljoner kronor. Förmögenhetsskatten blir i detta fall 37 500 kronor. Om personen i stället köper aktier noterade på Stockholmsbörsens Olista räknas de inte in i underlaget för förmögenhetsskatten och personen behöver inte betala någon förmögenhetsskatt alls.</p>
<p>För att personen ska investera i A-aktier i stället för O-aktier krävs alltså att bruttoavkastningen (både utdelning och kursutveckling) är högre för A-aktien än för O-aktien. Detta leder till att personer av skatteskäl kan välja placeringar som utan skatt ger en sämre avkastning. Detta är inte samhällsekonomiskt effektivt. Med likformig beskattning får i stället tillgångarna konkurrera på lika villkor. Detta får till följd att den samhällsekonomiskt mest produktiva investeringen också ger den privatekonomiskt högsta avkastningen.</p>
<p>En olikformig beskattning riskerar också att leda till inlåsningseffekter, eftersom det blir oförmånligt att avyttra förmögenhetsskattemässigt gynnade tillgångar.</p>
<p>Det ovan nämnda innebär att om förmögenhetsskatten har negativa effekter på den ekonomiska tillväxten, beror detta till största delen på att inte alla tillgångar beskattas och att de tillgångar som beskattas inte värderas lika. Med andra ord att skatten är olikformig, vilket snedvrider investeringarna. 15.5 Sammanfattning och slutsatser</p>
<p>Förmögenhetsskatten kan påverka den ekonomiska tillväxten på olika sätt. Eftersom skatten tas ut på ackumulerat sparande minskar den sannolikt det inhemska sparandet i samhället. Sparandet mins- (5 000 0001 500 000) x 0,015 = 52 500. kar dels på grund av att nettoavkastningen minskar, dels på grund av att skatten ger incitament till att gömma undan kapital i utlandet, skattefusk.</p>
<p>För att påverka den ekonomiska tillväxten måste dock ett förändrat sparande också påverka investeringarna. Om det gör detta eller inte beror till stor del på hur kapitalmarknaderna fungerar och hur internationaliserad ekonomin är. I en sluten ekonomi, som inte har tillgång till utländskt kapital, är investeringarna beroende av inhemskt sparande. I en sådan ekonomi påverkar ett förändrat sparande investeringar och ekonomisk tillväxt.</p>
<p>En liten, öppen ekonomi har tillgång till internationella kapitalmarknader. I en sådan ekonomi är inte investeringarna på samma sätt beroende av det inhemska sparandet, vilket får till följd att ett förändrat inhemskt sparande inte påverkar investeringarna och den ekonomiska tillväxten.</p>
<p>Sverige är en av de mest internationellt beroende ekonomierna i världen. Kapitalmarknaden är väl utvecklad och integrerad med de internationella kapitalmarknaderna. Det är därför rimligt att det är beskrivningen av en liten, öppen ekonomi som är mest relevant för Sveriges del.</p>
<p>Eftersom det inhemska sparandet inte är den avgörande faktorn för investeringarna i en liten, öppen ekonomi går det inte heller att säga att förmögenhetsskatten minskar den ekonomiska tillväxten på grund av att den minskar sparandet i Sverige, eller att kapital göms undan i utlandet för att undgå beskattning (även om detta har andra negativa konsekvenser). Internationellt kapital kan fylla upp detta.</p>
<p>Däremot kan förmögenhetsskatten påverka den ekonomiska tillväxten genom att investeringarna snedvrids på grund av skatten. En olikformig beskattning leder till att investeringarna inte går till de samhällsekonomiskt mest lönsamma investeringarna, eftersom skatten påverkar nettoavkastningen. För att minska detta problem kan därför basen för förmögenhetsskatten breddas och tillgångarna värderas likformigt. I nästa kapitel redogörs för möjligheten att bredda basen och göra värderingen av tillgångar i förmögenhetsskatten likformig.</p>
<h2>16 Likformig beskattning och möjligheterna att bredda basen</h2>
<p>16.1 Vårt uppdrag</p>
<p>Vi ska göra en generell översyn av förmögenhetsskatten med utgångspunkten att tillgångar så långt möjligt ska behandlas likformigt i fråga om skatteplikt och värdering. Dessutom ska vi särskilt beakta de fördelningspolitiska aspekterna. Ett övergripande mål för arbetet ska vara att söka åstadkomma ett regelsystem för förmögenhetsbeskattningen som är både enkelt och rättvist.</p>
<p>Ordvalet att tillgångar ”så långt möjligt” ska behandlas likformigt kan i och för sig anses indikera att vissa undantag, dvs. olikformigheter, bör behållas eftersom det i vissa fall finns intressen som är starkare än intresset att beskattningen ska vara likformig. Vi börjar hur som helst med att belysa begreppet likformigt och varför likformighet anses vara bra. Därefter redovisar vi skillnader i nuvarande skatteplikt och värdering (avsnitt 16.3).</p>
<p>I avsnitt 16.4 och 16.5 tar vi upp Skattebasutredningens betänkande Våra skatter  (SOU 2002:47). Därefter diskuterar vi vilka av nuvarande olikformigheter som gör mest skada i syfte att klargöra till vilka tillgångar skattebasen i första hand bör breddas. I avsnitten 16.7–16.9 behandlar vi skattefriheten för företagstillgångar och pensionskapital samt nuvarande värdering av privatbostadsrätter. Våra överväganden och förslag i dessa delar finns i avsnitten 16.7.6, 16.8.5 och 16.9.6. Slutligen behandlar vi två frågor som pekas ut särskilt i våra direktiv, nämligen beskattningen av marknadsnoterade aktier och skattebefrielsen för huvuddelägares aktier (avsnitten 16.10 och 16.11). Våra överväganden och förslag i dessa två frågor finns i avsnitten 16.10.8 och 16.10.9 samt 16.11.7– 16.11.10. 16.2 Varför är likformig beskattning bra?</p>
<p>Vid utformningen av skatteregler anses likformighetsprincipen innebära att personer med samma faktiska inkomst ska betala samma skatt eller när det är fråga om förmögenhetsskatt att personer med samma faktiska förmögenhet ska betala samma förmögenhetsskatt. Personer med lika stora förmögenheter bör alltså betala lika mycket i förmögenhetsskatt. Vilka tillgångar förmögenheten fördelar sig på ska inte spela någon roll. Likformighetsprincipen behandlas även i avsnitt 5.2.</p>
<p>Principen om likformighet i beskattningen fick stort genomslag i 1990 års reformering av inkomstbeskattning. I förarbetena till reformen framhölls att olikformig beskattning ger upphov till samhällsekonomiska snedvridningar. Problemet var att personer och företag av skatteskäl lockades att välja alternativ som de annars inte skulle ha valt. Det fanns därför en risk för snedvridningar av investeringar m.m. Personer och företag valde helt enkelt det alternativ som var mest förmånligt från skattesynpunkt. Det framhölls också att olikformig beskattning ger upphov till orättvisor eftersom personer med samma egentliga inkomst betalar olika mycket i skatt. Dessutom visade studier att olikformigheterna i första hand utnyttjades av resursstarka personer genom skatteplanering. En ytterligare aspekt var att olikformigheter liksom komplicerade regler missgynnar personer som på grund av bristande information och kontakter eller av ekonomiska och moraliska skäl inte utnyttjar alla möjligheter till lägre skatt. Olikformig beskattning ansågs därför motverka den inkomstutjämning som skattesystemet skulle bidra till (SOU 1989:33 s. 56–58).</p>
<p>I kölvattnet av 1990 års skattereform gjordes ett försök att reformera förmögenhetsbeskattningen enligt samma principer, nämligen låga skattesatser och likformig beskattning. I departementspromemorian Reformerad förmögenhetsbeskattning anfördes att starka rättviseskäl talade för att personer med samma faktiska förmögenhet betalade lika stor förmögenhetsskatt. Även samhällsekonomiska effektivitetsskäl ansågs tala för en likformig beskattning så att valet mellan olika placeringar inte snedvrids av skatteeffekter. Det ansågs nämligen uppenbart att förmögenhetsskatten kunde påverka den enskildes placering av sin förmögenhet i olika tillgångar. Många skattskyldiga kunde enligt promemorian inom vida ramar välja hur stor skattepliktig förmögenhet de önskade redovisa (Ds 1990:91 s.50–52). Förslaget ledde dock inte till lagstiftning, vilket berodde på att kraftig kritik kom att riktas mot förslaget och då främst mot de mindre gynnsamma värderingsreglerna för företagstillgångar (prop. 1990/91:168).</p>
<p>I förarbetena till nuvarande lag om förmögenhetsskatt uttalade regeringen att som huvudregel bör all egendom vara skattepliktig Med andra ord likformighet i fråga om skatteplikt. När det gällde värderingen ansåg regeringen att rättviseskäl och samhällsekonomiska effektivitetsskäl talade för att samtliga skattepliktiga tillgångar borde värderas efter samma princip. Dessutom borde tillgångar och skulder så långt möjligt behandlas likformigt. I vissa fall fanns det dock tungt vägande skäl för att göra avsteg från nämnda principer. I syfte att skapa goda villkor för expansion av små och medelstora företag och för etablering av nya företag ansåg regeringen t.ex. att kapital nedlagt i sådana företag, skulle vara skattefritt. Regeringen var medveten om att detta var en olikformighet som skulle innebära att två hushåll med lika stor nettoförmögenhet skulle komma att betala olika mycket i förmögenhetsskatt (prop. 1996/97:117 s. 47–51).</p>
<p>En sammanfattning av uttalandena i olika förarbeten leder till slutsatsen att likformighet är bra eftersom olikformighet är dåligt och olikformighet är dåligt av följande skäl,</p>
<p>• olikformighet leder till att skattereglerna snedvrider valet mellan olika placeringar/investeringar,</p>
<p>• olikformighet leder till att personer med samma faktiska förmögenhet betalar olika mycket i förmögenhetsskatt, s.k. horisontella orättvisor,</p>
<p>• olikformighet skapar utrymme för skatteplanering vilket tenderar att gynna resursstarka personer och missgynna andra. 16.3 Skillnader i skatteplikt och värdering</p>
<p>Förmögenhetsbeskattningen är inte likformig eftersom all förmögenhet inte är skattepliktig Det finns nämligen tillgångar som inte är skattepliktiga. Vidare finns det tillgångar som värderas på ett generösare sätt än andra. Syftet med det här avsnittet är att redogöra för skillnaderna i skatteplikt och värdering.</p>
<p>I lagen (1997:323) om statlig förmögenhetsskatt finns en uttömmande uppräkning över vilka tillgångar som är skattepliktiga. Tillgångar som inte omfattas av uppräkningen är skattefria. Skattepliktiga tillgångar ska värderas med hänsyn till förhållandena vid beskattningsårets utgång. Huvudregeln är att en tillgång ska tas upp till marknadsvärdet. Från denna regel finns dock undantag.</p>
<p>Tillgångar som inte är skattepliktiga</p>
<p>Genom uppräkningen av vilka tillgångar som är skattepliktiga framgår motsatsvis vilka tillgångar som är skattefria. Tillgångar som inte omfattas av uppräkningen är skattefria. Nedan räknas tillgångar som inte är skattepliktiga upp. Dessutom lämnas en kort redogörelse för skälet till skattefriheten.</p>
<p>Företagstillgångar är inte skattepliktiga med undantag för tillgångar som ingår i kapitalförvaltning. Motivet för skattefriheten är att skapa goda villkor för små och medelstora företag. Av samma skäl är aktier som är marknadsnoterade utan att vara inregistrerade vid börs, t.ex. aktier på Stockholmsbörsens O-lista, skattefria. För att inte familjeföretag ska avstå från att inregistrera sina aktier på Stockholmsbörsens A-lista, där aktierna är skattepliktiga, är huvuddelägares aktier undantagna från skatteplikt. En huvuddelägare är en aktieägare som vid tidpunkten för inregistreringen ägde 25 procent av rösterna i bolaget.</p>
<p>Onoterade optioner och terminer är undantagna från skatteplikt. Undantaget motiveras av att om skatteplikt gällde skulle t.ex. förpliktelsen i ett optionsavtal kunna dras av som skuld medan rättigheten innehas av någon vars skattepliktiga förmögenhet är lägre än fribeloppet. Syftet är alltså att motverka skatteplanering.</p>
<p>Pensionsförsäkringar och behållningar på pensionssparkonto ska inte tas upp till beskattning. Detta undantag från skatteplikt brukar i olika sammanhang förklaras med att pensionssparandet är en del av det sociala skyddsnätet. Av delvis samma skäl har rätt till livränta eller jämförbar utbetalning på grund av försäkring eller tidigare anställning undantagits från skatteplikt.</p>
<p>Livförsäkringar som enbart avser olycksfall eller dödsfall senast vid 70 års ålder och som inte är återköpsbara är inte skattepliktiga och skälet till det är att sådana försäkringar har ett mycket begränsat värde.</p>
<p>Rätt till underhållsbidrag är inte skattepliktigt.</p>
<p>Inre lösöre för personligt bruk, som t.ex. konst och antikviteter som ingår i hemmet är skattefria eftersom skatteplikt skulle innebära omfattande kontroll- och värderingsproblem. För att inte veteranbilar, dvs. bilar som är 30 år eller äldre, ska behandlas sämre än antikviteter i hemmet är sådana bilar inte heller skattepliktiga. Av kulturhistoriska skäl har vidare föremål som deponerats på museum eller liknande inrättning undantagits från skatteplikt.</p>
<p>Tillgångar som i praktiken är skattefria</p>
<p>Aktier som inte är marknadsnoterade är skattepliktiga. Värderingsreglerna innebär dock att onoterade aktier i praktiken blir skattefria. Vid värderingen ska nämligen tillgångar i bolaget endast beaktas i den omfattning som skulle ha gällt om tillgångarna hade innehafts direkt av aktieägaren. Om tillgången ingår i en rörelse hos bolaget anses detsamma gälla för delägaren. Eftersom företagstillgångar inte är skattepliktiga innebär det normalt att aktierna inte ges något värde vid förmögenhetsbeskattningen. Detsamma gäller för andelar i handelsbolag.</p>
<p>En tillgång som i vissa fall värderas generöst</p>
<p>Privatbostadsrätt ,  dvs. andel i privatbostadsföretag tas upp till ett värde som motsvarar medlemmarnas eller delägarnas andel i privatbostadsföretagets behållna förmögenhet. Till grund för beräkningen av privatbostadsföretagets behållna förmögenhet ligger taxeringsvärdet för företagets fastigheter samt företagets övriga tillgångar och skulder.</p>
<p>Värderingen av privatbostadsrätter leder många gånger till att privatbostadsrätter i storstädernas innerstadsområden ges värden som understiger marknadsvärdet. Orsaken är att taxeringsvärdet på privatbostadsföretagens fastigheter ligger till grund för värderingen och att marknadsvärdet på privatbostadsrätterna inte påverkar taxeringsvärdet för dessa fastigheter. Vid fastighetstaxeringen är det nämligen utan betydelse om ett hyreshus innehåller hyresbostäder eller bostäder upplåtna med bostadsrätt.</p>
<p>Värderingen av privatbostadsrätter kan därför sägas vara förmånligare än värderingen av småhus, som ska tas upp till taxeringsvärdet, vilket ska motsvara 75 procent av marknadsvärdet. 16.4 Skattebasutredningen</p>
<p>Skattebasutredningen överlämnade betänkandet Våra skatter i november 2002 (SOU 2002:47). I betänkandet kritiseras dagens förmögenhetsskatt. Kritiken riktar främst in sig på att beskattningen inte är likformig och de nackdelar som en olikformig beskattning för med sig. Med hänsyn till att vi ska göra en allmän översyn av förmögenhetsskatten där utgångspunkten ska vara att olika tillgångar så långt möjligt ska behandlas likformigt i fråga om skatteplikt och värdering finns det skäl att beröra Skattebasutredningens betänkande.</p>
<p>Skattebasutredningens övergripande uppgift var att lämna en samlad bedömning av hur den svenska skattestrukturen bör vara utformad i en värld med internationaliserade marknader för varor, tjänster och produktionsfaktorer samtidigt som de välfärdspolitiska ambitionerna bevaras på dagens nivå. Syftet med arbetet var att åstadkomma ett förbättrat underlag för framtida skattepolitiska prioriteringar. En huvuduppgift var att bedöma rörligheten hos underlagen för enskilda skatter (skattebaserna) och i vilket tidsperspektiv en ökad rörlighet kan uppkomma.</p>
<p>När det gäller skattebasen för förmögenhetsskatten anser utredningen att det är ett problem att det är förhållandevis lätt att gömma tillgångar utomlands. Det finns olika uppskattningar av de oredovisade tillgångar som den svenska allmänheten placerat utomlands. En grov uppskattning med ledning av den s.k. restposten i nationalräkenskaperna pekar mot att de samlade tillgångarna utomlands ökat med 200 miljarder sedan början av 1980-talet och att det i dagsläget rör sig om cirka 250 miljarder i utlandsplaceringar. Mörkertalet på det här området är dock förhållandevis stort. Riksskatteverket har hur som helst med utgångspunkt från nyssnämnda belopp beräknat bortfallet i förmögenhetsskatt till mellan 3,5 och 4 miljarder per år (s. 356–357).</p>
<p>Att gömma tillgångar utomlands är dock inte det enda sättet att undgå förmögenhetsskatt utan det är möjligt att genom inhemska transaktioner planera bort skatten. Skattebasutredningen anser att dagens utformning av skatten innebär stora horisontella orättvisor. Det betyder att skatten är godtycklig och orättvis mellan olika grupper av förmögna hushåll. Sannolikt finns det enligt utredningen ett mycket dåligt samband mellan förmögenheternas storlek och den skatt man betalar. För somliga tar skatten en tämligen stor del av förmögenhetens avkastning, medan för andra och kanske förmögnare hushåll blir skatten noll (s. 460–461).</p>
<p>Skattebasutredningen går så långt i sin kritik mot dagens förmögenhetsskatt att utredningen hävdar att skatten strider mot några av de viktiga grundprinciperna i vårt skattesystem. Som stöd för kritiken anför utredningen att skattebasen är smal, undantagen och nedsättningarna många, vilket skapar incitament till rent skattebetingade beslut hos hushåll och i företag, såväl legala som illegala. Dessutom är det ett omfattande och svårkontrollerat lagstiftningskomplex som tillsammans inbringar mindre än en procent av de totala skatteintäkterna (s. 461).</p>
<p>Skattebasutredningen synes dock anse att det är fördelningspolitiskt motiverat att beskatta förmögenhet eftersom utredningen framhåller att förmögenhetsskatten fyller en icke oväsentlig omfördelande funktion. Skatten har enligt utredningen en klart positiv vertikal fördelningseffekt, dvs. den minskar skillnaderna i inkomst mellan hushåll med stora förmögenheter och höga inkomster och hushåll med sämre ekonomi (s. 460 och 463).</p>
<p>Skattebasutredningens slutsats är att basen för skatten bör breddas till samtliga makroekonomiskt viktiga tillgångar. Om det skulle stöta på alltför svåra problem anser utredningen att skatten bör slopas helt. Förmögenhetsskattens brister och andra brister inom kapitalbeskattningen gör att Skattebasutredningen anser det välmotiverat att låta en parlamentariskt tillsatt kommitté se över hela kapitalbeskattningsområdet. Huvudmålen bör vara att med hjälp av bredare baser, lägre marginalbeskattning och förenklingar åstadkomma ett rationellare, robustare och mer rättvist skattesystem (s. 464).</p>
<p>Skattebasutredningens betänkande har varit ute på remiss. Ingen av remissinstanserna invänder mot skattebasutredningens analys av förmögenhetsskatten. Däremot finns det en del remissinstanser som anser att en breddning av basen inte är möjlig. Sveriges Lantbruksuniversitet, NUTEK, Företagarna och Lantbrukarnas Riksförbund anser att kapital nedlagt i små och medelstora företag bör vara skattefritt även i fortsättningen. Nästan alla remissinstanser anser dock att förmögenhetsskatten bör avskaffas; vissa dock bara om en breddning av basen inte visar sig möjlig. De remissinstanserna som skiljer sig från mängden är Pensionärernas Riksorganisation och LO som båda anser att förmögenhetsskatten är en viktig del av det svenska skattesystemet.</p>
<p>Skattebasutredningens betänkande bereds fortfarande inom Regeringskansliet. 16.5 Skattebasutredningen och vårt uppdrag</p>
<p>Våra direktiv nämner inte Skattebasutredningens uppdrag och säger inte heller något om kommittén bör beakta utredningens arbete. Det är ändå rimligt att vi beaktar kritiken och analyserna vid våra överväganden.</p>
<p>Enligt direktiven ska vi göra en generell översyn av förmögenhetsskatten där utgångspunkten ska vara att olika tillgångar så långt möjligt ska behandlas likformigt i fråga om skatteplikt och värdering. Förmögenhetsskatten är försedd med en hel del undantag och har därför en smal bas. Enda sättet att göra en sådan skatt mer likformig är att bredda basen genom att avskaffa en del eller merparten av undantagen. Att införa ytterligare undantag skulle ju bara öka olikformigheten och göra skatten mer orättvis eftersom det då skulle bli ännu lättare att planera bort skatten. Frågan om basen bör breddas finns alltså med i direktiven.</p>
<p>Direktivens krav på likformig beskattning och därmed bredare skattebas är dock ingalunda absolut. I direktiven sägs nämligen att ”olika tillgångar så långt det är möjligt skall behandlas likformigt”. Direktiven lämnar utrymme för att även i fortsättningen ha vissa undantag och därmed också för att ha kvar vissa olikformigheter. Vad som är aktuellt är alltså att väga principen om likformig beskattning mot andra intressen, som t.ex. intresset att skapa goda villkor för små och medelstora företag. I syfte att uppnå en mer likformig beskattning kommer vi i nästa avsnitt dra upp riktlinjerna för våra överväganden om möjligheterna att bredda skattebasen. 16.6 En bredare bas för förmögenhetsskatten</p>
<p>Eftersom flera tillgångar inte är skattepliktiga till förmögenhetsskatt är beskattningen inte likformig. Det gör att utrymmet för skatteplanering är förhållandevis stort, vilket i sin tur skapar horisontella orättvisor, dvs. att personer med lika stora förmögenheter betalar olika mycket i skatt.</p>
<p>Det bör dock framhållas att de skattefria tillgångarna bidrar med olika styrka till de negativa konsekvenserna av en olikformig beskattning. Aktier på Stockholmsbörsens O-lista är likvida och lämpar sig därför särskilt väl för skatteplanering. Skattefrihet för tillgångar som är lätta att omsätta, dvs. tillgångar med hög likviditet, driver nämligen på skatteplaneringen i störst utsträckning. Skattefrihet för aktier på O-listan är därför den skattefrihet som utan tvekan har störst effekt på skatteplaneringens omfattning. Bland de andra skattefria tillgångarna finns det ingen tillgång som har tillnärmelsevis lika hög likviditet. Den som placerar en del av sin förmögenhet i aktier på Stockholmsbörsens O-lista i syfte att planera bort förmögenhetsskatten kan lätt omsätta aktierna vid behov. Förutom att driva på skatteplaneringen leder skattefriheten för aktier på O-listan till att investeringar och placeringar snedvrids och att det uppstår horisontella orättvisor mellan olika aktieägare.</p>
<p>Skattebefrielsen för huvuddelägares aktier i bolag som är inregistrerade på Stockholmsbörsens A-lista är väldigt speciell eftersom befrielsen endast omfattar aktieägare som vid inregistreringen ägde 25 procent av rösterna. Det är knappast en skattefrihet som kan användas för skatteplanering. Inte desto mindre bidrar befrielsen till stora horisontella orättvisor mellan olika storägare.</p>
<p>När det gäller skattefriheten för företagstillgångar och onoterade aktier i rörelsedrivande bolag bör det noteras att det rör sig om tillgångar som inte är särskilt likvida, i varje fall inte i jämförelse med marknadsnoterade aktier. Friheten driver därför inte på skatteplaneringen i tillnärmelsevis lika hög utsträckning som skattefriheten för vissa marknadsnoterade aktier. Däremot bidrar skattefriheten för företagstillgångar till att investeringarna snedvrids och till horisontella orättvisor mellan olika skattskyldiga.</p>
<p>Skattefriheten för pensionskapital används sannolikt i viss utsträckning för att planera bort förmögenhetsskatt. Pensionskapitalet är dock låst och kan därför inte frigöras vid behov. Det går dock inte att bortse från att genom pensionssparande undgår kapital som kan uppgå till avsevärda belopp förmögenhetsskatt och skatteplikt för pensionskapital skulle därför bredda skattebasen rejält. Även här uppstår horisontella orättvisor mellan den som t.ex. sparar inför pensionen genom att betala av på huset i stället för att spara i pensionsförsäkringar. Dessutom snedvrider skattefriheten sparandet.</p>
<p>Ibland kan även en generös värdering i förhållande till andra tillgångar leda till negativa konsekvenser såsom horisontella orättvisor och skatteplanering. Nuvarande värdering av privatbostadsrätter leder i många fall till att privatbostadsrätter i storstadsområden ges värden som understiger marknadsvärdet. Här kan horisontella orättvisor uppstå mellan de som bor i bostadsrätt och de som bor i småhus. Den förmånliga värderingen kan dessutom användas för skatteplanering t.ex. genom att byta boendeform från småhus till privatbostadsrätt eller genom att placera pengar i privatbostadsrätter.</p>
<p>Syftet med det här inledande resonemanget har varit att försöka ge en bild av att alla olika fall av skattefrihet inte är lika viktiga från ett likformighetsperspektiv och att vissa är mindre viktiga, som t.ex. undantagen för underhållsbidrag och vissa livförsäkringar. Det handlar om att ringa in fall där skattefriheten i stor utsträckning bidrar till att nuvarande beskattning snedvrider valet mellan olika placeringar/investeringar samt leder till skatteplanering och horisontella orättvisor. Att bredda basen är inget självändamål utan det handlar om att korrigera olikformigheter som har stor betydelse för att nyss nämnda negativa konsekvenser uppkommer. Olikformigheter vars betydelse i det sammanhanget är mer eller mindre ringa bör därför lämnas därhän. Det nu sagda innebär att vi anser att en eventuell breddning av basen i första hand bör ta sikte på följande tillgångar, nämligen</p>
<p>• företagstillgångar, vilket skulle innebära att onoterade aktier, som i praktiken är skattefria inte längre skulle vara det,</p>
<p>• marknadsnoterade aktier som inte är inregistrerade vid börs (aktier på  O-listan),</p>
<p>• huvuddelägares aktier,</p>
<p>• pensionskapitalet, både tjänstepensionskapitalet och det privata pensionskapitalet,</p>
<p>• privatbostadsrätter, ändrad värdering i syfte att få en avsevärt bättre återspegling av privatbostadsrätternas marknadsvärde.</p>
<p>I våra direktiv är det endast skattefriheterna för aktier på O-listan och huvuddelägares aktier som nämns särskilt. När det gäller aktierna på O-listan är det gränsdragningen mot de skattepliktiga aktierna på A-listan som står i fokus och uppdraget är att analysera den nuvarande regleringen och överväga om kraven på likformig beskattning bättre kan tillgodoses genom en reglering av annat slag. I fråga om skattefriheten för huvuddelägares aktier ska vi göra en utvärdering av reglerna och i samband därmed överväga om ändamålet med bestämmelserna kan tillgodoses genom en reglering av annat slag.</p>
<p>För övriga undantag finns inga andra riktlinjer än utgångspunkten för den generella översynen av förmögenhetsskatten, nämligen att olika tillgångar så långt möjligt ska behandlas likformigt i fråga om skatteplikt och värdering.</p>
<p>Mot den nu angivna bakgrunden kommer vi i de närmast följande avsnitten att överväga möjligheterna att bredda basen genom att införa skatteplikt för företagstillgångar, pensionskapital, marknadsnoterade aktier som inte är inregistrerade vid börs, huvuddelägares aktier och genom att ändra värderingen för privatbostadsrätter. 16.7 Skattefriheten för företagstillgångar 16.7.1 Sammanfattning</p>
<p>Fortsatt skattefrihet är viktigt för de mindre företagens möjligheter att växa och vi anser därför att skattefriheten för företagstillgångar ska behållas. 16.7.2 Nuvarande regler</p>
<p>Enligt 3 § lagen (1997:323) om statlig förmögenhetsskatt SFL är tillgångar som ingår i rörelse inte skattepliktiga (företagstillgångar). Denna regel gör även att onoterade aktier i rörelsedrivande bolag och andelar i rörelsedrivande handelsbolag blir skattefria. Vid värderingen av sådana andelar ska nämligen enligt 14 § SFL tillgångar och skulder i bolagen beaktas i den omfattning som skulle ha gällt om de ägts direkt av delägaren. Om tillgången eller skulden ingår i en rörelse hos bolaget anses detsamma gälla för delägaren. Det innebär t.ex. att maskiner och andra inventarier, som ju hade varit skattefria om de ägts direkt av delägaren, inte beaktas vid värderingen av aktierna. Tillgångar som ingår i kapitalförvaltning är dock skattepliktiga, vilket innebär att skattepliktiga tillgångar som är hänförliga till kapitalförvaltning ska beaktas vid värderingen av onoterade aktier. 16.7.3 Bakgrund</p>
<p>Företagstillgångar kom relativt tidigt att omfattas av s.k. lättnadsregler, dvs. beskattas lindrigare än övrig förmögenhet. De första lättnadsreglerna infördes vid 1971 års taxering i samband med en allmän skärpning av kapitalbeskattningen (prop. 1970:71 s. 100 och f., bet. 1970:BevU41, rskr. 1970:231, SFS 1970:170).</p>
<p>Skattefrihet för företagstillgångar infördes i samband med att riksdagen hösten 1991 beslutade om en successiv avveckling av förmögenhetsskatten. Avvecklingen sköts dock först upp som ett led i den s.k. krisöverenskommelsen hösten 1992. Efter regeringsskiftet hösten 1994 beslutade sedan riksdagen att skatten skulle vara kvar i avvaktan på en översyn. I den propositionen som föregick beslutet uttalade regeringen att kapital i företag i stor utsträckning bör befrias från förmögenhetsskatt och att det särskilt gäller kapital i små och medelstora företag (prop. 1994/95:25, bet. 1994/95:FiU1, rskr. 1991/92:97, SFS 1991:1850 och 1851).</p>
<p>Våren 1997 beslutade riksdagen SFL. Genom beslutet kom skattefriheten för företagstillgångar att bestå (prop. 1996/97:117, bet. 1996/97:SkU20, rskr. 1996/97:252).</p>
<p>Företagstillgångar omfattades alltså från och med 1971 års taxering till och med 1991 års taxering av s.k. lättnadsregler. Sedan 1992 års taxering har företagstillgångar varit skattefria, dvs. tillgångarna har inte behövts ta upp till förmögenhetsbeskattning. 16.7.4 Något om beskattningen av näringsinkomster</p>
<p>Det är fysiska personer som betalar förmögenhetsskatt. Förvisso kan svenska föreningar och stiftelser vara skyldiga att betala förmögenhetsskatt men detta saknar betydelse för frågan om företagstillgångar ska vara skattepliktiga. Företag betalar alltså i princip inte förmögenhetsskatt. En skatteplikt för företagstillgångar skulle därför innebära att företagaren och inte företaget skulle få betala skatten. Det innebär att pengar för att betala skatten måste tas ut ur företaget. Det finns därför skäl att kort redogöra för skattebelastningen på medel som tas ut ur företag. I vissa delar bygger redogörelsen på olika avsnitt i Inkomstskatt, Lodin m.fl., 9:e u, 2003.</p>
<p>Enskilda näringsidkare</p>
<p>Näringsverksamhet kan bedrivas i olika former. En enskild näringsidkare driver normalt näringsverksamhet som enskild firma. Näringsverksamhet kan också bedrivas i handelsbolag eller aktiebolag. Beskattningen av fysiska personer som är delägare i handelsbolag stämmer i stora delar överens med vad som gäller för egenföretagare.</p>
<p>Vinst i näringsverksamhet som bedrivs som enskild firma beskattas dels som inkomst av kapital, dels som inkomst av näringsverksamhet. Som kapital beskattas den del av överskottet som kan anses utgöra avkastning på det kapital som egenföretagaren satsat i näringsverksamheten. Syftet med uppdelningen är att ge enskilda näringsidkare samma skattemässiga behandling som aktieägare. Att beskatta en del av vinsten som inkomst av kapital är dock frivilligt eftersom en sådan beskattning minskar underlaget för beräkning av pensionsgrundande inkomst.</p>
<p>Den del av vinsten som hänförs till inkomst av kapital beskattas med en skattesats på 30 procent. Den del som hänförs till inkomst av näringsinkomst beskattas med samma skattesatser som löneinkomster.</p>
<p>Aktiebolag</p>
<p>Vinst i aktiebolag beskattas med en skattesats på 28 procent. En vinst kan antingen delas ut till företagaren i hans egenskap av aktieägare eller betalas ut som lön till företagaren i hans egenskap av anställd.</p>
<p>Utdelning är inkomst av kapital och beskattas följaktligen med en skattesats på 30 procent hos aktieägaren. Avdrag får inte göras för medel som delas ut. Skattebelastningen på utdelad vinst är knappt 50 procent. Att vinst i ett aktiebolag först beskattas hos bolaget och sedan hos aktieägarna när den delas ut brukar benämnas dubbelbeskattning.</p>
<p>Lön är avdragsgill men till skillnad från utdelningar ska bolaget betala socialavgifter på lön. En företagare som tar ut lön från bolaget ska betala kommunal inkomstskatt på lönen och om lönen överstiger brytpunkten för statlig inkomstskatt; statlig inkomstskatt (20–25 procent) på överskjutande del av lönen.</p>
<p>En företagare kan dock inte välja fritt hur stor del av vinsten han vill ta ut som utdelning och hur stor del han vill ta ut som lön. Arbetsinkomster över brytpunkten för statlig inkomstskatt beskattas nämligen enligt en högre skattesats än kapitalinkomster. Det gör att skattebelastningen kan variera avsevärt mellan att ta ut företagets vinst som lön eller som utdelning. Företagare i fåmansföretag, dvs. onoterade företag där fyra eller färre fysiska personer äger mer än 50 procent av rösterna, skulle därför utan särskilda regler ha ett starkt incitament att avstå från lön och i stället dela ut en större del av vinsten. Det finns därför särskilda regler som begränsar hur stor del av vinsten som skattemässigt kan godkännas som utdelning – de s.k. 3:12 reglerna. För ägaren beräknas en övre gräns för normal kapitalavkastning. Utdelning utöver detta gränsbelopp beskattas som inkomst av tjänst och ska i princip träffas av samma skattebelastning som löneuttag.</p>
<p>Det finns dock inte bara begränsningar utan även lättnader. Det rör sig om lättnader i dubbelbeskattningen för onoterade företag. Reglerna, som finns i 43 kap inkomstskattelagen (1999:1229), innebär enkelt uttryckt att aktieägarna endast behöver ta upp en del av vinsten till beskattning.</p>
<p>Lättnaderna i dubbelbeskattningen för onoterade företag har tillämpats sedan 1998 års taxering. Den utredning som föregick reglerna – Företagsskatteutredningen – analyserade det lämpliga i att införa en selektiv lättnad i dubbelbeskattningen och kom fram till följande. En lättnad som sänker kapitalkostnaden för investeringar i mindre företag innebär att sådana investeringar gynnas i förhållande till investeringar i stora företag. Något hållbart resonemang som visar att detta skulle vara samhällsekonomiskt lönsamt hade enligt utredningen inte gått att finna. I stället påpekade utredningen att traditionell marknadsekonomisk teori säger att alla verksamheter så långt som möjligt bör ges samma skattemässiga villkor. Utredningen konstaterade dock att ekonomisk teori inte ger en heltäckande bild av verkligheten, vilket innebär att man inte kan utesluta att särskilda lättnader för mindre företag skulle kunna ha positiva effekter. Även om utredningen i enlighet med sina direktiv presenterade en metod för en selektiv lättnad ifrågasatte utredningen om det förelåg rimligt goda skäl för att införa en selektiv lättnad för mindre företag (SOU 1996:119 s. 75–81).</p>
<p>Regeringen delade dock inte utredningens bedömning utan ansåg att det fanns skäl att stimulera investeringar i små och medelstora företag. Regeringen ansåg att de skillnader i avkastningskrav som finns mellan små eller medelstora företag och stora företag borde reduceras genom lättnader i dubbelbeskattningen för mindre företag i syfte att förbättra de mindre företagens tillväxtmöjligheter (prop. 1996/97:45 s. 28–30).</p>
<p>Syftet med lättnaden i dubbelbeskattningen för onoterade företag är att främja investeringar i mindre företag genom att kompensera dem för den högre kapitalkostnad som de kan antas ha i förhållande till större företag. Bolag vars aktier är marknadsnoterade har bättre tillgång till kapitalmarknaden än bolag där aktierna är onoterade och har därmed en lägre kapitalkostnad. Detta är skälet till att endast onoterade aktier omfattas av lättnaden (prop. 1996/97:45 s. 31–32). 16.7.5 Tidigare överväganden</p>
<p>I kölvattnet av 1990 års skattereform gjordes ett försök att reformera förmögenhetsbeskattningen enligt samma principer, dvs. likformig beskattning och låga skattesatser. Den särskilda lättnadsregeln för företagstillgångar ansågs bidra till bristande likformighet och förhindra en samhällsekonomiskt effektiv fördelning av kapital mellan olika användningsområden och olika ägare. Det föreslogs därför att 75 procent av ett företags substansvärde skulle tas upp till beskattning. Effekterna av den skärpta värderingen skulle motverkas av lägre skattesatser (Reformerad förmögenhetsbeskattning Ds 1990:91 s. 56–62). Förslaget fick dock kraftig kritik och genomfördes därför aldrig (prop. 1990/91:168). Senare samma år efter regeringsskiftet, dvs. 1991, beslutades som redan nämnts om skattefrihet för företagstillgångar. 16.7.6 Bör företagstillgångar vara skattefria?</p>
<p>Vår bedömning:  Skattefriheten för företagstillgångar ska behållas och därmed också skattefriheten för onoterade aktier i rörelsedrivande företag.</p>
<p>En skatteplikt för företagstillgångar skulle tvinga företagaren att ta ut pengar ur företaget för att betala förmögenhetsskatten. Nuvarande skatteuttag gör att det i många fall skulle krävas relativt stora uttag för att täcka förmögenhetsskatten.</p>
<p>När skatteplikten för företagstillgångar slopades från och med 1992 års taxering anfördes som skäl att förmögenhetsskatten måste betalas med beskattade medel och att skattebelastning gör att det normalt krävs relativt stora uttag för att täcka förmögenhetsskatten. Detta hämmade enligt regeringen de mindre företagens investeringar och tillväxt (prop. 1991/92:60 s. 62).</p>
<p>Skattefrihet för företagstillgångar innebär att onoterade aktier i rörelsedrivande bolag också blir skattefria. Onoterade företag kan till skillnad från näringsverksamhet som bedrivs som enskild firma anskaffa riskkapital genom att emittera aktier. När det gäller onoterade företag är därför inte bara företagarens skattesituation intressant utan även skattesituationen för de som överväger att investera i bolaget.</p>
<p>För ett bolag som vill dra till sig kapital är det en klar fördel om bolagets aktier är marknadsnoterade. Likviditeten är nämligen högre i marknadsnoterade aktier än i onoterade. Vidare finns det allmänt sett en högre osäkerhet kring onoterade företag än noterade. Informationen om börsaktier är dessutom bättre. Sammantaget gör detta att risken och kravet på avkastning är högre för investeringar i onoterade företag än i noterade. Detta gör att onoterade företag får betala en högre kostnad för riskvilligt kapital än noterade företag. Skatteplikt för företagstillgångar och därmed indirekt för onoterade aktier skulle öka denna kostnad eftersom investerare som är skyldiga att betala förmögenhetskatt då skulle behöva beakta förmögenhetsskatten i sina investeringsbedömningar. Att införa skatteplikt för onoterade aktier skulle därför sannolikt påverka investeringarna i mindre företag negativt.</p>
<p>I förarbetena till SFL uttalade regeringen att en förmögenhetsskatt på aktier i stora företag kan ses som en skatt på sparande utan någon större inverkan på investeringarna i företagen. Med stora företag förstods i sammanhanget företag med tillgång till den organiserade kapitalmarknaden med starka kopplingar till internationella förhållanden och där kurserna på företagets aktier bestäms på denna marknad, dvs. i princip företag vars aktier är marknadsnoterade. En förmögenhetsskatt på aktier i små eller medelstora företag, normalt onoterade, kan däremot påverka investeringarna i dessa företag. Regeringen ansåg därför att om man önskade skapa goda villkor för investeringar i små och medelstora företag fanns det skäl att behandla små eller medelstora företag och stora företag olika (prop. 1996/97:117 s. 49).</p>
<p>Vid inkomstbeskattningen beskattas utdelningar från onoterade företag respektive noterade företag olika med hänvisning till att kapitalkostnaden är högre för onoterade företag och att investeringar i sådana företag därför bör främjas genom lättnader i dubbelbeskattningen (se avsnitt 16.7.4). Det kan därför inte finnas någon motsättning i att av samma skäl behandla onoterade företag förmånligare än noterade företag vid förmögenhetsbeskattningen.</p>
<p>Utgångspunkten för nuvarande förmögenhetsbeskattning är dock att all egendom som huvudregel bör vara skattepliktig. Denna princip har det dock inte varit möjligt att följa i alla delar och avsteg har därför gjorts när tung vägande skäl funnits. Skattefriheten för företagstillgångar är ett exempel på detta. Detta motiverades i förarbetena till SFL med att förutsättningen för ett bibehållet välfärdssamhälle med fortsatta utvecklingsmöjligheter är en växande företagssektor som skapar nya arbetstillfällen. Det var därför enligt regeringen befogat att särbehandla kapital nedlagt i små eller medelstora företag (prop. 1996/97:117 s. 50–52).</p>
<p>En utgångspunkt för vårt uppdrag är vidare att olika tillgångar så långt möjligt ska behandlas likformigt i fråga om skatteplikt och värdering. Ordvalet ”så långt möjligt” kan dock anses indikera att vissa skattebefrielser behövs även i framtiden eftersom det i vissa fall finns intressen som är starkare än intresset av en likformig beskattning.</p>
<p>Vi anser att det fortfarande finns övervägande skäl för att företagstillgångar ska vara skattefria. Detta är viktigt för mindre företags möjligheter att växa. En skatteplikt för företagstillgångar och därmed också indirekt för onoterade rörelsedrivande företag skulle nämligen påverka investeringarna i mindre företag negativt och därmed också företagens tillväxt. Vi anser därför att skattefriheten för företagstillgångar bör behållas. 16.8 Skattefriheten för pensionskapital 16.8.1 Sammanfattning</p>
<p>Det finns ett allmänt intresse av ett långsiktigt pensionssparande som kompletterar socialförsäkringsskyddet. Vi anser att det intresset väger tyngre än intresset av att alla tillgångar så långt möjligt behandlas likformigt och anser därför att skattefriheten för pensionskapital ska behållas. 16.8.2 Nuvarande regler och bakgrund</p>
<p>Pensionsförsäkringar är undantagna från skatteplikt och har aldrig förmögenhetsbeskattats. Livförsäkringar blev skattepliktiga först från och med 1988 års taxering. Syftet var att motverka skatteplanering. Pensionsförsäkringar undantogs dock från skatteplikten utan uttrycklig motivering (prop. 1986/87:61 s. 32–34). Skatteplikten omfattade alltså endast kapitalförsäkringar.</p>
<p>Den 1 januari 1994 trädde reglerna om individuellt pensionssparande i kraft. Sparformen undantogs dock från förmögenhetsskatt. Någon motivering för skattefriheten lämnades inte, vilket inte var så märkligt eftersom det då redan hade beslutats att förmögenhetsskatten skulle avvecklas successivt (prop. 1992/93:187 s. 229). En avveckling som dock stoppades (prop. 1994/95:25, bet. 1994/95:FiU1, rskr. 1991/92:97, SFS:1850 och 1851).</p>
<p>Skatteplikten för livförsäkringar omfattade från början endast livförsäkringar som meddelats i Sverige men utsträcktes från och med 1996 års taxering till utländska livförsäkringar. Skälet var att sparande i utländska livförsäkringar ökat kraftigt. Skattefriheten för pensionsförsäkringar berördes inte i ärendet (prop. 1995/96:97 s. 14–16).</p>
<p>Inte heller i propositionen till nuvarande lag (1997:323) om statlig förmögenhetsskatt (SFL) diskuterades skattefriheten för pensionsförsäkringar och pensionssparkonton (prop. 1996/97:117 s. 62–63).</p>
<p>Att pensionsförsäkring och behållning på pensionssparkonto är undantagna från skatteplikt följer av 3 § första stycket 8 och 10 SFL.</p>
<p>Rätt till pension har heller aldrig förmögenhetsbeskattats. Arbetstagares rätt till s.k. tjänstepension har t.ex. aldrig beskattats. Att rätt till pension på grund av försäkring eller tidigare anställning är undantaget från skatteplikt följer av 3 § första stycket 9 SFL.</p>
<p>Arbetsgivares utfästelser om tjänstepension kan tryggas genom avsättning av medel till pensionsstiftelse enligt lagen (1967:531) om tryggande av pensionsstiftelse. Svenska stiftelser är med vissa undantag skyldiga att betala förmögenhetsskatt. Pensionsstiftelser enligt nyss nämnda lag är ett sådant undantag. Dessa stiftelser betalar inte förmögenhetsskatt, vilket följer av 6 § tredje stycket SFL. 16.8.3 Pensionskapitalet och inkomstbeskattningen</p>
<p>Reglerna om pensionsförsäkringar och pensionssparkonton</p>
<p>I inkomstskattelagen (1999:1229, IL) delas livförsäkringar in i pensionsförsäkringar och kapitalförsäkringar. För att en försäkring ska vara en pensionsförsäkring ska vissa kvalitativa villkor vara uppfyllda. Om en livförsäkring inte uppfyller de kvalitativa villkoren är den en kapitalförsäkring. Vilken kategori en försäkring hör till har betydelse för beskattningen. Premier för pensionsförsäkringar får dras av inom vissa beloppsmässiga begränsningar och utfallande belopp ska tas upp som intäkt, medan premier för kapitalförsäkringar normalt inte får dras av och utfallande belopp är skattefria.</p>
<p>Pensionsförsäkringar är antingen privata eller tjänstepensionsförsäkringar. För att en pensionsförsäkring ska vara en tjänstepensionsförsäkring krävs att den har samband med en tjänst, att en anställd är förmånstagare och att den försäkrades arbetsgivare har åtagit sig att betala premierna för försäkringen.</p>
<p>En pensionsförsäkring kan avse ålderspension, sjukpension eller efterlevandepension. Ålderspension får inte börja betalas ut innan den försäkrade fyllt 55 år. Om den försäkrade fått förtidspension eller det i annat fall föreligger särskilda skäl får utbetalningarna dock börja tidigare. Ålderspension får inte betalas ut under kortare tid än fem år, såvida inte utbetalningarna ska upphöra innan den försäkrade fyller 65 år då minimitiden är tre år.</p>
<p>Den som vill få del av det skattegynnade pensionssparandet behöver dock inte spara i pensionsförsäkringar utan kan i stället spara på ett pensionssparkonto. Med pensionssparkonto förstås ett sådant konto som avses i 1 kap. 2 § lagen (1993:931) om individuellt pensionssparande och som uppfyller vissa villkor i IL.</p>
<p>Beskattningsreglerna för pensionssparkonto är i stort desamma som för pensionsförsäkringar. Det innebär att insättningar på pensionssparkonto får dras av inom vissa beloppsmässiga begränsningar och att utbetalningar från kontot ska tas upp som intäkt.</p>
<p>Ett pensionssparkonto kan avse ålderspension eller efterlevandepension. Här gäller samma regler som för pensionsförsäkringar i fråga om när ålderspension tidigast kan betalas ut och under hur lång tid utbetalningarna minst måste pågå.</p>
<p>För både pensionsförsäkringar och pensionssparkonto gäller att utbetalningar inte får ske i förtid, dvs. om fråga är om ålderspension innan pensionsspararen fyllt 55 år. Från denna huvudregel finns dock några ganska snäva undantag. Förtida utbetalning, eller återköp som det heter i fråga om pensionsförsäkringar, får för det första ske om det tekniska återköpsvärdet respektive behållningen uppgår till högst 30 procent av prisbasbeloppet. Vidare får förtida utbetalning respektive återköp ske om det tekniska återköpsvärdet respektive kontobehållningen inte överstiger ett prisbasbelopp, premie inte betalts respektive insättning inte gjorts under den senaste tioårsperioden och sparandet inte är förenat med ett oåterkalleligt förmånstagarförordnande. Samtliga tre förutsättningar måste vara uppfyllda. I andra fall än de två nämnda får skattemyndigheten om det föreligger synnerliga skäl medge att sparandet tas i anspråk i förtid. Dispensprövningen är restriktiv.</p>
<p>Vidare finns restriktioner när det gäller möjligheterna att överlåta pensionsförsäkringar och pensionssparkonton. Huvudregeln är att överlåtelse inte får ske. Överlåtelse får dock ske på grund av utmätning, ackord eller konkurs samt genom bodelning. En pensionsförsäkring får dessutom överlåtas till följd av ändring av anställningsförhållanden, förutsatt att försäkringen före eller efter överlåtelsen är en tjänstepensionsförsäkring. Vidare får pensionsförsäkringar och pensionssparkonton inte belånas eller pantsättas.</p>
<p>Ett pensionsförsäkringsavtal respektive ett pensionssparavtal måste innehålla de restriktioner som nu redogjorts för annars är det helt enkelt inget pensionsförsäkringsavtal respektive pensionssparavtal och de särskilda beskattningsreglerna för pensionssparande gäller då inte.</p>
<p>Restriktionerna kring pensionssparandet och reglerna om när t.ex. ålderspension tidigast får börja betalas gör att det skattegynnade pensionssparandet brukar beskrivas som ett långsiktigt och bundet sparande. Sparandet är bundet eftersom spararna inte kan komma åt sparmedlen i förtid. De skattemässiga fördelarna är anledningen till att sparandet är bundet.</p>
<p>Olika tjänstepensionsmodeller</p>
<p>Pensionskapitalet kan delas in i en privat del och en del som avser tjänstepensioner. Det privata pensionskapitalet utgörs av sparandet i privata pensionsförsäkringar och på pensionssparkonton. Tjänstepensionskapitalet är det kapital som satts av för att trygga arbetstagares tjänstepensioner. Tjänstepensionen är ett komplement till den allmänna pensionen och grundar sig på en utfästelse från arbetsgivaren. Omkring 90 procent av arbetstagarna i Sverige omfattas av kollektivavtal på området.</p>
<p>Den traditionella modellen för tjänstepensioner är att arbetsgivaren utfäster en förmån av en viss storlek, vanligen relaterad till lön och kravet på ett visst antal tjänsteår för hel pension. En pension som bestäms på detta sätt kallas förmånsbestämd. Arbetsgivaren har sedan att göra de premieinbetalningar eller andra avsättningar som krävs för att utfästelsen ska kunna fullgöras. I denna modell är premiens eller avsättningens storlek en osäkerhetsfaktor för arbetsgivaren (Ds 2003:65 s. 62–63).</p>
<p>Premiebestämda (avgiftsbestämda) pensioner kännetecknas av att arbetsgivaren utfäster sig att betala en premie av en viss storlek, ofta en viss procent av den anställdes lön, till exempelvis ett försäkringsföretag. Oftast får arbetstagaren själv välja placeringsalternativ. Förmånens storlek beror enligt denna modell på avkastningen på tilldelade medel. I detta fall är det således förmånens storlek som är osäker för arbetstagaren (Ds 2003:65 s. 62–63).</p>
<p>De största tjänstepensionsavtalen</p>
<p>Traditionellt har tjänstepensionerna enligt de stora tjänstepensionsavtalen i Sverige varit förmånsbestämda. Utvecklingen har dock på senare år gått i riktning mot premiebestämda lösningar. Genom ITP-planen/ITPK för privattjänstemännen och PA-91/Kåpan för statstjänstemän infördes premiebestämd pension som ett komplement till den förmånsbestämda pensionen. Tjänstepensionerna enligt nuvarande Avtalspension SAF-LO är däremot helt premiebestämda. Även pension enligt det nya avtalet för statstjänstemän, PA -03, är premiebestämd, men innehåller också förmånsbestämda komponenter för inkomstdelar över 7,5 basbelopp. En liknande lösning föreligger enligt PFA (kommunalanställda). Förhandlingar pågår även avseende ITP-planen/ITPK. (Ds 2003:65 s. 63).</p>
<p>Oavsett dessa förändringar kommer de gamla, helt eller delvis förmånsbestämda, pensionsavtalen att finnas kvar under lång tid (Ds 2003:65 s. 63).</p>
<p>Avkastningsskatt på pensionsmedel</p>
<p>Bestämmelser om avkastningsskatt på pensionsmedel finns i lagen (1990:661) om avkastningsskatt på pensionsmedel. Skatten omfattar inte bara sparande i pensionsförsäkringar – privata pensionsförsäkringar och tjänstepensionsförsäkringar – och sparande på pensionssparkonto utan även medel som satts av för att trygga arbetsgivares pensionsutfästelser genom avsättning till pensionsstiftelse eller i arbetsgivarens balansräkning. Dessutom omfattar avkastningsskatten även sparande i kapitalförsäkringar, dvs. livförsäkringar som inte är pensionsförsäkringar.</p>
<p>Avkastningsskatten tas ut på ett schablonmässigt beräknat kapitalunderlag. Kapitalunderlaget utgörs i princip av värdet på samtliga tillgångar i livförsäkringsföretag och pensionsstiftelser. För arbetsgivare som tryggat pensionsutfästelser genom avsättning i balansräkningen utgör värdet på avsättningsbeloppet kapitalunderlag. För innehavare av pensionssparkonto är behållning på kontot kapitalunderlag. Kapitalunderlaget multipliceras med den genomsnittliga statslåneräntan för kalenderåret närmast före ingången av beskattningsåret, vilket ger skatteunderlaget. Skatten är 15 procent av skatteunderlaget för pensionskapital och 30 procent av nio tiondelar av skatteunderlaget för kapitalförsäkringar.</p>
<p>Före 1990 års skattereform beskattades inte avkastningen på pensionskapital. Avkastningsskatten infördes för att göra beskattningen av direkt sparande och sparande i försäkringar mer neutral. Efter skattereformen beskattas direkt sparande med en proportionell statlig skatt på 30 procent Utifrån principen om neutral beskattning borde därför även avkastningsskatten ha en skattesats på 30 procent. För att stimulera sparandet beslöts dock att skattesatsen på pensionskapital skulle vara lägre. Även det faktum att pensionssparandet är långsiktigt och bundet talade för en lägre skattestas för pensionskapital (prop. 1989/90:110 s. 490).</p>
<p>Fördelar vid inkomstbeskattningen</p>
<p>Fördelarna vid inkomstbeskattningen består dels av en inkomstutjämning om den försäkrade har en högre marginalskatt vid premie eller insättningstillfället än vid beskattningstidpunkten, dvs. när pensionen betalas ut, dels av en lindrigare beskattning av den årliga avkastningen på pensionssparandet jämfört med skatten på avkastning på annat sparande.</p>
<p>Motivet för att skattemässigt gynna pensionssparande är ett allmänt intresse av ett långsiktigt pensionssparande som kompletterar socialförsäkringsskyddet. 16.8.4 Tidigare överväganden</p>
<p>I kölvattnet av 1990 års skattereform gjordes ett försöka att bredda skattebasen för förmögenhetsskatten. Förslaget presenterades i departementspromemorian Reformerad förmögenhetsbeskattning (Ds 1990:91). Principen var bredare bas och lägre skattesats. Pensionskapitalet lämnades dock utanför den föreslagna breddningen av skattebasen. Detta motiverades med att pensionsförsäkringar i stor utsträckning är en del av det sociala skyddsnätet i samband med dödsfall, sjukdom och ålderdom. Det ansågs vidare inte motiverat att avskilja den ”överkonsumtion” i fråga om försäkringsskydd som eventuellt kan förekomma genom privata pensionsförsäkringar (Ds 1990:91 s. 74).</p>
<p>Promemorians förslag om bredare bas och lägre skattsats fick kraftig kritik och genomfördes aldrig (prop. 1990/91:168).</p>
<p>I departementspromemorian Ny förmögenhetsskattelagstiftning (Ds 1996:42), som föregick propositionen till SFL, prövades skattefriheten för pensionskapital. Skattefriheten ansågs tveksam från neutralitets- och likformighetssynpunkt. Det fanns dock enligt promemorian principiella skäl mot att beskatta pensionskapitalet. Skatteplikt för kapitalförsäkringar infördes för att motverka skatteplanering. Syftet med att pensionsspara är i flertalet fall inte skatteplanering, åtminstone inte i förhållande till förmögenhetsskatten. Det kunde därför inte anses motiverat att skilja av den ”överkonsumtion” i försäkringsskydd som eventuellt kan förekomma i t.ex. privata pensionsförsäkringar och förmögenhetsbeskatta den del av sparandet som kan anses utgöra ”överkonsumtion”. Ett annat argument som fördes fram mot att förmögenhetsbeskatta pensionskapital var de mer eller mindre obefintliga möjligheterna att frigöra kapitalet i förtid (Ds 1996:42 s. 59–60).</p>
<p>I propositionen Ny förmögenhetsskattelagstiftning (prop. 1996/97:117) berördes inte övervägandena i promemorian om skattefriheten för pensionskapital; där anfördes över huvud taget inga skäl till varför skattefriheten borde bestå (prop. 1996/97:117 s. 62–63). 16.8.5 Bör pensionskapitalet vara skattefritt?</p>
<p>Vår bedömning:  Pensionskapital ska även i fortsättningen vara undantaget från skatteplikt.</p>
<p>Pensionssparandet har en skattemässigt gynnad ställning vid inkomstbeskattningen som motiverats av ett allmänt intresse av ett långsiktigt pensionssparande som kompletterar socialförsäkringsskyddet. Skattefriheten för pensionskapital vid förmögenhetsbeskattningen har aldrig uttryckligen motiverats men det är ändå rimligt att anta att motivet för skattefriheten är detsamma som i fråga om inkomstbeskattningen.</p>
<p>Sparandet i pensionsförsäkringar och på pensionssparkonton är bundet, dvs. medlen kan inte tas ut i förtid. Dessutom får pensionsförsäkringar och behållningen på ett pensionssparkonto varken belånas eller pantsättas. Dessa restriktioner är i och för sig en följd av pensionssparandets fördelar vid inkomstbeskattningen men det bör ändå påpekas att det kan vara problematiskt att förmögenhetsbeskatta tillgångar vars avkastning inte kan användas för att betala skatten och som inte heller kan belånas för att betala skatten.</p>
<p>Vi anser att det skäl som ligger till grund för att pensionssparandet gynnas vid inkomstbeskattningen även är giltigt i fråga om förmögenhetsbeskattningen. Om de skattemässiga förutsättningar för pensionssparandet ska ändras bör det ske genom ett samlat grepp där både inkomst- och förmögenhetsbeskattningen behandlas. Att enbart slopa fördelarna vid förmögenhetsbeskattningen är inte lämpligt utan ett sådant ställningstagande bör föregås av överväganden om det rent allmänt fortfarande finns skäl att gynna pensionssparandet skattemässigt.</p>
<p>Med hänsyn till det ovan sagda och till att skälet för att skattebefria pensionskapitalet väger tyngre än intresset av att tillgångar så långt möjligt behandlas likformigt i fråga om skatteplikt anser vi att pensionskapitalet även fortsättningsvis bör vara undantaget från skatteplikt. 16.9 Värderingen av privatbostadsrätter 16.9.1 Sammanfattning</p>
<p>Vi anser att det saknas förutsättningar för att införa en värderingsregel för privatbostadsrätter som på ett bättre sätt än nuvarande regel skulle återspegla privatbostadsrätterna marknadsvärde och anser därför att nuvarande värderingsregel ska vara kvar. 16.9.2 Nuvarande regler</p>
<p>En privatbostadsrätt är enligt skattelagstiftningen en andel i ett privatbostadsföretag, om den till andelen knutna bostaden är en privatbostad. Med privatbostadsföretag avses en svensk ekonomisk förening eller ett svenskt aktiebolag vars verksamhet till klart övervägande del består i att åt sina medlemmar eller delägare tillhandahålla privatbostäder i byggnader som ägs av föreningen eller bolaget. Definitionerna av privatbostadsföretag och privatbostadsrätt finns i 2 kap. 17 och 18 §§ inkomstskattelagen (IL). För att verksamhetskravet ska anses vara uppfyllt krävs normalt att minst 60 procent av hela taxeringsvärdet ska belöpa på lägenheter som upplåtits med bostadsrätt eller hyresrätt till medlemmar eller delägare (RSV S 1999:43).</p>
<p>Ett privatbostadsföretag kan vara ett aktiebolag, en bostadsrättsförening eller en annan bostadsförening. Merparten av alla privatbostadsföretag är dock bostadsrättsföreningar.</p>
<p>Privatbostadsrätter är skattepliktiga enligt 3 § första stycket 1 lagen (1997:323) om statlig förmögenhetsskatt (SFL). Värderingen regleras i 11 § SFL. Vid förmögenhetsbeskattningen ska privatbostadsrätt tas upp till ett värde som motsvarar medlemmarnas eller delägarnas andel i privatbostadsföretagets behållna förmögenhet. Till grund för beräkningen av företagets behållna förmögenhet ligger taxeringsvärdet för företagets fastigheter samt företagets övriga tillgångar och skulder. 16.9.3 Inkomstbeskattningen av privatbostadsföretag</p>
<p>En fysisk eller juridisk person som äger och förvaltar ett hyreshus beskattas i inkomstslaget näringsverksamhet. Hyror och andra intäkter ska tas upp och avdrag får göras för kostnader för drift och underhåll samt för värdeminskning m.m. Privatbostadsföretag beskattas dock enligt en schablonmetod för inkomsten från fastigheten. Enligt 39 kap. 25 § IL ska privatbostadsföretag i inkomstslaget näringsverksamhet ta upp en schablonintäkt på tre procent av fastighetens taxeringsvärde. Dessutom ska statliga räntebidrag för bostadsändamål tas upp som intäkt. Avdrag får göras för ränteutgifter hänförliga till fastigheten, återbetalning av räntebidrag och för tomträttsavgäld.</p>
<p>Intäkter från annat än fastigheten beskattas enligt vanliga regler i inkomstslaget näringsverksamhet, t.ex. ränteintäkter.</p>
<p>Dessutom ska privatbostadsföretag betala fastighetsskatt enligt lagen (1984:1052) om statlig fastighetsskatt. För hyreshus är fastighetsskatten en halv procent av taxeringsvärdet till den del värdet avser bostäder och en procent av taxeringsvärdet till den del värdet som avser lokaler. För småhus är fastighetsskatten en procent. För småhus upplåtna med privatbostadsrätt innebär det att fastighetsskatten är en procent.</p>
<p>Det är alltså inte innehavarna av privatbostadsrätter som beskattas utan värdet av det egna boendet beskattas indirekt via privatbostadsföretagen. 16.9.4 Bakgrund</p>
<p>Den nuvarande värderingsregeln har gällt sedan 1982 års taxering. Bakgrunden till att regeln infördes var att det uppkom osäkerhet i praxis om hur bostadsrätter skulle värderas vid kapitalbeskattningen. Departementschefen uttalade i förarbetena till nuvarande värderingsregel att oklarheten borde skingras genom en ny värderingsregel gemensam för all kapitalbeskattning. Han uttalade därvid att det var viktigt att undvika bestämmelser som lämnade utrymme för skönsmässiga bedömningar. Mot den bakgrunden ansågs marknadsvärdet inte som en lämplig generell norm. Den värderingsmetod som infördes, och som i princip gäller alltjämt, stämde i huvudsak överens med den värderingsmetod som låg till grund för dåtidens inkomstbeskattning av medlemmarna. I förarbetena uttalade departementschefen vidare att värderingsmetoden skulle ses som ett provisorium och att andra värderingsmetoder borde övervägas på sikt (prop. 1980/81:42 s. 42–44, SkU 1980/81:11 s. 36). 16.9.5 Tidigare överväganden</p>
<p>Nuvarande värderingsregel leder i många fall till att privatbostadsrätter tas upp till värden som klart understiger privatbostadsrätternas marknadsvärde. Detta är särskilt tydligt i storstädernas innerstadsområden. Orsaken till detta är att marknadsvärdet på privatbostadsrätterna inte påverkar taxeringsvärdet för privatbostadsföretagens fastigheter. Vid fastighetstaxeringen är det nämligen utan betydelse om ett hyreshus innehåller hyresbostäder eller bostäder upplåtna med bostadsrätt.</p>
<p>Frågan om taxeringsvärdet för hyreshus som ägs av privatbostadsföretag borde bestämmas utifrån det samlade marknadsvärdet på bostadsrättslägenheterna i föreningens fastighet har övervägts av flera utredningar. Både Bostadsvärderingskommittén (BVK) och Fastighetsbeskattningsutredningen (FBU) lämnade förslag med den inriktningen i betänkandena Fastighetstaxering m.m. – Bostadsrätter (SOU 1992:8) respektive Beskattning av fastigheter del I och II (SOU 1993:57 och 1994:57). Förslagen har inte genomförts.</p>
<p>I förarbetena till SFL (prop. 1996/97:117, s.61–62) uttalade regeringen att värderingen av privatbostadsrätter borde ändras i syfte att uppnå likformighet i beskattningen mellan småhus och privatbostadsrätter. Regeringen tog upp förslagen från BVK och FBU och anförde att det var två sätt att genomföra en mer likformig värdering av privatbostadsrätter. Båda förslagen förutsatte dock enligt regeringen att det fanns någon form av lägenhetsregister. Någon sådant register fanns dock inte men en provverksamhet för ett lägenhetsregister var på gång. Vidare uttalade regeringen att Fastighetstaxeringsutredningen fått i uppdrag att ta upp frågan om hur fastigheter som ägs av privatbostadsföretag ska taxeras. Sammantaget blev regeringens slutsats att det saknades förutsättningar för att föreslå något annat än att behålla den värderingsregel som gällt sedan 1982 års taxering och som alltjämt gäller.</p>
<p>Det bör nämnas att det numer finns en lag om lägenhetsregister, nämligen lagen (1995:1537) om lägenhetsregister. Lagen trädde i kraft i fråga om Gävle kommun och Högalids församling i Stockholms kommun den 1 januari 1996. För övriga delar av landet träder lagen i kraft den dag regeringen bestämmer. I Gävle kommun och Högalids församling har bedrivits en provverksamhet för uppbyggnad av registret. Provverksamhet är numer avslutad.</p>
<p>Regeringen har ännu inte bestämt när lagen om lägenhetsregister ska träda i kraft för övriga delar av landet.</p>
<p>I Fastighetstaxeringsutredningens direktiv hänvisades till förslagen från BVK och FBU. I det sammanhanget uttalades att utredningen borde pröva hur en taxering av hyreshus ägda av privatbostadsföretag baserad på marknadsvärdet på privatbostadsrätterna kunde genomföras. Fastighetstaxeringsutredningen lämnade dock inget förslag i den delen (SOU 2000:10 s. 467–472). Utredningen ansåg nämligen att det inte var utredningens uppgift att ta ställning för eller emot ett nytt system för taxering av hyreshus ägda av privatbostadsföretag utan endast hur ett nytt system tekniskt skulle kunna genomföras och anpassas till utredningens förslag i övrigt. Fastighetstaxeringsutredningen tillade också att de förslag som lämnades inte var av den karaktären att de påverkade möjligheterna att införa en särskild regel beträffande marknadsvärdet för hyreshusenhet, om något av de tidigare utredningarnas förslag skulle genomföras.</p>
<p>Fastighetsbeskattningskommittén (FBK), som hade i uppdrag att se över reglerna avseende den löpande beskattningen av bostäder, föreslog i sitt slutbetänkande Likformig och neutral fastighetsbeskattning (SOU 2000:34 s. 349 f.) att fastighetsskatten för privatbostadsfastigheter skulle ersättas av en schablonintäkt som skulle tas upp till beskattning i inkomstslaget kapital. För att skapa neutralitet mellan boende i egnahem och privatbostadsrätt föreslog kommittén att bostäder som innehas med bostadsrätt skulle beskattas enligt samma principer som privatbostadsfastigheter. Även beskattningen av privatbostadsrätter borde alltså baseras på ett underlag som speglar bostadens marknadsvärde.</p>
<p>FBK ansåg dock att taxeringsvärden baserade på bostadsrättslägenheternas samlade marknadsvärde inte passade in i fastighetstaxeringslagens (1979:1152, FTL) principer och begrepp. Enligt FTL förstås med marknadsvärdet för en taxeringsenhet det pris som den sannolikt betingar vid en försäljning på den allmänna marknaden. En taxering av bostadsrättsfastigheter baserad på det sammanlagda värdet av bostadsrättslägenheterna stred därför enligt FBK mot vedertagna principer för fastighetstaxeringen eftersom taxeringen i så fall inte skulle ta sikte på bostadsrättsfastighetens pris vid en försäljning. Därtill kom att taxeringsvärdet skulle komma att fastställas med hänsyn tagen till fastighetens befintliga upplåtelseform, vilket inte heller ansågs stämma överens med nuvarande principer i FTL.</p>
<p>I syfte att undvika konflikter med FTL:s grundläggande principer om värdering av fastigheter väckte FBK frågan om underlaget för schablonintäktsbeskattningen av bostäder upplåtna med bostadsrätt i stället skulle kunna bestämmas utifrån särskilda regler, frikopplade från FTL. Taxeringsvärdet för bostadsrättsfastigheter skulle i så fall även i fortsättningen bestämmas i enlighet med FTL:s principer. Underlaget för skatten skulle däremot bestämmas enligt ett separat regelverk. Kommittén tog inte definitiv ställning i frågan utan konstaterade bara att särskilda regler var nödvändiga antingen inom FTL:s regelverk eller genom ett från FTL fristående regelverk.</p>
<p>FBK:s förslag till förändrade regler för den löpande beskattningen av bostäder upplåtna med bostadsrätt har inte genomförts. 16.9.6 Finns det förutsättningar för att ändra värderingen av privatbostadsrätter?</p>
<p>Vår bedömning:  Nuvarande värderingsregel ska vara kvar.</p>
<p>Under den senaste tioårsperioden har inte mindre än tre utredningar lämnat förslag till hur privatbostadsföretagens fastigheter skulle kunna ges mer rättvisande taxeringsvärden. Utredningarna behandlade i princip bara den löpande beskattningen av bostäder. Förmögenhetsskatten berördes endast indirekt genom uttalanden att högre taxeringsvärden för privatbostadsföretagens fastigheter skulle leda till mer realistiska värden för privatbostadsrätter vid förmögenhetsbeskattningen.</p>
<p>Ett förslag om ändrade regler för taxeringen av privatbostadsföretagens fastigheter i syfte att ge privatbostadsrätter mer rättvisande värden vid förmögenhetsbeskattningen riskerar att komma i konflikt med FTL:s nuvarande principer och begrepp. Med hänsyn härtill och till att det inte uttryckligen ingår i vårt uppdrag att överväga ändringar i fastighetstaxeringen är det ingen lämplig uppgift för den här kommittén att ta fram ett sådant förslag. Det kan dessutom ifrågasättas om det skulle vara meningsfullt mot bakgrund av att det redan finns tre utredningsförslag med den inriktningen som ännu inte genomförts. Vi avstår därför från att överväga ändrade regler för taxeringen av privatbostadsföretagens fastigheter.</p>
<p>Däremot är det rimligt att överväga att ändra värderingen av privatbostadsrätter vid förmögenhetsbeskattningen. För att en ny värderingsregel ska få avsedd effekt, dvs. leda till värden som bättre återspeglar privatbostadsrätternas marknadsvärden, bör den till skillnad från nuvarande inte baseras på taxeringsvärdet på privatbostadsföretagens fastigheter utan på själva privatbostadsrättens marknadsvärde. Eftersom det i dag inte finns något förfarande för att fastställa privatbostadsrätters marknadsvärde måste ett sådant förfarande konstrueras.</p>
<p>Ett alternativ är att införa ett marknadsvärdebaserat värderingsförfarande för privatbostadsrätter för att på så vis få fram värden som kan användas vid förmögenhetsbeskattningen. Med andra ord ett förfarande som liknar det som tillämpas vid taxeringen av småhus men med sikte på själva andelens marknadsvärde. Ett marknadsvärdebaserat värderingsförfarande för privatbostadsrätter skulle sannolikt kräva en administration och organisation i nivå med nuvarande fastighetstaxeringssystem. Ett sådant värderingsförfarande kan därför inte införas utan att Skatteverket tillförs nya resurser.</p>
<p>Ett annat alternativ är att införa ett värderingsförfarande som baseras på den skattskyldiges anskaffningsutgift – ett anskaffningsvärdebaserat värderingsförfarande. Utgångspunkten för värderingen skulle vara vad den skattskyldige betalat för privatbostadsrätten. För att uppnå någorlunda lika värden för privatbostadsrätter som förvärvats olika år bör anskaffningsutgiften räknas om årligen.</p>
<p>Det finns en del som talar för att ett anskaffningsvärdebaserat värderingsförfarande är enklare och billigare att administrera än ett marknadsvärdebaserat värderingsförfarande. I ett anskaffningsvärdebaserat värderingsförfarande behöver ju endast anskaffningsutgifterna räknas om med ett index. Det går att sköta på maskinell väg och hanteringen borde därför när förfarandet väl sjösatts bli ganska enkel. Detta gäller dock endast under förutsättning att ett redan existerande index eller liknande används som omräkningstal. Ska ett särskilt index tas fram för att räkna om anskaffningsutgifterna kommer saken i ett annat läge.</p>
<p>Ett index som skulle kunna användas är konsumentprisindex. Detta index åligger det Statistiska Centralbyrån (SCB) att fastställa. Konsumentprisindex speglar dock endast delvis prisutvecklingen på privatbostadsrätter och en omräkning enligt konsumentprisindex skulle därför inte på ett adekvat sätt återspegla värdeförändringar bland privatbostadsrätterna. Att använda konsumentprisindex som omräkningstal skulle t.ex. kunna leda till att ägare till privatbostadsrätter i regioner där priserna på privatbostadsrätter sjunkit får höjda förmögenhetsvärden. Vid kraftiga regionala prisstegringar på privatbostadsrätter kan å andra sidan förmögenhetsvärdena, precis som i dag, hamna på för låg nivå. Sådana skevheter i värderingen går knappast att undvika om konsumentprisindex ska användas som omräkningstal. Att använda konsumentprisindex som omräkningstal skulle dock göra värderingsförfarandet förhållandevis enkelt. Värdet av det kan naturligtvis diskuteras om förfarandet riskerar att leda till delvis samma brister som i dag, dvs. att privatbostadsrätter i storstadsregionen värderas för lågt.</p>
<p>Ett sätt att göra ett anskaffningsvärdebaserat värderingsförfarande mer precist är att använda någon form av prisindex för privatbostadsrätter som omräkningstal. Det finns dock inget officiellt prisindex för privatbostadsrätter. Det finns alltså ingen motsvarighet till SCB:s fastighetsprisindex. Däremot för SCB statistik över överlåtelsepriser för privatbostadsrätter fördelat på län och storstadsområden. Denna statistik skulle sannolikt kunna användas för att ta fram ett prisindex för privatbostadsrätter. Eftersom priserna och prisutvecklingen varierar kraftigt över landet skulle det dock vara nödvändigt med regionala prisindex för att få rättvisa omräkningar. Att årligen ta fram ett prisindex och eventuellt också regionala index för privatbostadsrätter skulle vara en ny uppgift för Skatteverket. En uppgift som sannolikt kräver att Skatteverket tillförs nya resurser även om SCB:s statistik kan användas för ändamålet.</p>
<p>För att det ska vara meningsfullt att införa ett nytt värderingsförfarande för privatbostadsrätter vid förmögenhetsbeskattningen måste förfarandet kunna producera värden som bättre än nuvarande värdering återspelar privatbostadsrätters marknadsvärde över hela landet. Det kräver omfattande administration och organisation annars finns det risk för att de nya förmögenhetsvärdena inte blir mer adekvata än nuvarande och att nya problem uppstår. Med andra ord att med någorlunda precision marknadsvärdera alla privatbostadsrätter i landet kräver resurser, förhållandevis omfattande resurser.</p>
<p>Det ska jämföras med nuvarande värdering där privatbostadsföretagen räknar ut förmögenhetsvärdet och lämnar kontrolluppgift om värdet. Eftersom nuvarande förmögenhetsvärde baseras på taxeringsvärdet på privatbostadsföretagens fastigheter och företagets övriga tillgångar och skulder enligt resultat och balansräkning är det relativt enkelt för privatbostadsföretagen att räkna ut förmögenhetsvärdet.</p>
<p>Vår slutsats är att nuvarande problem med värderingen av privatbostadsrätter inte kan lösas utan att ett nytt kostsamt värderingsförfarande införs vid sidan av fastighetstaxeringen. Det kan helt klart ifrågasättas om en sådan åtgärd skulle stå i rimlig proportion till problemet, nämligen att vissa privatbostadsrätter i storstadsregionerna värderas för lågt jämfört med småhus i samma regioner. Mot den nu angivna bakgrunden väljer vi att inte föreslå någon ny värdering för privatbostadsrätter. 16.10 Beskattningen av marknadsnoterade aktier 16.10.1 Sammanfattning</p>
<p>Vår genomgång av situationen för börsnoterade aktier visar att skillnaden i skatteplikt mellan A-listan och övriga listor inte längre har någon rationell ekonomisk grund. Skillnaden mellan Stockholmsbörsens listor är i dag mycket begränsad. För att skapa en bredare och mer enhetlig förmögenhetsbeskattning som inte styr hur företag väljer att marknadsnotera sig föreslår vi att basen för förmögenhetsbeskattningen breddas till att även omfatta aktier som är noterade utanför Stockholmsbörsens A-lista, t.ex. på börsens Olista. En generell skatteplikt för marknadsnoterade aktier innebär att ett förhållandevis homogent tillgångsslag behandlas enhetligt i beskattningen.</p>
<p>För att mildra effekterna av en generell skatteplikt för marknadsnoterade aktier bör värderingsnivån vara lägre än den nivå som i dag gäller för aktier på A-listan, dvs. lägre än 80 procent av noterat värde. Vi föreslår därför att marknadsnoterade aktier ska tas upp till 50 procent av noterat värde. Med en värdering på denna nivå kommer det sammanlagda skatteuttaget på marknadsnoterade aktier att minska med cirka 700 miljoner kronor. 16.10.2 Vårt uppdrag</p>
<p>Flera bolag noteras i dag på Stockholmsbörsens O-lista, trots att de uppfyller kraven för inregistrering på A-listan. På så sätt undgår aktieägarna förmögenhetsskatt, vilket inte var syftet med undantaget från skatteplikt för aktier som är marknadsnoterade utan att vara inregistrerade vid börs. Vårt uppdrag är att analysera skatteplikten för marknadsnoterade aktier och överväga om kraven på likformig beskattning bättre kan tillgodoses genom en reglering av annat slag. Utgångspunkten för en ny reglering bör vara att tillgångar av liknande karaktär ska beskattas på ett likformigt sätt. Vidare bör en ny reglering bygga på en annan grund än den indelning som bestäms av börser och marknadsplatser.</p>
<p>I de närmast följande avsnitten går vi igenom nuvarande regler, bakgrund till uppdraget, skillnaden mellan inregistrering vid börs och enbart notering och i vilken utsträckning det är små och medelstora bolag som är noterade på Stockholmsbörsens O-lista (avsnitten 16.10.3–16.10.6). I avsnitt 16.10.7 redogör vi för problemen med nuvarande beskattning. I avsnitten 16.10.8 och 16.10.9 återfinns våra överväganden och förslag. 16.10.3 Nuvarande regler</p>
<p>Skatteplikten för marknadsnoterade aktier regleras i 3 § första stycket 4 och 5 lagen (1997:323) om statlig förmögenhetsskatt (SFL). Bestämmelser om värderingen finns i 12 § SFL. Dessa regler sammanfattas i tabellen nedan.</p>
<p>När det gäller aktier i utländska bolag som är skattepliktiga om de är noterade på ett sätt som är jämförbart med inregistrering vid börs (punkten 2 i tabellen ovan) bör det nämnas att Skatteverket i en skrivelse har angett visa riktlinjer för bedömningen av vilka utländska marknadsplatser som kan betecknas som börs (RSV:s skrivelser 981118 b).</p>
<p>Att aktier som är marknadsnoterade i det land där aktiebolaget är hemmahörande men inte inregistrerade vid börs där (punkten 3 i tabellen ovan) inte är skattepliktiga följer motsatsvis av 3 § SFL. Sådana aktier omfattas nämligen inte av den uttömmande uppräkningen av skattepliktiga tillgångar i 3 § SFL. Aktier i svenska bolag som är noterade på Stockholmsbörsens O-lista är alltså skattefria.</p>
<p>Aktier som inte är marknadsnoterade i något land (onoterade aktier) är skattepliktiga enligt 3 § första stycket 5 SFL. Värderingen av onoterade aktier regleras i 14 § SFL. Onoterade aktier värderas som om aktieägarna ägt tillgångarna och skulderna i bolaget direkt. Eftersom företagstillgångar är skattefria ges onoterade aktier normalt inte något värde. Om tillgångarna ingår i en rörelse för aktiebolaget anses detsamma nämligen gälla för aktieägaren. Onoterade aktier i rörelsedrivande bolag är därför i praktiken skattefria. Onoterade aktier ska dock inte behandlas i det här avsnittet utan tas i stället upp i avsnitt 16.7.</p>
<p>Skattebefrielsen för huvuddelägares aktier behandlas inte heller i det här avsnittet utan i avsnitt 16.11. 16.10.4 Bakgrund</p>
<p>Förmögenhetsbeskattningen av aktier har genom åren diskuterats i en rad lagstiftningsärenden. Ofta har diskussionen rört aktier i s.k. familjeföretag eller i små eller medelstora företag. För denna kategori av aktier har det sedan 1971 års taxering funnits olika lättnader. De ursprungliga lättnadsreglerna och dess närmaste efterföljare omfattade dock inte marknadsnoterade aktier utan endast onoterade aktier.</p>
<p>Vid 1984 års taxering utvidgades emellertid lättnadsreglerna vid förmögenhetsbeskattningen till att omfatta samtliga aktier förutom börsaktier (jfr inregistrerade aktier). Ändringen innebar att andra marknadsnoterade aktier än börsaktier skulle värderas till 30 procent av bolagets substansvärde. Syftet med utvidgningen var bl.a. att stimulera till placeringar i småföretagsaktier (prop. 1981/82:191 s. 31–34, bet. 1981/82:SkU65). Genom förslag i propositionen Värderingen av aktier vid kapitalbeskattningen m.m. (prop. 1986/87:54 s. 17 och f.) ändrades värderingen till 30 procent av noterat värde i syfte att minska skillnaden mellan beskattningsvärde och marknadsvärde. Den nya värderingsregeln tillämpades första gången vid 1988 års taxering (bet. 1986/87:SkU12, rskr. 1986/87:72, SFS 1986:1197).</p>
<p>I samband med att riksdagen hösten 1991 beslutade om en successiv avveckling av förmögenhetsskatten slopades som ett första steg skatteplikten för aktier som var noterade på den tidens OTC- och O-listor (prop. 1991/92:60, bet. 1991/92:SkU10, rskr. 1991/92:97, SFS 1991:1850 och 1851). Vidare fick de aktier som vid utgången av 1991 inte var inregistrerade vid börs behålla sin skattefrihet vid en inregistrering på börsen (prop. 1991/92:60 s. 62 och f.).</p>
<p>Avvecklingen av förmögenhetsskatten sköts först upp som ett led i den s.k. krisöverenskommelsen hösten 1992. Efter regeringsskiftet hösten 1994 beslutade riksdagen att gällande bestämmelser för förmögenhetsskatten skulle kvarstå i avvaktan på en översyn av reglerna. I den proposition som föregick beslutet uttalade regeringen att kapital i företag i stor utsträckning bör befrias från förmögenhetsskatt och att det särskilt gäller kapital i små och medelstora företag. Det ansågs vidare angeläget att det gynnade företagskapitalet avgränsades på ett sådant sätt att företagens tillväxt och möjligheter att erhålla riskvilligt kapital inte hämmades i onödan (prop. 1994/95:25 s. 55 och f., bet. 1994/95:FiU1 s. 83).</p>
<p>I propositionen Ekonomisk-politiska åtgärder på skatte- och avgiftsområdet återkom regeringen till förmögenhetsbeskattningen av aktier (prop. 1995/96:198 s. 25 och f.). Där föreslog regeringen att aktier som var inregistrerade på börsen skulle tas upp till noterat värde i stället för som tidigare 75 procent av nämnda värde. Den lägre värderingen hade införts i syfte att beakta den latenta skatteskulden på sådana aktier (prop. 1986/87:54 s. 19 och f.). Den nya värderingsregeln tillämpades första gången vid 1997 års taxering (bet. 1995/96:SkU31, rskr. 1995/96:305, SFS 1996:305).</p>
<p>I propositionen Ekonomisk-politiska åtgärder på skatte- och avgiftsområdet upprepade regeringen målsättningen att det gynnade företagskapitalet borde avgränsas på ett sådant sätt att företagens tillväxt och möjligheter att få riskvilligt kapital inte hämmades i onödan (prop. 1995/96:198 s. 26).</p>
<p>Regeringen tog redan i juni 1996 på nytt upp förmögenhetsbeskattningen av aktier (prop. 1995/96:222 s. 4.10–4.11). Regeringen framhöll då ännu en gång att det gynnade företagskapitalet borde avgränsas på ett sådant sätt att företagens tillväxt och möjligheter att få riskvilligt kapital inte hämmades i onödan. Detta talade för att aktier på O- och OTC-listorna borde undantas från förmögenhetsskatt. Intresset för att upprätthålla en vital riskkapitalmarknad även för mindre och medelstora företag talade också för fortsatt skattebefrielse. Enligt regeringens uppfattning vägde de nu nämnda skälen för skattebefrielse tyngre än det motstående intresset av att noterade aktier beskattas på ett likformigt sätt. Aktierna på börsens O- och OTC-listor borde därför alltjämt vara skattefria. Finansutskottet fann regeringens bedömning välmotiverad (bet. 1995/96:FiU15 s. 65).</p>
<p>Under 1996 blev översynen av förmögenhetsbeskattningen klar. Resultatet presenterades i departementspromemorian Ny förmögenhetsskattelagstiftning (Ds 1996:42). Våren 1997 föreslog regeringen en ny förmögenhetsskattelag som i stora delar byggde på promemorians förslag (prop. 1996/97:117). Den nya lagen, dvs. nuvarande SFL, tillämpades första gången vid 1998 års taxering (bet 1996/97:SkU20, rskr. 1996/97:252).</p>
<p>För aktier på O-listan och andra aktier som är marknadsnoterade utan att vara inregistrerade vid börs behölls skattefriheten. Aktier som är inregistrerade vid börs skulle dock även i fortsättningen vara skattepliktiga och tas upp till noterat värde. I propositionen Ny förmögenhetsskattelagstiftning framhöll regeringen att syftet med skattefriheten för aktier som är marknadsnoterade utan att vara inregistrerade var att skapa goda villkor för investeringar i små och medelstora företag. När det gällde skälen för skattebefrielsen hänvisade regeringen till de skäl som redovisats i propositionen Vissa åtgärder för att halvera arbetslösheten, ändrade anslag för budgetåret 1995/96, finansiering m.m. (prop. 1995/96:222 s. 4.10–4.11).</p>
<p>Vid lagrådsbehandlingen ansåg Lagrådet att förslagets konsekvenser kunde te sig skäligen godtyckliga. Lagrådet påpekade att det varken i lag eller i det för fondbörsen gällande regelverket finns något hinder mot att sådana börsbolag som är noterade på O-listan har större värde eller att deras aktier är föremål för större spridning och omsättning än vad som gäller för flertalet bolag vars aktier är inregistrerade på A-listan. Lagrådet förutsatte att de praktiska konsekvenserna av den föreslagna schabloniseringen skulle följas noggrant och att det skulle finnas en beredskap för att se om de intressen som låg till grund för förslaget kunde tillgodoses genom en reglering av annat slag.</p>
<p>Med anledning av Lagrådets kritik menade regeringen att den möjlighet till avgränsning som i praktiken stod till buds var att göra en åtskillnad mellan aktier noterade på OTC- och O-listan respektive aktier som kvalificerat sig för och inregistrerats på A-listan. Alternativet att införa generell skatteplikt för marknadsnoterade aktier skulle enligt regeringen inte vara förenligt med syftet att skapa goda villkor för investeringar i små och medelstora företag. Att införa skatteplikt för vissa av de aktier som noteras på t.ex. Olistan utgjorde enligt regeringen inget realistiskt alternativ utan den föreslagna gränsdragningen var den mest ändamålsenliga med hänsyn till syftet (prop. 1996/97:117 s. 52-53).</p>
<p>Skatteutskottet delade regeringens bedömning att fortsatt skattefrihet för företagskapital liksom hittills borde inrikta sig på kapital som är nedlagt i de små och medelstora företagen. Detta nödvändiggjorde enligt utskottets mening en gränsdragning mot vad som i förmögenhetsskattehänseende ska anses som ett finansiellt sparande i aktier. Utskottet kunde i och för sig instämma i vad Lagrådet anfört om den i propositionen föreslagna gränsdragningen, men ville samtidigt framhålla att det skulle kräva betydligt mer komplicerade regler att göra en annan gränsdragning än den som föreslogs i propositionen och som i huvudsak redan tillämpades (bet. 1996/97:SkU20 s. 35).</p>
<p>I budgetpropositionen för 1998, dvs. innan den nya lagen tillämpats första gången, föreslog regeringen ändringar i reglerna om beskattningen av aktier. I propositionen framhöll regeringen att gränsdragningen mellan marknadsnoterade aktier som är skattefria respektive skattepliktiga har föranlett flera bolag att under senare tid flytta från börsens A-lista (inregistrerade aktier) till annan börslista i syfte att aktieägarna ska undgå förmögenhetsskatt. För att förhindra fortsatta förflyttningar till förmögenhetsskattefria listor föreslog regeringen att aktier som varit A-listade den 29 maj 1997, dvs. den dag riksdagen beslutade SFL, eller senare, skulle förmögenhetsbeskattas.</p>
<p>Vid lagrådsbehandlingen påpekade Lagrådet på nytt det mindre lämpliga i kopplingen mellan listtillhörighet och skatteuttag och anförde att den gällande ordningen knappast kunde upprätthållas i längden. Vid utskottsbehandlingen av förslaget underströk finansutskottet vikten av att regeringen gör en ordentlig genomlysning av problemet i syfte att skapa en långsiktig lösning (bet. 1997/98:FiU1 s. 152).</p>
<p>I budgetpropositionen för 1998 uttalade regeringen även att den fulla värderingen av aktier på börsens A-lista lett till ökade spänningar i beskattningen gentemot sådana tillgångar som inte förmögenhetsbeskattas. I syfte att minska denna spänning föreslog regeringen att aktier som är inregistrerade vid börs skulle tas upp till 80 procent av noterat värde (s. 171).</p>
<p>De ändringar som föreslogs i budgetpropositionen för 1998 tillämpades, i likhet med den nya förmögenhetsskattelagen, första gången vid 1998 års taxering (bet. 1997/98:FiU1, rskr. 1997/98:35, SFS 1997:954). 16.10.5 Skillnaden mellan inregistrering och enbart notering</p>
<p>Börser och marknadsplatser</p>
<p>Sedan lång tid tillbaka har det bara funnits en börs i Sverige, nämligen Stockholmsbörsen. Den 15 april 2003 beslutade dock Finansinspektionen att ge Nordic Growth Market (NGM) som tidigare var en auktoriserad marknadsplats, börsstatus. Den stora skillnaden mellan en börs och en auktoriserad marknadsplats är att inregistrering endast kan ske vid börs. Auktoriserade marknadsplatser kan alltså endast notera aktier. Aktietorget är en auktoriserad marknadsplats. Bestämmelser om auktorisation som börs eller marknadsplats finns i lagen (1992:543) om börs och clearingverksamhet (börslagen).</p>
<p>Börslagens bestämmelser om inregistrering och notering</p>
<p>Bestämmelser om vilka villkor som gäller för inregistrering av aktier vid börs respektive notering av aktier på börs eller auktoriserad marknadsplats finns också i börslagen. Bestämmelserna om inregistrering finns i 5 kap. och bestämmelserna om notering i 6 kap.</p>
<p>Bestämmelserna om inregistrering av aktier är anpassade till EG:s minimibestämmelser om villkor för officiell notering av aktier.</p>
<p>För såväl inregistrering som notering gäller samma grundvillkor, se 5 kap. 1 § andra stycket respektive 6 kap. 1 § andra stycket. Villkoret rör förutsättningarna för en ändamålsenlig börshandel i aktierna, dvs. likviditeten i aktierna. Inregistrering eller notering får nämligen ske endast om det med hänsyn till marknadsförhållandena för de aktier som avses och omständigheterna i övrigt finns förutsättningar för en ändamålsenlig börshandel med aktierna.</p>
<p>Ett bolag där aktierna inregistrerats eller noterats har en grundläggande informationsplikt. Bolaget ska fortlöpande informera börsen om sin verksamhet och i övrigt lämna börsen de upplysningar som den behöver för att kunna fullgöra sina uppgifter enligt börslagen och andra författningar samt offentliggöra de upplysningar om verksamheten och aktierna som är av betydelse för bedömningen av kursvärdet på aktierna. Detta regleras i 5 kap. 3 § respektive 6 kap. 2 § börslagen.</p>
<p>När det gäller villkoren för inregistrering får regeringen eller, efter regeringens bemyndigande, Finansinspektionen meddela närmare föreskrifter om villkoren för inregistreringen. Något bemyndigande när det gäller villkoren för noteringen finns inte. Regeringen kan dock utan bemyndigande meddela verkställighetsföreskrifter när det gäller villkoret för notering och informationsplikten för noterade bolag. Givetvis kan regeringen också bemyndiga Finansinspektionen att meddela sådan verkställighetsföreskrifter.</p>
<p>I 1 § 8 förordningen (1992:561) om börs- och clearingverksamhet (börsförordningen) föreskrivs att Finansinspektionen får meddela de föreskrifter som behövs beträffande informationsplikten för noterade bolag. Enligt 2 § 2 och 3 börsförordningen ska dock Finansinspektionen meddela närmare föreskrifter om villkoren för inregistrering av aktier vid börs och om informationsplikten för inregistrerade bolag. När det gäller inregistrering är alltså Finansinspektionen skyldig att meddela föreskrifter medan det i fråga om notering är upp till Finansinspektionen att bedöma om det behövs några föreskrifter.</p>
<p>När det gäller inregistrering finns det ytterligare bestämmelser i börslagen utöver bestämmelserna om villkoren för inregistrering och informationsplikten. I 5 kap. 4 § finns bl.a. en bestämmelse om avregistrering. En börs ska avregistrera aktier om bolaget begär det eller om bolaget allvarligt åsidosatt sina förpliktelser enligt lag eller någon annan författning. Avregistrering ska dock inte ske om det är olämpligt från allmän synpunkt. Ett beslut om avregistrering ska offentliggöras omedelbart. En börs kan dock även reglera frågan om avregistrering i noteringsavtalet. Även andra åtgärder och sanktioner än avregistrering kan regleras i avtalet mellan börsen och bolagen. Givetvis kan en börs i noteringsavtalet även reglera i vilka fall aktier som endast är noterade bör avnoteras.</p>
<p>I 5 kap. 5–5 b §§ börslagen finns bestämmelser om börsprospekt. Ett bolag som vill inregistrera aktier ska till ansökan om inregistrering bifoga en särskild redogörelse för sina förhållanden (börsprospekt).</p>
<p>Enligt 5 kap. 6 § börslagen är bolag vars aktier är inregistrerade vid en börs skyldiga att offentliggöra halvårsrapporter. Halvårsrapporten ska innehålla en redogörelse för bolagets verksamhet och resultat under räkenskapsårets första sex månader och ska offentliggöras inom två månader från halvårets utgång.</p>
<p>Finansinspektionens föreskrifter</p>
<p>Ytterligare bestämmelser om inregistrering och notering finns i Finansinspektionens föreskrifter (FFS 1995:43) om inregistrering av fondpapper m.m. I 1 kap. 1 § finns de närmare villkoren för inregistrering. Inregistrering får ske endast om det kan förutsättas uppstå en ändamålsenlig börshandel med aktierna med beaktande av bolagets ekonomiska förhållanden, organisation och förmåga att fullgöra sin informationsskyldighet gentemot börsen och marknaden. Därutöver ställs vissa villkor kring verifierbar historia, förväntat marknadsvärde, aktiernas spridning m.m.</p>
<p>Finansinspektionens föreskrifter innehåller inget om villkoren för notering. Det enda författningsmässiga villkoret för notering är det allmänt hållna villkoret i börslagen om att det ska finnas förutsättningar för en ändamålsenlig börshandel med aktierna. En avgörande skillnad mellan inregistrering och notering är alltså att grundvillkoren för inregistrering finns i föreskrifter.</p>
<p>I Finansinspektionens föreskrifter (2 kap.) finns bestämmelser om informationsplikten för bolag vars aktier är inregistrerade eller noterade. Bestämmelserna är gemensamma för båda typerna av bolag. Dessutom finns det bestämmelser (4 kap.) om innehåll och offentliggörande av de halvårsrapporter som bolag varas aktier är inregistrerade ska lämna enligt börslagen.</p>
