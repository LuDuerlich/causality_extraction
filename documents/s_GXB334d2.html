<h1>Sammanfattning</h1>
<h2></h2>
<p>• Aktiespararna avstyrker förslaget att mönstra ut bestämmelserna om beslutsordningen för ersättning till ledande befattningshavare i aktiemarknadsbolag från lagstiftningen, företrädesvis i Aktiebolagslagen (”ABL”) 8 kapitel, för att istället behandlas via självregleringen.</p>
<p>• Aktiespararna har tidigare ställt sig positivt till Förtroendekommissionens förslag att i lagstiftningen införa bestämmelser för beslutsordningen för ersättning till ledande befattningshavare och till Justitiedepartementets förslag om implementering av EUkommissionens rekommendation 2004/913/EG .</p>
<p>Aktiespararna avstyrker förslaget att dagens lagstiftning om ersättning till ledande befattningshavare ska överföras till självreglering, i första hand till Svensk kod för bolagsstyrning (”Koden”). Aktiespararna anser att en sådan ordning är olycklig eftersom Koden vare sig är tvingande eller omfattar alla aktiemarknadsbolag eller publika bolag i övrigt.</p>
<p>Aktiespararnas erfarenhet</p>
<p>EU-kommissionens rekommendation av den 14 december 2004 om att främja en lämplig beslutsordning för ersättningen till ledande befattningshavare i börsnoterade bolag (2004/719/EG) syftar till att främja en sund bolagsstyrning genom att ge aktieägare mer information och ytterligare inflytande. Rekommendationen är inte bindande för EU:s medlemsstater, men utgör ett riktmärke för arbetet på nationell nivå. Ett nationellt genomförande kan ske såväl genom lagstiftning som genom någon slags självreglering. Sverige har valt att införa rekommendationen i ABL. Den del i ABL som trädde i kraft den 1 juli 2006 angående skyldigheten att besluta om riktlinjer för ersättning till ledande befattningshavare på bolagsstämman har inneburit en nödvändig genomlysning av ersättningsprogrammen.</p>
<p>Aktiespararna har sedan länge drivit uppfattningen att ersättningsfrågorna har en stor betydelse för allmänhetens förtroende för näringslivet och välkomnade förslaget att lagreglera EU-rekommendationen. Aktiespararna har inom ramen för sitt arbete med bolagsstyrning under de senaste åren observerat förekomsten av komplexa ersättningssystem, överdrivna ersättningsnivåer och även försök till olika former av manipulation i syfte att maximera utfallet för personer som omfattats av ersättningsprogrammen.</p>
<p>Aktiespararna anser att det är viktigt att det finns tydliga regler och riktlinjer för hur beslut om ersättningar till ledande befattningshavare ska fattas. Aktiespararna anser att beslut om ersättningsprogram ska verkställas av företagets styrelse samt förankras hos aktieägarna. Beslut om principerna för ersättning till verkställande direktör och övrig bolagsledning ska fattas på bolagsstämman. Stämmobeslutet kan innebära principer om att det ska finnas en övre gräns för det möjliga utfallet i ett bonusprogram eller att den totala ersättningen aldrig får överstiga en viss procentuell andel i förhållande av den fasta lönen. För att aktieägarna på bolagsstämman ska kunna fatta ett väl underbyggt beslut måste beslutsunderlaget ha funnits tillgängligt för aktieägare i god tid innan beslutet ska fattas. Utförlig information om ersättningsprogrammet och dess villkor ska således anges i kallelsen till stämman. De av aktieägarna fastställda principerna gynnar genomlysningen av företaget och stärker förtroendet för aktiemarknaden och näringslivet i stort.</p>
<p>Lagregleringen</p>
<p>Aktiespararna avstyrker utredningens förslag att föra över reglerna om ersättning för ledande befattningshavare till självregleringen, i första hand nämns Koden. Aktiespararna anser att lagstiftningen ska kvarstå, men att näringslivets självreglering kan vara ett värdefullt komplement till lagreglerna.</p>
<p>Det associationsrättsliga regelverket ska i möjligaste mån säkerställa att personer i bolagets ledning inte missbrukar det förtroende som de har fått från aktieägarna och att reglerna främjar en aktiv ägarroll. Ersättningsreglerna ska också ge aktieägarna en bättre insyn i och möjlighet att påverka ersättningarna till de ledande befattningshavarna och ge dem en möjlighet att diskutera saken. Bakgrunden till dagens regler för ersättning till ledande befattningshavare är att öka allmänhetens förtroende för näringslivet. Självregleringen kan inte i samma utsträckning som en lagregelring stärka allmänhetens förtroende för näringslivet eftersom självregleringen utarbetas och tillämpas av dem som är närmast berörda av den. Självregleringen kan inte tillförsäkra aktieägarna den insyn och det inflytande som ges genom lagstiftningsprocessen. I ett förtroendeperspektiv är det således inte lämpligt att överföra regleringen från lagstiftningen till självregleringen.</p>
<p>Ersättningsfrågorna är inte enbart relevanta för aktieägarna. Även bolagets anställda, borgenärer och samhället i stort har ett befogat intresse av att de ledande befattningshavarnas ersättning är rimlig. Ersättningsfrågorna påverkar förtroendet för näringslivet i stort. Utvecklingen på aktiemarknaden har också fått allt större betydelse för den enskildes ekonomiska trygghet. Den vuxna befolkningen i Sverige är ett aktieägande folk, som antingen äger aktier direkt eller via aktiefonder . Den allmänna pensionen och dess premiepension har också ökat betydelsen av utvecklingen på aktiemarknaden. Allmänheten har således ett berättigat intresse av att ekonomin i de bolag där deras kapital är investerat inte påverkas negativt av olämpliga ersättningsprogram. Detta faktum stärker behovet av en lagreglering på området. Den självreglering som finns på området är av stor betydelse men kan inte tillförsäkra den insyn och det inflytande som kan uppnås genom lagstiftning. Tillämpningen av den nuvarande lagstiftningen finner i dagsläget sina former. Det är Aktiespararnas bedömning att den nu gällande lagstiftningen på sikt kommer skapa praxis som ger än bättre insyn och skydd än vad som idag är fallet. Många bolag förstår ännu inte lagens innebörd på det här området. Rutinerna kring efterlevnaden måste förbättras för att tänkt genomslag ska nås.</p>
<p>Koden omfattar inte alla aktiemarknadsbolag utan endast de aktiebolagen vars aktier handlas på en reglerad marknad, som Nasdaq OMX och NGM Equity. De bolag vars aktier är upptagna till handel på någon av MTF:erna faller utanför. Aktiespararna anser att alla bolag vars aktier är spridda på aktiemarknaden och handlas på en reglerad marknad eller MTF är av sådant intresse att informationskraven och beslutsformen för ersättning alltid behöver uppfyllas. Det är också Aktiespararnas uppfattning att stödet för detta hos allmänheten är stort.</p>
<p>Koden bygger på principen ”följa eller förklara”, innebärande att de företag som inte önskar omfattas av en viss regel kan välja att inte tillämpa den. Om bolaget finner att en viss regel inte passar med hänsyn till dess särskilda omständigheter kan det välja att avvika från denna regel, under förutsättning att detta tydligt redovisas samt motiveras. Aktiespararna har i sitt arbete med bolagsstyrning uppmärksammat att följsamheten inom ramen för självregleringen i vissa delar brister. En del bolag förklarar inte på ett tillfredsställande sätt vilka regler som bolaget avviker ifrån och varför.</p>
<p>Om regleringen om ersättning till ledande befattningshavare förs över till självregleringen och Koden befarar Aktiespararna att flera bolag kommer att falla utanför tilllämpningsområdet och att vissa bolag väljer att inte tillämpa regelverket. Dessa frivilliga avsteg kan på sikt skada förtroendet för aktiemarknaden.</p>
<p>Inom EU pågår för närvarande en revidering av kommissionens rekommendation 2004/913/EG. Den 24 mars 2009 publicerade ”The European Corporate Governance Forum” (”EUCGF”) ett dokument som pekade på tre områden där det kan finnas reformbehov: 1) information avseende ersättning till styrelseledamöter och ledande befattningshavare, 2) processen för fastställande av ersättning till styrelseledamöter och ledande befattningshavare (beslutsformer), samt 3) typen och storleken av ersättningen till styrelseledamöter och ledande befattningshavare.</p>
<p>Aktiespararna ser positivt på avsikten att skärpa 2004 års rekommendation om ersättning till ledande befattningshavare i börsnoterade bolag utifrån de tre föreslagna områdena för reform. För det fallet att en översyn av regelverket blir aktuell från EU:s sida finns i ljuset av senare tids händelseutveckling och debatt sannolikt utrymme för förändringar. Aktiespararna konstaterar att öppenhet om ersättningspolicys och om ersättningsprogrammens innehåll, liksom en mer oberoende beslutsprocess bör stärka allmänhetens förtroende för aktiemarknaden och aktier som sparform. Med tanke på detta arbete föreslår Aktiespararna att lagstiftaren avvaktar en eventuellt reviderad version av rekommendationen.</p>
<h2>Sveriges Finansanalytikers Förening</h2>
<p>Styrelsen har enligt aktiebolagslagen ansvar för bolagets organisation och förvaltningen av dess angelägenheter. Dess ansvar och tillsynsskyldighet kan enligt samma lag inte delegeras. Det förhållande att bolagsstämman, som lagen är utformad idag, fattar beslut om riktlinjer för ersättning till ledande befattningshavare har rubbat ansvarsfördelningen mellan aktieägarna och styrelsen. Styrelsernas lagstadgade ansvar har urholkats och aktieägarnas möjlighet att utkräva ansvar för felaktigt utformade ersättningsprogram har därmed försvagats. Således har aktieägarna i efterhand ingen eller liten möjlighet att kritisera ersättningsprogram som antagits av en bolagsstämma även om beslutet grundats på bristande information eller kunskap och därför lett till oönskade effekter.</p>
<p>SFF anser att det ligger i såväl bolagets som ägarnas bästa intresse att styrelsen har mandat att utforma ersättningsprogram på sätt som den finner lämpligt. Bolagsstämman har därefter att pröva om styrelsen har förvaltat sitt mandat på bästa sätt och styrelsen har till ansvar att redovisa utfall och effekter på ett tydligt och förståelig sätt till stämman. Det bör emellertid inte åligga stämman att ta ställning till komplexa och svårbedömda incitamentsfrågor på hög detaljnivå.</p>
<p>Mot denna bakgrund ställer sig SFF bakom utredningens förslag att överföra beslutsfrågor i ersättningsfrågor till självregleringen. Självregleringen bör ha fokus på bolagens olika funktioner, ansvar och gränsdragning enligt aktiebolagslagen.</p>
<h2>Tredje AP-fonden</h2>
<p>Tredje AP-fonden stödjer utredarens förslag om att bestämmelserna om beslutsordningen för ersättning till ledande befattningshavare i aktiemarknadsbolag i aktiebolagslagen samt de utvidgade bestämmelserna om att lämna information i årsredovisningen för publika aktiebolag och finansiella företag i årsredovisningen ska upphävas.</p>
<p>Tredje AP-fonden vill särskilt framhålla att lagstiftarens huvudsakliga argument för reglering genom lagstiftning inte längre bär eftersom Svensk kod för bolagsstyrning numer omfattar alla börsbolag. Koden lämnar visserligen utrymme för aktiebolag att avvika från den, men detta bör ses som en styrka då nuvarande lagstiftning sannolikt inte är anpassad för samtliga aktiemarknadsbolag oavsett storlek, struktur och verksamhet. Slutligen instämmer Tredje AP-fonden i utredarens slutsats att självreglering snabbare kan anpassas efter rådande förhållanden och i det fall en framtida skärpning av kraven behövs är det sannolikt enklare att göra detta inom ramen för ett självregleringssystem än genom lagstiftning.</p>
<h2>Alecta pensionsförsäkring, ömsesidigt</h2>
<p>Alecta ställer sig positivt till förslaget att överföra bestämmelserna om beslutsordningen för ersättning till ledande befattningshavare från lagstiftning till självreglering.</p>
<p>Alecta vill i sammanhanget också betona vikten av att värna om styrelsens tydliga ansvar för ett aktiebolags organisation och för förvaltningen av dess angelägenheter som följer av 8 kap. 4 § ABL och som är en hörnpelare i svensk aktiebolagsrätt. Alecta anser att den nu gällande ordningen, som föreskriver att bolagsstämman, och därmed inte styrelsen, skall besluta om detaljerade riktlinjer för ersättning till ledande befattningshavare också innebär att ansvaret för riktlinjerna i alltför hög grad flyttas från styrelsen till bolagsstämman, med konsekvens att aktieägarnas möjligheter att hålla styrelserna ansvariga för brister i aktiebolagens ersättningsprogram minskar.</p>
<p>Alecta förordar därför att självregleringen, vid utmönstringen av de aktuella reglerna ur ABL, ges ett tillräckligt utrymme att utforma reglerna om riktlinjer rörande ersättning till ledande befattningshavare, på ett sådant sätt att bolagsstyrelsernas ansvar för dessa frågor inte begränsas.</p>
<p>De ovan framförda synpunkterna ligger i linje med särskilda yttranden som Alecta tidigare avgivit dels över departementspromemorian 2005-01-04 – Ersättningar till ledande befattningshavare i aktiebolag – dels över betänkandet Svensk kod för bolagsstyrning.</p>
<h2>Investor AB</h2>
<p>Vi är positiva till en ordning innebärande att de föreslagna frågorna överförs till självreglering. Vi tycker dock att några frågor är viktiga att beakta i detta sammanhang. Dessa frågor gör sig också gällande om regleringen skulle ligga kvar i lagstiftning.</p>
<p>Utvecklingen de senaste åren har inneburit att ersättningsfrågor och inte minst incitamentsprogram redovisas och beslutas på en relativt hög detaljnivå av bolagsstämman. Denna utveckling är delvis olycklig och står, enligt vår mening, i strid med den grundläggande ansvarsfördelningen mellan styrelsen och stämman. Det är viktigt att styrelsen ges handlingsfrihet att utforma programmen och anpassa desamma på det sätt styrelsen finner lämpligt. Detta är en av styrelsens viktiga uppgifter. Om stämman i efterhand är missnöjd med hur styrelsen utnyttjat detta mandat är detta närmast en fråga som bör föranleda överväganden om huruvida bolaget har en lämplig styrelse eller ej. En alltför stor detaljnivå i stämmobeslutet både kringskär styrelsens handlingsutrymme och förskjuter ansvaret till stämman att ta ställning till svåra avväganden och komplicerade tekniska frågor. Styrelsen blir på detta sätt också "fri från ansvar" i det att stämman tagit ställning till detaljerna och styrelsen varken kan utöva beslutanderätt eller kan ställas till ansvar för hur sådan beslutanderätt utövats. En sådan ordning kan indirekt få till effekt att styrelsen får ett incitament att utforma programmet på det sätt som bedöms att vid beslutstillfället ha bäst förutsättningar att vinna stöd på stämman snarare än ett på det sätt styrelsen bedömer bäst gagnar bolaget och dess aktieägare på längre sikt.</p>
<p>Enligt vår mening är det egentligen endast frågan om total utspädningseffekt av incitamentsprogrammen vid en maximal tilldelning samt total maximal kostnad för programmet som är relevant för stämman att ta ställning till. Övriga frågor borde lämnas till styrelsens avgörande och styrelsen bör ha fullt ansvar för att strukturera programmen och tillse att fördelning inom programmen är för verksamheten ändamålsenlig. Utfallet kommer ju att redovisas i efterhand och stämman kan då ta ställning till om styrelsen hanterat sitt mandat på ett lämpligt sätt. Redovisning av utfall och effekter av programmen blir i så fall än viktigare och fokus för självregleringen (eller i förekommande fall lagstiftningen) bör i så fall läggas på denna fråga.</p>
<p>Vi förordar således, oavsett om denna fråga regleras i självregleringen eller genom lag, en ordning som mer tydligt grundar sig på de olika bolagsorganens funktioner och ansvar samt gränsdragningen mellan olika bolagsorgan. I en sådan ordning är det styrelsen som måste ha det totala ansvaret att inom ramen för av stämman beslutad gräns för utspädningen och maximal kostnad besluta om såväl riktlinjer och principer för programmen som de faktiska villkoren. Styrelsen får därmed också ett reellt och oinskränkt ansvar för programmen. För att aktieägarna skall kunna utvärdera hur väl styrelsen hanterat denna fråga blir informationsgivningen till aktieägarna den viktigaste frågan. Skulle man ändå välja att ha kvar kravet på att de huvudsakliga principerna skall beslutas av stämman förordar vi att man i så fall i Koden respektive aktiebolagslagen tydliggör att allt utöver de övergripande och huvudsakliga principerna är styrelsens beslut och ansvar och att detaljfrågor inte bör hänskjuts till stämman.</p>
<p>Vi vill slutligen framhålla att vi i likhet med utredaren anser att dessa frågor lämpligen hanteras inom ramen för självreglering inte minst med anledning av de resonemang som vi anfört ovan. Vi hoppas därför att det i ett eventuellt kommande uppdrag till självregleringen att behandla frågan ges tillräckligt utrymme för att innefatta en reglering som ändrar de senaste årens utveckling med en allt ökande detaljnivå på stämmobeslut i ersättningsfrågor.</p>
<h2>Nordstjernan AB</h2>
<p>När det gäller kravet i lag på att stämman ska fatta beslut om riktlinjer för ersättning till ledande befattningshavare anser Nordstjernan att lagstiftaren gjorde en logisk lapsus när reglerna infördes. Det är viktigt att detta rättas till så fort som möjligt. Eftersom bolagsstämman genom lagstiftarens försorg fråntagit styrelsen uppgiften att fastställa riktlinjerna för ersättning till ledningen blir en konsekvens att bolagsstämman också fråntagit styrelsen ansvaret. Styrelsen kan ej vara ansvarig för något den inte kan besluta om. Nordstjernan anser att det är principiellt fel att bolagsstämman skall ta detta ansvar och det därför är viktigt att ansvaret för ledningens ersättningar åter läggs på styrelsen.</p>
<p>Ett steg i denna riktning är att stämmobeslutskravet tas bort ur lagen. Nordstjernan anser dock att skälen emot är lika starka när det gäller förslaget att låta detta stämmobeslutskrav regleras inom ramen för självregleringen. Nordstjernan är därför emot detta senare förslag. Styrelsen är det bolagsorgan som ska fatta alla beslut om fastställande av riktlinjer för ersättning till ledningen. Styrelsen får därefter svara för sina beslut inför bolagsstämman.</p>
<p>Frågan om beslutanderätten avseende principer för ledningens ersättning är en fråga Nordstjernan tidigare yttrat sig om. I vårt remissvar avseende Svensk kod för bolagsstyrning daterat den 28 september 2004 står det: ”Även förslaget att bolagsstämman ska besluta om ersättningsform till den verkställande ledningen är mer ett utslag av tidsandan än förståelse av att bedriva styrelsearbete. Att en och annan styrelse de facto har kört i diket i frågan om ersättning till ledningen tas till intäkt för att bolagsstämman skulle göra ett bättre jobb. Så är inte fallet och en styrelses allra viktigaste uppgift är, och kommer så att förbli, att rekrytera och styra en verkställande direktör. Och då måste styrelsen också ha kontroll över ersättningsfrågor och inte behöva förlita sig på beslut fattat av en bolagsstämma.” Detta var Nordstjernans syn år 2004 och det är Nordstjernans syn år 2009.</p>
<h2>16 Preskription av ansvar för ett handelsbolags förpliktelser Skatteverket</h2>
<p>Skatteverket ifrågasätter om regleringen inte istället bör ske i preskriptionslagen (1981:130), eller alternativt att det av bestämmelsen i lagen (1980:1102) om handelsbolag och enkla bolag uttryckligen bör framgå att den avser medansvaret för sådana fordringar mot bolaget som omfattas av preskriptionslagen.</p>
<h2>Kronofogdemyndigheten</h2>
<p>KFM tillstyrker att det i handelsbolagslagen införs en särskild preskriptionsregel i fråga om en bolagsmans ansvar för ett handelsbolags förpliktelser efter det att bolagsmannens avgång har registrerats i handelsregistret, om inte preskriptionen dessförinnan avbryts gentemot bolagsmannen.</p>
<h2>Juridiska fakultetsnämnden vid Stockholms universitet</h2>
<p>Fakultetsnämnden tillstyrker utredningens förslag.</p>
<h2>Juridiska fakultetsnämnden vid Uppsala universitet</h2>
<p>Fakultetsnämnden tillstyrker betänkandets förslag.</p>
<h2>Bolagsverket</h2>
<p>Bolagsverket tillstyrker att det införs en särskild preskriptionsregel, av det föreslagna innehållet, i lagen om handelsbolag och enkla bolag i förhållande till de bolagsmän som avregistrerats ur ett handelsbolag.</p>
<h2>Stockholms Handelskammare</h2>
<p>Handelskammaren tillstyrker utredningens förslag om preskription för bolagsmans förpliktelser i lagen om handelsbolag och enkla bolag.</p>
<h2>Lantbrukarnas Riksförbund</h2>
<p>Enligt betänkandet ska införas en preskriptionsregel i lagen om handelsbolag och enkla bolag. Denna föreslås innebära att en bolagsmans ansvar för bolagets förpliktelser preskriberas tio år efter det att bolagsmannens avgång registrerats i handelsregistret. Detta om inte preskriptionen dessförinnan avbryts gentemot bolagsmannen.</p>
<p>En mycket stor begränsning i dagens regelsystem är frånvaron av en sådan preskriptionsregel. Detta i kombination med det faktum att delägarna i handelsbolag är personligt och solidariskt ansvariga för företagets skulder och förpliktelser motiverar införandet av en sådan preskriptionsregel. LRF tillstyrker därför införandet av en sådan regel.</p>
<p>Vid utformandet bör det emellertid ligga nära till hands att snegla på regleringen för EEIG (europeiska ekonomiska intressegemenskaper). Precis som i handelsbolaget svarar medlemmarna i en gruppering obegränsat solidariskt för grupperingens skulder och förpliktelser.</p>
<p>Tiden för preskriptionen bör därför sättas till fem år istället för föreslagna tio år. Det är rimligt att tiden för preskription räknas från den tidpunkt då bolagsmannens avgång registrerats i handelsregistret.</p>
<h2>FAR SRS</h2>
<p>FAR SRS tillstyrker Utredningens förslag att i lagen om handelsbolag och enkla bolag införs en preskriptionsregel innebärande att en bolagsmans ansvar för bolagets förpliktelser preskriberas tio år efter det att bolagsmannens avgång registrerats i handelsregistret, om inte preskriptionen dessförinnan avbryts gentemot bolagsmannen.</p>
<h2>Finansbolagens Förening</h2>
<p>Enligt utredningens förslag bör det i lagen om handelsbolag och enkla bolag införs en preskriptionsregel innebärande att en bolagsmans ansvar preskriberas tio år efter det att bolagsmannens avgång registrerats, om preskription dessförinnan avbryts gentemot bolagsmannen. Som framgår av betänkandet innebär detta en försämring för borgenärerna. Försämringen mildras dock av att preskription enligt den föreslagna övergångsbestämmelsen inte gäller retroaktivt dvs. den gäller endast bolagsmän som avregistrerats efter lagens ikraftträdande. Vid angivna förhållande finner föreningen ingen anledning att motsätta sig den föreslagna regleringen.</p>
<h2>Svensk Inkasso</h2>
<p>Svensk Inkasso tillstyrker utredningens förslag om införande av en preskriptionsregel gällande bolagsmans ansvar för handelsbolags förpliktelser efter bolagsmannens utträde och att ett sådant ansvar ska preskriberas tio år efter det att bolagsmannens avgång registrerats i handelsregistret, om inte preskriptionen dessförinnan avbryts. Svensk Inkasso anser att det är rimligt att en avgående bolagsmans ansvar preskriberas efter en viss tid och att en preskriptionstid om tio år utgör en rimlig tidsram.</p>
<h2>Sveriges Redovisningskonsulters Förbund SRF</h2>
<p>Vid sidan av förändringar i ABL har utredningen behandlat en näraliggande frågeställning om bolagsmans ansvar i handelsbolag. Sådant ansvar är solidariskt, och har enligt dagens regler ingen individuell preskriptionstid för delägare som lämnat bolaget. Detta innebär att en bolagsman som avgått även efter detta kan bli ansvarig för förpliktelser som väcks mot bolaget, avseende händelser som inträffat under den tid som denne varit registrerad delägare. Genom att fordringsägare kan välja att väcka talan mot bolaget och bryta preskriptionen, kan följden bli att en bolagsman som utträtt kan bli evigt ansvarig enligt reglerna om solidariskt ansvar mellan delägarna för bolagets förpliktelser.</p>
<p>Utredningen anser att en sådan ordning kan ifrågasättas, och framstår som oskälig för den som utträtt. Förslag framförs därför om att en personlig preskriptionstid skall införas för bolagsman som utträtt, vilket innebär att denne efter 10 år sedan avregistrering i handelsregistret inte längre skall vara solidariskt ansvarig för tidigare förpliktelser, om inte borgenären gör anspråk som riktas direkt mot bolagsmannen istället för mot bolaget.</p>
<p>SRF anser att handelsbolaget som bolagsform utgör ett bra alternativ att bedriva näringsverksamhet, och att just den solidariska ansvarsfrågan för delägarna är denna forms största begränsning. Det problem som utredningen uppmärksammat är därför angeläget att reglera på ett mera balanserat sätt än dagens regler, och utredningens förslag är en lämplig ordning för en bättre lösning. SRF anser dock att utredningen här kunde gått ett steg längre och begränsat preskriptionstiden till 5 år för avregistrerad delägare.</p>
<p>SRF tillstyrker förslaget, men anser att den personliga preskriptionstiden för avregistrerad delägare borde kunna sättas till 5 istället för 10 år.</p>
<h2>17 Övrigt</h2>
<h2>Hovrätten för Västra Sverige</h2>
