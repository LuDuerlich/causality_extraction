<h1>Sammanfattning av uppdraget</h1>
<h2></h2>
<p>En särskild utredare skall lämna förslag om den frivilliga försvarsverksamhetens framtida inriktning och uppgifter inom totalförsvaret. I uppdraget ingår att - utreda vilken roll den frivilliga försvarsverksamheten skall ha i framtiden inom totalförsvaret, - utreda den frivilliga försvarsverksamhetens betydelse och uppgifter vid situationer där vårt land hotas av eller blir utsatt för ett väpnat angrepp, - utreda vilken roll de frivilliga försvarsorganisationerna skall ha när det gäller att stärka samhällets förmåga att förebygga och hantera svåra påfrestningar på samhället i fred, - utreda de frivilliga försvarsorganisationernas möjligheter att medverka i internationell verksamhet, - utvärdera och vid behov föreslå ett nytt system för den statliga finansieringen av frivilligorganisationerna med hänsyn till ny inriktning och nya uppgifter och även föreslå en ändamålsenlig prioritering vid tilldelning av medel. Vid utvärderingen skall utredaren särskilt undersöka i vilken mån det nu gällande finansieringssystemet möjliggjort resultatstyrning av verksamheten och vid behov hur ett framtida förändrat finansieringssystem skall utformas för att förbättra möjligheterna till resultatstyrning, - utreda möjligheterna att rekrytera till de frivilliga försvarsorganisationerna samt hemvärnet så att dessa kan lösa de uppgifter eller krav totalförsvaret ställer, - utreda och vid behov föreslå förändringar som rör ersättningar, försäkringar, utrustning, materiel samt frivilligavtalets förhållande till ordinarie arbetsgivare för frivilliga, hemvärnsmän och frivilliga instruktörer samt - utreda behov av och former för förstärkning av de frivilliga försvarsorganisationerna med materiel som framledes avvecklas från Försvarsmakten.</p>
<h2>Den frivilliga försvarsverksamhetens uppgifter i dag</h2>
<p>Den frivilliga försvarsverksamheten omfattar militära och civila frivilliga försvarsorganisationer samt hemvärnet.</p>
<p>De frivilliga försvarsorganisationernas verksamhet regleras i förordningen (1994:524) om frivillig försvarsverksamhet. Enligt förordningen avses med frivillig försvarsverksamhet sådan verksamhet som främjar totalförsvaret och som omfattar försvarsupplysning samt rekrytering och utbildning av frivilliga för uppgifter inom totalförsvaret.</p>
<p>Hemvärnets verksamhet regleras bl.a. i hemvärnsförordningen (1997:146).</p>
<p>De frivilliga försvarsorganisationerna medverkar, var och en på sitt sätt, till den del av totalförsvarets samlade verksamhet som baseras på anställningsavtal eller pliktlagstiftning. I samarbete med berörda myndigheter rekryterar, informerar och utbildar de frivilliga försvarsorganisationerna frivilliga för beredskaps- och krigsorganisationen samt vidareutbildar personal inom totalförsvaret.</p>
<p>Redan i samband med den ändrade inriktning av totalförsvaret som lades fast i 1996 års totalförsvarsbeslut (prop.1996/97:4, bet. 1996/97:FöU1, rskr. 1996/97:109) förutspåddes de frivilliga försvarsorganisationerna få förändrade uppgifter och förutsättningar. Detta främst mot bakgrund av reduceringen av den militära grundorganisationen och användningen av totalförsvarsresurser för att dels genomföra internationella fredsfrämjande och humanitära insatser, dels stärka samhällets samlade förmåga att möta svåra påfrestningar på samhället i fred.</p>
<p>I den totalförsvarspropositionen framhöll regeringen bl.a. att de frivilliga försvarsorganisationerna genom sitt starka engagemang och sin breda kompetens inom skilda områden i samhället utgör en viktig resurs för landets försvar. Regeringen ansåg det vara en tillgång för landet att ha ett folkförsvar där var och en efter sin förmåga och kunskap bidrar till landets försvar.</p>
<p>Ändrad inriktning av totalförsvaret påverkar den frivilliga  försvarsverksamheten</p>
<p>I regeringens propositioner 1998/99:74 Förändrad omvärld omdanat försvar och 1999/2000:30 Det nya försvaret konstateras att det förändrade omvärldsläget måste innebära en ändrad inriktning och struktur för landets framtida försvar. Under de närmaste tio åren är ett invasionsföretag syftande till ockupation av Sverige inte möjligt att genomföra så länge Sverige har en grundläggande försvarsförmåga. Vi kan däremot inte avskriva väpnade angrepp mot begränsade mål i Sverige. Inriktningen av det militära och civila försvaret har utgått från hotet om ett väpnat angrepp i form av en militär invasion. Det militära försvaret skall alltmer utvecklas mot en insatsorganisation, som främst skall bestå av krigsförband för att försvara landet mot ett väpnat angrepp, hävda territoriell integritet samt kunna delta i internationell fredsfrämjande och humanitär verksamhet.</p>
<p>Regeringen anser att förmågan att lösa de operativa uppgifterna, inom militärt respektive civilt försvar, är av betydande vikt för vår förmåga att motstå begränsade angrepp till exempel i form av sabotageattacker eller med fjärrbekämpningsvapen. Det är av stor vikt att den frivilliga försvarsverksamhetens roll förnyas i takt med totalförsvaret i övrigt och att denna verksamhet utvecklar nya förmågor och kompetenser för att kunna bidra till vår förmåga att möta nya hot och risker.</p>
<p>Totalförsvarets ändrade inriktning innebär ett behov av nya förmågor och kompetenser. Detta innebär att de prioriteringar, förmågor och satsningar på kompetensutveckling som gäller för totalförsvaret också påverkar de frivilliga försvarsorganisationerna.</p>
<p>Hemvärnet är en del av Försvarsmakten. Med sin anpassade beredskap utgör hemvärnet en viktig resurs vid väpnat angrepp samt kan stödja samhället i fred såväl vid svåra påfrestningar som vid mer normala händelser inom till exempel räddningstjänsten. Förnyelse av hemvärnet måste ske i samma takt som övriga delar av Försvarsmaktens kompetens breddas och fördjupas.</p>
<p>Såväl militärt som civilt försvar måste kunna anpassas till nya säkerhetspolitiska lägen i omvärlden inom ett år och tillväxt skall kunna ske inom en period om fem till tio år. Därutöver skall det alltid finnas en förmåga att genomföra förändringar om och när förutsättningarna ändrats.</p>
<p>När det gäller inriktningen av planeringen inom civilt försvar anger regeringen i prop. 1998/99:74 Förändrad omvärld omdanat försvar och prop. 1999/2000:30 Det nya försvaret att civilt försvar på kort tid skall kunna utveckla en sådan förmåga hos viktiga samhällsfunktioner att samhället kan motstå mer omfattande insatser av fjärrstridsmedel och begränsade luftrörliga insatsstyrkor. Det civila försvaret skall även på längre sikt kunna bidra till den samlade förmågan att möta ett väpnat angrepp genom såväl mer omfattande militära operationer som nya typer av väpnade angrepp.</p>
<p>Användning av frivilliga försvarsresurser i beredskapen mot svåra  påfrestningar på samhället i fred</p>
<p>Enligt lagen (1992:1403) om totalförsvar och höjd beredskap skall totalförsvarsresurser utformas så att de även kan användas för att stärka samhällets förmåga att förebygga och hantera svåra påfrestningar på samhället i fred. Dessa resurser skall även kunna användas vid internationella fredsfrämjande och humanitära insatser.</p>
<p>Mot bakgrund av bl.a. det vidgade säkerhetsbegreppet beslutade riksdagen våren 1997 om en ambition för beredskapen mot svåra fredstida påfrestningar med anledning av propositionen Beredskapen mot svåra påfrestningar på samhället i fred (prop. 1996/97:11, bet. 1996/97:FöU5, rskr. 1996/97:203). Enligt propositionen är det bl.a. inom områdena nedfall av radioaktiva ämnen, kemikalieolyckor och utsläpp av farliga ämnen till sjöss, allvarlig smitta och svåra störningar i viktiga infrastruktursystem, till exempel elförsörjning, telekommunikationer och försörjning med vatten, särskilt viktigt med en god beredskap.</p>
<p>Frågan om finansiering av de frivilliga försvarsorganisationernas verksamhet</p>
<p>Vad gäller den statliga finansieringen av de frivilliga försvarsorganisationerna gäller fr.o.m. år 1994 ett system som har till syfte att ge organisationerna möjligheter att verka i en större ekonomisk trygghet och stabilitet än tidigare. Detta sker genom att en del av de belopp som tilldelas organisationerna blir relativt oberoende av eventuella fluktuationer i utbildningsverksamheten.</p>
<p>Genom införandet av systemet avsåg regeringen även att förtydliga de frivilliga försvarsorganisationernas ställning som enskilda frivilliga sammanslutningar samt ge dem ökad självständighet. Ett annat syfte med det nya finansieringssystemet var att ge statsmakterna bättre möjligheter till resultatstyrning.</p>
<p>Systemet innebär att statliga medel till de frivilliga försvarsorganisationerna utgår dels som stöd till organisationerna i form av statsbidrag, dels som ersättning för den utbildning som bedrivs inom organisationerna för att tillgodose behov inom olika delar av totalförsvaret.</p>
<p>Statsbidragsdelen avser bidrag till organisationernas ledning och administration till rekrytering och försvarsupplysning och finansieras genom ett särskilt anslag under sjätte utgiftsområdet. Den andra delen avser de frivilliga försvarsorganisationernas utbildningsverksamhet och finansieras från sjätte utgiftsområdets anslag till funktionerna Befolkningsskydd och räddningstjänst, Arbetskraft samt Hälso- och sjukvård inom det civila försvaret samt från Försvarsmaktens anslag Förbandsverksamhet och beredskap m.m. inom det militära försvaret.</p>
<p>Regeringen beslöt i november 1996 om direktiv till en särskild utredare med uppgift att pröva gällande finansieringssystem för tilldelning av statliga medel för de frivilliga försvarsorganisationernas verksamhet (dir. 1996:102). Utredaren skulle även föreslå förändringar av finansieringssystemet med inriktning mot att organisationerna skulle tilldelas statliga medel i förhållande till den betydelse respektive organisation bedömdes ha för totalförsvaret.</p>
<p>Utredaren lämnade i betänkandet Totalförsvaret och frivilligorganisationerna uppdrag, stöd och ersättning (SOU 1997:70) förslag till ett delvis nytt finansieringssystem. Detta finansieringssystem innebär att de frivilliga försvarsorganisationerna bör tilldelas statligt stöd i förhållande till organisationernas förmåga att verka för totalförsvaret vid, i angelägenhetsordning, väpnat angrepp, under en anpassningsperiod, svåra påfrestningar på samhället i fred och internationella insatser. Regeringen har anslutit sig till utredarens förslag i skrivelse till riksdagen (skr. 1997/98:4) hösten 1997.</p>
<p>Överstyrelsen för civil beredskap föreslår, i en skrivelse till regeringen i oktober 1998, att den gällande prioriteringsordningen vid bedömning av respektive frivillig försvarsorganisations betydelse ändras så att de civila frivilliga försvarsorganisationernas verksamhet inriktas mot en omedelbar förmåga att medverka vid svåra påfrestningar på samhället i fred och vid internationella insatser samt en förmåga att på sikt kunna medverka till personalförsörjningen inom totalförsvaret inför ett väpnat angrepp.</p>
<p>Användning av frivilliga försvarsorganisationer i internationell fredsfrämjande och humanitär verksamhet</p>
<p>De frivilliga försvarsorganisationerna bedriver sedan några år ett samarbete med motsvarande verksamheter i de baltiska länderna. Syftet med samarbetet är att stödja dessa länders uppbyggnad av ett försvar under demokratisk kontroll. Under år 1999 har organisationerna på uppdrag av regeringen kartlagt intresse och behov av sådant samarbete även från Polens och från Rysslands sida.</p>
<h2>Uppdraget</h2>
<p>Den särskilde utredaren skall lämna förslag om den frivilliga försvarsverksamhetens framtida inriktning och uppgifter inom totalförsvaret.</p>
<p>Utredaren skall i sitt arbete utgå från vad regeringen framfört i propositionen (1998/99:74) Förändrad omvärld omdanat försvar samt prop. 1999/2000:30 Det nya försvaret om totalförsvarets framtida inriktning.</p>
<p>Följande frågor och områden skall behandlas.</p>
<p>•  Den frivilliga försvarsverksamhetens roll i det framtida totalförsvaret.</p>
<p>Det i regeringens propositioner 1998/99:74 Förändrad omvärld omdanat försvar och prop. 1999/2000:30 Det nya försvaret redovisade förändrade omvärldsläget kommer att innebära ändrad inriktning och struktur för vårt lands försvar. Det militära försvaret kommer alltmer att utvecklas mot en insatsorganisation. Denna organisation skall främst bestå av krigsförband och vara dimensionerad för att försvara landet mot väpnat angrepp, hävda territoriell integritet samt kunna delta i internationell fredsfrämjande och humanitär verksamhet. Det är därför av betydande vikt att militärt respektive civilt försvar har en förmåga att lösa de operativa uppgifter som behövs för att motstå begränsade angrepp till exempel i form av sabotageattacker eller med fjärrbekämpningsvapen. I takt med dessa förändringar inom totalförsvaret är det av stor vikt att även den frivilliga försvarsverksamhetens roll inom totalförsvaret förnyas, så att dess kompetens och förmåga kan bidra till att möta hot och risker.</p>
<p>•  Den frivilliga försvarsverksamhetens betydelse och uppgifter vid situationer där vårt land hotas av eller blir utsatt för ett väpnat angrepp. Analysen skall avse dels ett väpnat angrepp i nuvarande omvärldsläge, dels ett sådant angrepp som föregåtts av en så kallad anpassningsperiod.</p>
<p>Det nya säkerhetspolitiska läget och den härmed förändrade inriktningen av vårt lands totalförsvar innebär att såväl militärt som civilt försvar måste ha förmåga att kunna anpassas till nya säkerhetspolitiska lägen i vår omvärld inom ett år. Tillväxt skall kunna ske inom en period om fem till tio år. För en situation där de säkerhetspolitiska förutsättningarna ändras skall det härutöver alltid finnas en förmåga att genomföra förändringar.</p>
<p>•  Den frivilliga försvarsverksamhetens betydelse för samhällets förmåga att stärka samhällets förmåga att förebygga och hantera svåra påfrestningar på samhället i fred.</p>
<p>Enligt lagen (1992:1403) om totalförsvar och höjd beredskap skall totalförsvarsresurser utformas så att de även kan användas för att stärka samhällets förmåga att förebygga och hantera svåra påfrestningar på samhället i fred. Dessa resurser skall även kunna användas vid internationella fredsfrämjande och humanitära insatser.</p>
<p>•  De frivilliga försvarsorganisationernas möjligheter att medverka i internationell verksamhet.</p>
<p>De frivilliga försvarsorganisationerna bedriver i dag ett samarbete med motsvarande verksamheter i de baltiska länderna med syfte att stödja dessa länders uppbyggnad av ett försvar under demokratisk kontroll. För år 1999 har de frivilliga försvarsorganisationerna på uppdrag av regeringen genomfört en kartläggning av behov och intresse av ett sådant samarbete även från Polens och Rysslands sida. I uppdraget skall ingå att belysa framtida inriktning och avgränsning av samarbetet samt formerna för detta.</p>
<p>Den fredsfrämjande och humanitära verksamheten är en av totalförsvarets viktigaste uppgifter och det är därför av vikt att även de frivilliga försvarsorganisationernas möjligheter att bidra utreds.</p>
<p>•  Frågan om nuvarande system för den statliga finansieringen av de frivilliga försvarsorganisationerna i relation till ny inriktning och nya uppgifter för de frivilliga försvarsorganisationerna.</p>
<p>I samband med tidigare utredning av de frivilliga försvarsorganisationernas finansieringssystem (dir. 1996:102) angav regeringen att utredaren, förutom att pröva gällande finansieringssystem, även skulle föreslå förändringar av finansieringssystemet med inriktning mot att organisationerna skulle tilldelas statliga medel i förhållande till den betydelse respektive organisation bedömdes ha för totalförsvaret. Regeringen anslöt sig till utredarens förslag vilket innebär att de frivilliga försvarsorganisationerna skall tilldelas statligt stöd i förhållande till organisationernas förmåga att verka för totalförsvaret vid, i angelägenhetsordning, väpnat angrepp, under en anpassningsperiod, svåra påfrestningar på samhället i fred och internationella insatser.</p>
<p>•  Det av Försvarsmakten och Överstyrelsen för civil beredskap lämnade förslaget till fördelningsprinciper vid myndigheters fördelning av statsbidraget till de frivilliga försvarsorganisationerna.</p>
<p>Mot bakgrund av ovan redovisade prioriteringsprinciper vid tilldelning av statsbidrag till de frivilliga försvarsorganisationerna gav regeringen Försvarsmakten och Överstyrelsen för civil beredskap i 1998 års regleringsbrev uppdraget att vidareutveckla principer för tilldelning av dessa medel. Myndigheternas förslag har lämnats till regeringen den 22 februari 1999.</p>
<p>•  I vilken mån det nu gällande finansieringssystemet möjliggjort resultatstyrning av verksamheten samt hur ett framtida, förändrat finansieringssystem skall utformas för att utveckla möjligheterna till resultatstyrning, med utgångspunkt från den frivilliga försvarsverksamhetens roll i det framtida totalförsvaret.</p>
<p>Gällande system för finansiering av de frivilliga försvarsorganisationerna infördes år 1994 och hade till syfte att ge organisationerna möjligheter att verka i en större ekonomisk trygghet och stabilitet än tidigare. Systemet skulle även förtydliga de frivilliga försvarsorganisationernas ställning som enskilda frivilliga sammanslutningar samt ge dem ökad självständighet. Det var även viktigt att ge statsmakterna möjligheter till resultatstyrning. Utredaren bör ta del av planerat utvecklingsarbete inom Regeringskansliet vad gäller resultatstyrning av statsbidrag till folkrörelser och föreningsliv.</p>
<p>•  Möjligheterna att rekrytera till de frivilliga försvarsorganisationerna samt hemvärnet så att dessa kan lösa de uppgifter och uppfylla de krav totalförsvaret ställer.</p>
<p>Rekryteringen till hemvärnet och de frivilliga försvarsorganisationerna har varit av stor betydelse för förmågan att lösa de operativa uppgifterna, inom det militära och civila försvaret. Detta gäller även deras roll för den folkliga förankringen. Det är av särskild vikt att rekryteringen till hemvärnet och de frivilliga försvarsorganisationerna kan säkerställas till den kvantitativa och kvalitativa nivå som befinns lämplig.</p>
<p>•  Frågor om ersättningar, försäkringar, utrustning, materiel samt frivilligavtalets förhållande till ordinarie arbetsgivare för frivilliga, hemvärnsmän och frivilliga instruktörer.</p>
<p>För att verksamheten skall kunna bedrivas på ett lämpligt sätt och med beaktande av de särskilda förutsättningar för fullgörande av tjänstgöring som frivilliga, hemvärnsmän och frivilliga instruktörer har är det av stor vikt att regler för ersättningar, försäkringar, utrustning, materiel samt dessa gruppers förhållande till ordinarie arbetsgivare utreds och vid behov förändras.</p>
<p>•  Behovet av och formerna för förstärkning av de frivilliga försvarsorganisationerna med materiel som framledes avvecklas från Försvarsmakten.</p>
<p>Det kan finnas behov av att förstärka de frivilliga försvarsorganisationerna med materiel eller andra resurser. För att detta skall vara möjligt måste bl.a. behovet, kostnader, ansvar, utbildning samt förvaring utredas. Sådana resurser kan till exempel utgöras av materiel som Försvarsmakten framledes kan komma att avveckla.</p>
<p>Utredaren skall samråda med övriga pågående utredningar inom totalförsvarets personalförsörjningsområde såsom Utredningen om översyn av totalförsvarspliktens tillämpning och andra pliktfrågor (dir. 1997:106, dir. 1998:49 och 1999:85) samt Utredningen om översyn av Försvarsmaktens personalförsörjning (dir. 1999:84). Utredaren skall även samråda med utredningen om principer för bättre helhetssyn vid planering för civilt försvar och beredskapen mot svåra påfrestningar på samhället i fred (dir. 1999:63).</p>
<h2>Författningsreglering</h2>
<p>Om behov finnes skall utredaren lämna förslag till nödvändiga författningsändringar.</p>
<h2>Redovisning av uppdraget m.m.</h2>
<p>Utredaren skall redovisa sitt uppdrag senast den 31 december 2000. En delredovisning av arbetsläget skall ske senast den 1 augusti 2000.</p>
<p>Utredaren skall bedriva sitt arbete i samverkan med Försvarsmakten och Överstyrelsen för civil beredskap.</p>
<p>Utredaren skall hålla Försvarsberedningen och berörda totalförsvarsmyndigheter samt de frivilliga försvarsorganisationerna informerade om sitt arbete och ge dem tillfälle att framföra synpunkter. (Försvarsdepartementet)</p>
<h2>Kommittédirektiv</h2>
<p>Beslut vid regeringssammanträde den 30 mars 2000.</p>
<h2>Sammanfattning av uppdraget</h2>
<p>Utöver tidigare beslutade direktiv (dir. 1999:95) skall i uppdraget även ingå att: - utreda om militära traditioner och militärkulturhistorisk verksamhet kan utvecklas och bevaras inom ramen för den frivilliga försvarsverksamheten samt - utreda vilka organisationer som bör inordnas i den frivilliga försvarsverksamheten. Utredaren skall i detta avseende lämna förslag till nödvändig författningsreglering.</p>
<h2>Bakgrund</h2>
<p>Med stöd av regeringens bemyndigande den 18 november 1999 (dir. 1999:95) tillkallade chefen för Försvarsdepartementet den 18 november 1999 en särskild utredare med uppdrag att lämna förslag om den frivilliga försvarsverksamhetens framtida inriktning och uppgifter inom totalförsvaret. Utredningen skall enligt direktiven vara slutförd senast den 31 december 2000.</p>
<h2>Uppdraget</h2>
<p>Flera frivilliga grupper och organisationer genomför i dag ett omfattande arbete för att bevara militära traditioner och militärkulturhistorisk verksamhet. Dessa grupper har ofta samverkat och genomfört evenemang tillsammans med bl.a. Försvarsmakten. Dessa evenemang har en betydelsefull roll när det gäller folkförankringen och möjligheten att skapa en positiv bild av landets försvarsverksamhet.</p>
<p>Det är angeläget att pröva möjligheten att utveckla dessa grupper och organisationers arbete, t.ex. genom att, inom ramen för hemvärnets verksamhet, organisera någon form av samordnings- och stödfunktion.</p>
<p>Utredaren skall därför pröva den frivilliga försvarsverksamhetens, främst hemvärnets, möjligheter att bidra till att utveckla och bevara militära traditioner och militärkulturhistorisk verksamhet i samverkan med övriga aktörer inom totalförsvaret.</p>
<p>De frivilliga försvarsorganisationerna har sedan lång tid bedrivit ett omfattande och värdefullt arbete inom ramen för landets försvarsverksamhet. Förändrade krav och behov inom denna verksamhet kommer att innebära förändringar när det gäller de organisationer som skall ingå i den frivilliga försvarsverksamheten. För en del uppgifter kan behovet av stöd från den frivilliga försvarsverksamheten ha minskat, för andra uppgifter kan det finnas nya behov av stöd från den frivilliga försvarsverksamheten. Exempel på nya behov kan t.ex. vara frivillig försvarsverksamhet till stöd för totalförsvaret och internationella fredsfrämjande insatser. Andra områden kan t.ex. vara personalvård och krishantering. Det är angeläget att utreda hur förändringar i den frivilliga försvarsverksamheten påverkar behovet av resurser.</p>
<p>Utredaren skall mot denna bakgrund bedöma vilka organisationer som enligt förordningen (1994:524) om frivillig försvarsverksamhet skall tillhöra den kategori frivilligorganisationer som ingår i den frivilliga försvarsverksamheten. I uppdraget ingår att lämna förslag till nödvändig författningsreglering.</p>
<h2>Redovisning av uppdraget</h2>
<p>Tidpunkten för när uppdraget skall redovisas flyttas fram. Utredningen skall i sin helhet vara slutförd senast den 28 februari 2001. En delredovisning av arbetsläget skall ske senast den 1 september 2000. (Försvarsdepartementet)</p>
<h2>Utredningens intervjuer och kontakter</h2>
<p>Frivilligorganisationsutredningen har under arbetets gång haft kontakt med ett stort antal myndigheter, organisationer och privatpersoner. Dessa återfinns i nedanstående lista. Personliga kontakter och intervjuer markeras med *. Övriga kontakter har skett via brev, e-post, fax eller telefon.</p>
<h2>Frivilliga försvarsorganisationer och andra frivilligorganisationer</h2>
<p>Befälsföreningen Militärtolkar* Centralförbundet för Befälsutbildning* Flygfältsingenjörsföreningarnas Riksförbund* Flygvapenfrivilligas Riksförbund* Fredsbaskrarna Sverige*</p>
<p>Frivilliga Automobilkårernas Riksförbund* Frivilliga Flygkåren*</p>
<p>Frivilliga Motorcykelkårernas Riksförbund* Frivilliga radioorganisationen*</p>
<p>Frivilliga Skytterörelsen*</p>
<p>Förbundet Fältpostbefäl*</p>
<p>Förbundet Sveriges Reservofficerare, SVEROF* Förbundet Sveriges Ungdomsbrandkårer* Försvarets Fältartistförening*</p>
<p>Försvarets Personaltjänstförbund* Hemvärnsbefälets riksförbund* Kustjägarveteranerna* Riksförbundet Sveriges lottakårer*</p>
<p>Riksförbundet Sveriges Militärkulturhistoriska Föreningar* Sjöräddningssällskapet*</p>
<p>Sjövärnskårernas Riksförbund* Svenska Blå Stjärnan*</p>
<p>Svenska Brandförsvarsföreningen*</p>
<p>Svenska Brukshundklubben*</p>
<p>Svenska Fallskärmsförbundet*</p>
<p>Svenska Flottans Reservofficersförbund*</p>
<p>Svenska Livräddningssällskapet*</p>
<p>Svenska Pistolskytteförbundet*</p>
<p>Svenska Sportskytteförbundet*</p>
<p>Svenska Röda Korset*</p>
<p>Svenska Värnpliktsofficersförbundet*</p>
<p>Sveriges Civilförsvarsförbund*</p>
<p>Sveriges Kvinnliga Bilkårers Riksförbund*</p>
<p>Sveriges Hembygdsförbund*</p>
<p>Sveriges Militära Kamratföreningars Riksförbund*</p>
<p>Totalförsvarets Hälsoskyddsförbund*</p>
<p>Totalförsvarets Psykförsvarsförbund*</p>
<h2>Myndigheter, organisationer, politiska ungdomsförbund och övriga Myndigheter</h2>
<p>Arbetarskyddsverket Arbetsdomstolen Arbetsgivarverket</p>
<p>Arbetsmarknadsstyrelsen* ansvar för funktionen Arbetskraft  omfattande arbetskraftsförsörjning, arbetsmarknadsutbildning, arbetarskydd, arbetsmarknadstvister</p>
<p>Banverket</p>
<p>Civilbefälhavaren i Södra civilområdet</p>
<p>Civilbefälhavaren i Mellersta civilområdet</p>
<p>Civilbefälhavaren i Norra civilområdet</p>
<p>Elsäkerhetsverket</p>
<p>Exportkreditnämnden</p>
<p>Finansinspektionen ansvar för funktionen Finansiella tjänster</p>
<p>Fiskeriverket Försvarsmakten*</p>
<p>Försvarsområdesbefälhavaren i Fo 14</p>
<p>Försvarsområdesbefälhavaren i Fo 15</p>
<p>Försvarsområdesbefälhavaren i Fo 17</p>
<p>Försvarsområdesbefälhavaren i Fo 23</p>
<p>Försvarsområdesbefälhavaren i Fo 31</p>
<p>Försvarsområdesbefälhavaren i Fo 32</p>
<p>Försvarsområdesbefälhavaren i Fo 43</p>
<p>Försvarsområdesbefälhavaren i Fo 44</p>
<p>Försvarsområdesbefälhavaren i Fo 47</p>
<p>Försvarsområdesbefälhavaren i Fo 51</p>
<p>Försvarsområdesbefälhavaren i Fo 52</p>
<p>Försvarsområdesbefälhavaren i Fo 53</p>
<p>Försvarsområdesbefälhavaren i Fo 53</p>
<p>Försvarsområdesbefälhavaren i Fo 63 Försörjningskommissionen Generaltullstyrelsen</p>
<p>Institutet för framtidsstudier</p>
<p>Kommerskollegium Ansvar för funktionen</p>
<p>Utrikeshandel</p>
<p>Krigsförsäkringsnämnden Kustbevakningen</p>
<p>Lantmäteriverket ansvar för funktionen Landskaps- och fastighetsinformation</p>
<p>Luftfartsverket Läkemedelsverket Länsstyrelsen i Stockholms län Länsstyrelsen i Uppsala län</p>
<p>Länsstyrelsen i Södermanlands län Länsstyrelsen i Östergötlands län Länsstyrelsen i Jönköpings län Länsstyrelsen i Kronobergs län Länsstyrelsen i Kalmar län Länsstyrelsen i Gotlands län Länsstyrelsen i Blekinge län Länsstyrelsen i Skåne Länsstyrelsen i Hallands län Länsstyrelsen i Västra Götalands län*</p>
<p>Länsstyrelsen i Värmlands län Länsstyrelsen i Örebro län</p>
<h2>Mallar för inhämtande av skriftligt underlag</h2>
<p>Utredningen har skrivit till ett stort antal frivilligorganisationer och beredskapsmyndigheter för att få in skriftligt underlag till utredningens fortsatta arbete. För att strukturera underlaget på lämpligt sätt har respektive organisation och myndighet ombetts svara enligt nedanstående mallar.</p>
<h2>Mall för frivilliga försvarsorganisationer och andra frivilligorganisationer</h2>
<p>Utredningen önskar få underlag från frivilligorganisationerna enligt nedanstående frågemall. Vi vore tacksamma att få underlaget dels skriftligt, dels på diskett (PC). Redovisningen enligt nedanstående punkter bör vara så kortfattad som möjligt, gärna i punktform där det går.</p>
<h2>1. Medlemmar</h2>
<p>Antal medlemmar i organisationen 2000-01-01</p>
<p>Utveckling och trender: Redovisning av medlemstal enligt ovanstående punkt för åren 1985, 1990 och 1995. Medlemsfördelning (om möjligt), vad beträffar ålder, kön, geografisk spridning, avtal/inte avtal (i förekommande fall) Ungdomsverksamhet, i förekommande fall: Vilken ålder riktar den sig till? Omfattning? Vad innehåller den? Hur finansieras den?</p>
<p>Rekrytering av nya medlemmar: Hur och hur mycket?</p>
<h2>2. Verksamhet  (2000-01-01)</h2>
<p>Huvudsakliga uppgifter, enligt stadgar (motsv.). Tyngdpunkt i Er verksamhet?</p>
<p>Utbildning: Hur mycket? Vad omfattar utbildningsverksamheten? Hur ofta genomförs utbildningar? Var (kursgårdar etc.)? Hur genomförs utbildningar?</p>
<p>Övningsverksamhet: Typ av övning, materiel och materielförsörjning?</p>
<p>Försvarsupplysning: Vad omfattar den? Till vem/vilka riktas den? Hur genomförs den (t.ex. via kurser, medlemsblad, hemsida)?</p>
<p>Finansiering av verksamheten: Statliga medel, ersättning, medlemsavgifter, övriga avgifter m.m., omfattning samt fördelning av dessa olika intäktsformer?</p>
<p>Samverkan med andra frivilligorganisationer: Med vilka? Hur mycket? Vad samverkar man om?</p>
<p>Myndigheter: Vilka är centrala? Hur ser Ni på dem och på statlig styrning av frivilligorganisationer?</p>
<p>Samverkan med kommuner, landsting och länsstyrelser? Internationell verksamhet: Medverkan i sådan? Var sker den internationella verksamheten? Vad omfattar den (i tid, antal personer m.m.)? Hur ofta genomförs den? Hur fungerar samordning, styrning, finansiering?</p>
<h2>3. Organisation  (2000-01-01)</h2>
<p>Inre struktur (t.ex. styrelse, administration, regional-lokal nivå). Geografisk spridning.</p>
<p>Kursgårdar: Äger organisationen kursgård? Hur många? Var finns de? Hur finansieras kursgårdarna?</p>
<h2>4. Den framtida rollen</h2>
<p>Hur ser Ni på Er framtida roll?</p>
<p>Hur definierar Ni begreppet totalförsvar?</p>
<p>Vad kan organisationen bidra med för kompetens och hur bör den enligt Er användas i det framtida totalförsvaret (vid väpnat angrepp, svåra påfrestningar på samhället i fred, internationell verksamhet)?</p>
<p>Behöver Ni få andra/tydligare definierade uppgifter i det framtida totalförsvaret? I så fall vilka?</p>
<p>Vilka befogenheter har Er organisation? Vilka befogenheter bör den ha?</p>
<p>Ändrade former för samordning, styrning, finansiering (fördelningsprinciper)? Vad är bra i dag, och vad behöver ev. ändras? Vad i Er verksamhet skall finansieras med statliga medel? Vad skall finansieras på annat sätt?</p>
<p>Kan och/eller behöver stödet och styrningen från myndigheter utvecklas?</p>
<p>Finns det exempel på områden där samverkan med kommuner, landsting och länsstyrelser skulle kunna utvecklas?</p>
<p>Hur kan en framtida givande samverkan mellan frivilligorganisationer se ut? Vilka områden kan man i så fall samverka på? Hur kommer er framtida inre struktur (organisation, nivåer m.m.) att utformas?</p>
<p>Om det föreligger ett stort rekryteringsbehov, hur planerar Ni att åtgärda det?</p>
<p>Kan systemet för ersättningar, avtal med arbetsgivare m.m. utvecklas, i så fall hur och på vilket sätt?</p>
<p>Har Ni behov av materiel från Försvarsmakten, i så fall vilken och hur mycket?</p>
<h2>Mall för myndigheter inom beredskapsområdet</h2>
<p>Utredningen önskar få underlag från myndigheterna enligt nedanstående frågemall. Vi vore tacksamma att få underlaget dels skriftligt, dels på diskett (PC). Redovisningen enligt nedanstående punkter bör vara så kortfattad som möjligt, gärna i punktform där det går.</p>
<h2>1. Behov av frivilliga och frivilliga försvarsorganisationer</h2>
<p>Vilka behov har myndigheten av frivilliga och frivilligorganisationer i dag? Hur ser behovet ut?</p>
<p>Vilka behov ser myndigheten av frivilliga och frivilligorganisationer i framtidens totalförsvar, relaterat till huvuduppgifterna för militärt respektive civilt försvar?</p>
<p>Vilken kompetens kan organisationerna bidra med?</p>
<p>Vilka krav ställer myndigheterna på en frivillig försvarsorganisation?</p>
<p>Kriterier för att bedöma och värdera frivilligorganisationerna (inför fördelning av statliga medel), bör dessa ändras och i så fall hur?</p>
<p>Myndighetens uppfattning om frivilligorganisationernas samarbete med kommuner, landsting och länsstyrelser? Myndighetens möjligheter till stöd med materielförsörjning? Plikt eller frivillighet: Synpunkter på principer för att människor deltar i totalförsvaret? Bör pliktområdet utökas eller bör frivillighet bli mer framträdande?</p>
<h2>2. Finansiering</h2>
<p>Omfattning av statliga medel till organisationerna? Granskning/revidering av organisationernas verksamhet och ekonomi? Vem utför detta?</p>
<p>Synpunkter på finansieringen så som den är utformad i dag? Vad skall finansieras med statliga medel? Vad skall finansieras på annat sätt?</p>
<p>Systemet med avtalstecknande med enskilda och ersättningar: Synpunkter och kommentarer?</p>
<h2>3. Styrning</h2>
<p>Principer för styrning, planering, målformulering, återrapportering från organisationerna m.m. Synpunkter?</p>
<p>Fördelning av ansvar mellan myndigheter, organisationer, kommuner, landsting och länsstyrelser? Synpunkter? Författningsreglering: Är den över lag funktionell och ändamålsenlig? Om inte, vad behöver ändras och på vilket sätt? Synpunkter på frivilligförordningen (1994:524)?</p>
<p>Styrning av och dialoger med frivilligorganisationerna: Kan detta förbättras och i så fall hur?</p>
<p>Finns avtal eller annan form överenskommelse mellan myndigheter och frivilligorganisationerna? Hur ser sådana i så fall ut? (Skicka kopia, om möjligt).</p>
<h2>Frivilliga försvarsorganisationer och andra frivilliga organisationer</h2>
<p>I bilagan ges en kortfattad beskrivning av de 24 organisationer som i dag definieras som frivilliga försvarsorganisationer enligt förordning (1994:524) om frivillig försvarsverksamhet. Därutöver beskrivs hemvärnet, fem rikstäckande organisationer under Centralförbundet för Befälsutbildning samt ytterligare ett antal organisationer som enligt utredningens uppfattning skulle kunna ingå i kretsen av frivilliga totalförsvarsorganisationer. Beskrivningarna bygger på fakta från organisationerna själva och på intervjuer med respektive organisation. Organisationerna presenteras för tydlighetens skull i bokstavsordning.</p>
<h2>Allmänna Försvarsföreningen</h2>
<p>Allmänna Försvarsföreningen bildades år 1890 för att söka skapa en levande och kraftig övertygelse om behovet av att stärka och utveckla vårt försvar.  År 1968 gick Allmänna Försvarsföreningen samman med Riksförbundet för Sveriges Försvar. I dag är Allmänna Försvarsföreningen medlem i Centralförbundet Folk och Försvar och samverkar med Frivilligorganisationernas Samarbetskommitté (FOS). Allmänna Försvarsföreningen deltar i dag som obunden förening i den säkerhets- och försvarspolitiska debatten på olika sätt och anordnar årligen ett 50-tal arrangemang över hela landet (föredrag, diskussioner, spel och studiebesök). Föreningen har också en egen tidning, ”Vårt försvar” som utkommer fyra gånger per år, och en debattsida på sin hemsida. Allmänna Försvarsföreningen omfattar 13 länsorganisationer, en central stämma, en central styrelse och ett centralt kansli i Stockholm. De cirka 2 000 enskilda medlemmarna finns över hela landet, med tyngdpunkt i Göteborg och Stockholm samt den samverkande Föreningen för Göteborgs försvar.</p>
<h2>Befälsföreningen Militärtolkar</h2>
<p>Befälsföreningen Militärtolkar är en rikstäckande förening under Centralförbundet för befälsutbildning. Föreningen har som huvuduppgifter att bedriva försvarsupplysning samt att rekrytera, utbilda och vidareutbilda frivilliga tolkar för Försvarsmakten. Varje sommar anordnar Befälsföreningen Militärtolkar en tvåveckorskurs i ryska och polska. Därutöver anordnas ett antal språkkurser och förhörskurser på Försvarets Tolkskola. Föreningen anordnar också ett antal seminarier med föredragshållare, primärt för föreningens medlemmar och i andra hand allmänheten. Den internationella verksamheten kommer att utvecklas i framtiden. Befälsföreningen Militärtolkar är en rikstäckande förening med drygt 350 medlemmar, antalet har varit tämligen konstant under en längre tid.</p>
<p>Befälsföreningen Militärtolkar ser framtida uppgifter i att samverka med andra frivilligorganisationer samt med civila och militära myndigheter. Föreningen skulle t.ex. kunna vara en resurs vid övningar eller hålla förberedande kurser om språk, seder, politiska system m.m. i länder dit Försvarsmakten eller civila myndigheter skall skicka personal.</p>
<h2>Centralförbundet för Befälsutbildning</h2>
<p>Centralförbundet för Befälsutbildning är en befälsutbildande organisation som i första hand vänder sig till värnpliktigt befäl, reservofficerare och hemvärnsbefäl inom Armén och Kustartilleriet. Utbildningens övergripande syfte är att komplettera den obligatoriska militära utbildningen och att bibehålla samt utveckla målgruppernas kompetens. Förbundet bedriver också försvarsupplysning och har en omfattande ungdomsverksamhet. Centralförbundet för Befälsutbildning består av 28 FBU-förbund (Frivillig Befälsutbildning) och cirka 260 lokala föreningar. Under riksförbundets paraply finns också fem rikstäckande, i praktiken självständiga, förbund som här redovisas separat. Dessa är Befälsföreningen Militärtolkar, Förbundet Fältpostbefäl, Försvarets Fältartistförening, Totalförsvarets Hälsoskyddsförbund och Totalförsvarets Psykförsvarsförbund. Centralförbundet för Befälsutbildning har totalt drygt 36 000 medlemmar och antalet har varit tämligen konstant under 1990-talet. I medlemsantalet ingår medlemmarna i Befälsföreningen Militärtolkar, Försvarets</p>
<p>Fältartistförening, Förbundet Fältpostbefäl, Totalförsvarets Hälsoskyddsförbund och Totalförsvarets Psykförsvarsförbund.</p>
<p>Centralförbundet för Befälsutbildning ser positivt på framtiden eftersom behovet av frivillig befälsutbildning för försvarets huvuduppgifter bedöms öka när Försvarsmakten minskas och repetitionsövningar m.m. blir färre. Utbildning kommer att bli en viktigare profilfråga.</p>
<h2>Flygfältsingenjörsföreningarnas Riksförbund</h2>
<p>Flygfältsingenjörsföreningarnas Riksförbund har till uppgift att rekrytera och utbilda, befordringsutbilda och kompletteringsutbilda frivilliga för deras krigsbefattningar som flygfältsingenjörer eller flygfältstekniker inom Flygvapnet. Därutöver skall Flygfältsingenjörsföreningarnas Riksförbund bedriva försvarsupplysning. Organisationens medlemmar kommer alla från bygg- och anläggningsbranschen, de har alla avtal och är krigsplacerade men har i dag ingen egentlig uppgift annat än i händelse av höjd beredskap eller krig. Det behövs år 2000 omkring 750 personer med avtal. Riksförbundet har 694 medlemmar år 2000, vilket är en minskning sedan mitten av 1980-talet. Riksförbundet består av tre föreningar och en gemensam förbundsstyrelse.</p>
<p>Flygfältsingenjörsföreningarnas Riksförbund ser framtida uppgifter i att kunna biträda hela totalförsvaret med sin kompetens, och även utnyttja den vid internationella militära och civila insatser. Det kan gälla t.ex. minröjning, vägbyggnad och uppbyggnad av infrastruktur.</p>
<h2>Flygvapenfrivilligas Riksförbund</h2>
<p>Flygvapenfrivilligas Riksförbund bildades ur äldre föreningar år 1962 och har till uppgift att bedriva utbildning (krigs-/kompetensuppgifter, instruktörer, befordrings- och kompletteringsutbildning m.m.), medlemsvårdande aktiviteter, försvarsupplysning och ungdomsverksamhet. Utbildningen riktar sig mot medlemmar verksamma inom Flygvapnets basförband och/eller luft- och markobservationssystemet LOMOS. Flygvapenfrivilligas Riksförbund samverkar med flera andra frivilligorganisationer beträffande utbildning. Internationellt verkar förbundet i Norden, Estland och Polen. Medlemsantalet är år 2000 cirka 11 500, varav cirka 2 400 med avtal. Medlemsantalet har ökat sedan mitten av 1980-talet. Förbundet består av ett centralt kansli och elva flygvapenförbund.</p>
<p>Flygvapenfrivilligas Riksförbund ser positivt på framtiden eftersom förbundets specialområden, främst LOMOS och BAS 2004, förstärks i det nya försvaret, samtidigt som det finns behov av att bibehålla kompetens hos krigsplacerade och värnpliktiga samt därför att ungdomsverksamheten kontinuerligt ökar i omfattning.</p>
<h2>Fredsbaskrarna Sverige</h2>
<p>Fredsbaskrarna Sverige är en rikstäckande förening, ursprungligen en kamratförening som nu vill erkännas som frivillig försvarsorganisation. Fredsbaskrarna Sverige utbildar kamratstödjare och bedriver kris- och kamratstödjande verksamhet för personer som har gjort FN-tjänst eller annan likvärdig utlandstjänst. Enligt ett avtal med Försvarsmakten skall Fredsbaskrarna Sverige även stödja dem som inte är medlemmar i föreningen. Det finns 24 specialutbildade kamratstödjare i föreningen. Föreningen har sedan en tid tillbaka kontakt med Regina Birkehorn, författare till boken Att komma hem från FN-tjänst, som tjänstgör vid Etiska Institutet i Uppsala. Syftet med kontakten är att redan före den planerade starten av utbildningar på förbundsnivå få in etiska regler och bestämmelser med riktlinjer för hur kamratstödsarbetet skall bedrivas. Därutöver vårdar föreningen FN-traditioner och samverkar både nationellt och internationellt med liknande organisationer. Medlemsantalet har stigit kraftigt sedan mitten av 1980-talet och uppgår nu till cirka 5 600 personer.</p>
<p>Fredsbaskrarna Sverige ser kris- och kamratstöd som en viktig verksamhet i framtiden. Försvarsmaktens internationella insatser skall öka i omfattning vilket ökar behovet av kris- och kamratstöd. Det är också tänkbart att Fredsbaskrarna Sverige kan erbjuda sina tjänster åt civila, t.ex. personal från Statens räddningsverk, som tjänstgjort utomlands. En annan viktig framtidsuppgift är att sprida information om FN och utlandstjänst på skolor.</p>
<h2>Frivilliga Automobilkårernas Riksförbund</h2>
<p>Frivilliga Automobilkårernas Riksförbund har till uppgift att rekrytera och utbilda frivilliga som genom avtal tjänstgör som motorfordonsförare åt totalförsvaret vid höjd beredskap och i krig. Frivilliga Automobilkårernas Riksförbund utbildar också instruktörer och funktionärer med avtal, bedriver försvarsupplysning och ställer frivilliga till samhällets förfogande i fredstid. Frivilliga Automobilkårernas Riksförbund består av 27 kårer. Dessa är självständiga ekonomiska enheter med redovisningsskyldighet gentemot Riksförbundet som leder verksamheten genom mål- och ramstyrning. I kårstyrelserna ingår representanter för åkerinäringen, trafiklärare, yrkesförare och ombudsmän för Svenska Åkeriförbundet och Transport. Samverkan är större med transportnäringen än med Försvarsmakten. Frivilliga Automobilkårernas Riksförbund har drygt 12 000 medlemmar, varav cirka 10 800 med avtal. Antalet medlemmar har ökat sedan mitten av 1980-talet.</p>
<p>Frivilliga Automobilkårernas Riksförbund ser en framtida roll i att bibehålla nuvarande verksamhet och att skapa fungerande nätverk med både transportnäringen, andra frivilligorganisationer och kommuner. Förbundet vill också inrikta sig på fortbildning av civila yrkesförare, t.ex. om farligt gods eller körning under svåra förhållanden.</p>
<h2>Frivilliga Flygkåren</h2>
<p>Frivilliga Flygkåren (FFK) har till uppgift att rekrytera och utbilda medlemmar, och att genom frivilligavtal ställa dem till räddningstjänstens, civila försvarsmyndigheters och Försvarsmaktens förfogande såväl i fred som i krig. I krig lyder den civila delen (CFgrupperna) av FFK under länsstyrelserna och den militära delen (MD-flyggrupperna) utgör en del av hemvärnet inom Försvarsmakten. Därutöver bedriver FFK totalförsvarsupplysning och medverkar i flygsäkerhetsarbete. Cirka 50 procent av verksamheten utgörs under fredstid av uppdragsflyg där FFK regelbundet (flera gånger per vecka) sedan mer än tio år flyger på uppdrag åt myndigheter och andra aktörer. Uppdragsflyget får inte vara kommersiellt. Resterande 50 procent av verksamheten är uppdrag från huvudmyndigheten Statens räddningsverk, Överstyrelsen för civil beredskap och Försvarsmakten för utbildning, krigsplacering och övningar. FFK samverkar med ett flertal andra frivilligorganisationer samt med kommuner, länsstyrelser och andra myndigheter.</p>
<p>FFK har år 2000 omkring 2 200 medlemmar, varav drygt 1 000 med avtal. Medlemmarna har ökat i antal sedan mitten av 1980talet. Kåren består av 23 flygavdelningar och en central kårstab. Organisationen äger inga egna flygplan. I stället hyrs flygplan in från, i första hand, de flygklubbar där medlemmarna bedriver annan ideell flygverksamhet. FFK ser positivt på framtiden eftersom det finns ett ökande behov av flygresurser inom ett flertal områden, bl.a. flygräddning, skogs- och havsövervakning, flygfotografering m.m. för räddningstjänst och andra myndigheter. FFK är ett etablerat och växande komplement i många olika samhällsfunktioner.</p>
<h2>Frivilliga Motorcykelkårernas Riksförbund</h2>
<p>Frivilliga Motorcykelkårernas Riksförbund bildades år 1929 och har till huvuduppgift att rekrytera, utbilda och kompletteringsutbilda motorcykelordonnanser för krigsplacering i totalförsvaret (främst hemvärnet med avtal om tjänstgöring) samt att bedriva försvarsupplysning. Organisationen skall också kunna ställa sina medlemmar till samhällets förfogande i fredstid och under höjd beredskap. Uppdragen åt det militära och civila försvaret kommer från Försvarsmakten respektive Överstyrelsen för civil beredskap. Frivilliga Motorcykelkårernas Riksförbund arbetar också med trafiksäkerhetsfrågor, bedriver tävlingsverksamhet och har ungdomsverksamhet. Organisationens struktur kommer troligen att förändras från år 2002 genom att den centrala styrelsen och de 30 lokala kårerna kompletteras med åtta regionala förbund. År 2000 har Frivilliga Motorcykelkårernas Riksförbund 5 099 medlemmar, varav cirka 1 000 med avtal. Det totala avtalsbehovet är omkring 1 700. Efter några år med minskande antal medlemmar ökar nu antalet igen, både totalt och antalet frivilligavtal.</p>
<p>Frivilliga Motorcykelkårernas Riksförbund ser framtida uppgifter i att utbilda egna instruktörer med förordnande vid Försvarets Motorskola för att stödja Försvarsmakten, att utöka deltagandet i militära och civila internationella insatser samt att utveckla samverkan med andra frivilligorganisationer och kommuner.</p>
<h2>Frivilliga radioorganisationen</h2>
<p>Frivilliga radioorganisationen bildades år 1946 och har bl.a. till uppgift att bedriva försvarsupplysning, rekrytera och utbilda frivilliga för avtalstecknande och krigsplacering, ställa personal och sambandsmateriel till samhällets förfogande och bedriva ungdomsverksamhet. Frivilliga radioorganisationen genomför uppdragsutbildning åt Försvarsmakten (Armén, Flygvapnet och Marinen, sambandspersonal och -befäl i hemvärnet) samt åt Överstyrelsen för civil beredskap och Socialstyrelsen (personal för samband inom länsstyrelser och landsting). Organisationen verkar också i Lettland och Litauen. Frivilliga radioorganisationen är organiserat i 27 regionala förbund och cirka 120 lokala föreningar. År 2000 har organisationen omkring 7 700 medlemmar, varav cirka 2 900 med avtal. Antalet medlemmar har varit i princip oförändrat under lång tid.</p>
<p>Frivilliga radioorganisationen ser framtida uppgifter i att upprätthålla kunskaper i telegrafi inom Försvarsmakten, att repetitionsutbilda personal för Försvarsmaktens ledningssystem och att vid behov förstärka ledningssystem inom kommuner, länsstyrelser och landsting, att vara en ledande frivilligorganisation även inom IT-området och att tillsammans med myndigheter arbeta för ett mindre sårbart samhälle.</p>
<h2>Frivilliga Skytterörelsen</h2>
<p>Frivilliga Skytterörelsen bildades år 1860 och har till uppgift att bedriva skytte med gevär, korthållsgevär, luftgevär, kulsprutepistol och automatkarbin. Skytteinstruktörer utbildas för en återtagningssituation åt Försvarsmakten. Frivilliga Skytterörelsen består av ett centralförbund, 27 länsförbund och drygt 1 300 lokala skytteföreningar. Medlemsantalet är år 2000 cirka 90 000. Huvuddelen av verksamheten genomförs i förbunden och föreningarna på 300-meters- och 200-metersbanor (cirka 1 200 st.), på korthållsbanor (cirka 500 st.) och i skjuthallar (cirka 3 000 st.). Flertalet av dessa ägs av Frivilliga Skytterörelsen. Därutöver genomförs många fältskjutningar. Frivilliga Skytterörelsen erhåller statligt stöd från</p>
<p>Försvarsmakten för underhåll m.m. av skjutbanorna. Stödet delas med Svenska Pistolskytteförbundet och Svenska Sportskytteförbundet.</p>
<p>Frivilliga Skytterörelsen samverkar nationellt med Försvarsmakten, kommuner, m.fl. i första hand om miljöfrågor (buller och bly) och utbildningsfrågor samt med andra frivilligorganisationer, främst de andra skytteorganisationerna och hemvärnet. Frivilliga skytterörelsen administrerar också besiktningen av skjutbanor genom Statens skytteombud, med ett ombud i varje förbund. Internationellt samarbetar Frivilliga skytterörelsen främst med Norge, Danmark och Finland samt Polen och de baltiska länderna (de sistnämnda med statliga Baltikummedel kanaliserade genom Försvarsmakten). Frivilliga Skytterörelsen ser som sin framtida roll att kombinera folkrörelsen, folksporten och folkförsvarstanken och att utbilda människor i vapenhantering för att därigenom aktivt medverka till totalförsvarets folkförankring.</p>
<h2>Förbundet Fältpostbefäl</h2>
<p>Förbundet Fältpostbefäl bildades i sin nuvarande form år 1960 och det är ett rikstäckande förbund under Centralförbundet för befälsutbildning. Huvuduppgiften är att bedriva försvarsupplysning samt att rekrytera och utbilda frivillig fältpostpersonal ingående i Försvarsmakten. Förbundet har drygt 700 medlemmar och antalet har minskat de senaste åren. Det krävs enligt förbundets stadgar anställning i Posten för att bli medlem. Fältpostverksamheten bygger på den kompetens medlemmarna har i sina ordinarie arbeten, oftast som postkassörer. Årligen anordnas både centrala och regionala kurser. Fältpostfunktionen omfattar hantering av försändelser och kassaservice. Förbundet Fältpostbefäl medverkar också i internationella insatser, vilket ger värdefulla övningstillfällen.</p>
<p>Förbundet Fältpostbefäl står inför förändringar bl.a. eftersom Post- och telestyrelsen har avsagt sig ansvaret för fältposten och överfört det till Försvarsmakten. Förbundet ser nya möjligheter att samverka mer med andra frivilligorganisationer och att stödja civila myndigheter och organisationer vid internationella insatser där Försvarsmakten upprättar ett fältpostkontor.</p>
<h2>Förbundet för Sveriges folkförsvar</h2>
<p>Förbundet för Sveriges folkförsvar bildades under hösten 1999. Förbundets huvudsakliga uppgifter är att slå vakt om försvarets folkliga förankring, verka för en utvidgad värnplikt och arbeta för den allmänna värnpliktens bevarande samt att väcka opinion för en förstärkning av försvarets lokala organisation. I arbetet för att bibehålla försvarets folkliga förankring lägger Förbundet för Sveriges folkförsvar särskild vikt vid den stora folkrörelse som frivilligförsvaret utgör. Förbundet för Sveriges folkförsvar arbetar genom utskick av medlemstidskrift, deltagande i försvarsdebatten, uppvaktningar av beslutsfattare i försvarsfrågor, tidningsartiklar och övrig påverkan genom central och lokal organisation. För närvarande befinner sig Förbundet i ett organisationsskede. Under våren 2001 kommer en lokal organisation av verksamheten ute i landet att påbörjas och medlemmar att rekryteras. Målet är att i slutet av år 2001 ha cirka 500 medlemmar.</p>
<h2>Förbundet Sveriges Reservofficerare, SVEROF</h2>
<p>Kustartilleriets reservofficersförbund och Svenska Arméns och Flygvapnets reservofficersförbund gick samman under hösten 2000 och bildade den nya organisationen Förbundet Sveriges Reservofficerare, SVEROF. Svenska Flottans Reservofficersförbund ingår inte i SVEROF. Den nya organisationen har år 2000 cirka 5 200 medlemmar, med drygt 700 från Kustartilleriets reservofficersförbund och omkring 4 500 från Svenska Arméns och Flygvapnets Officersförbund. SVEROF är organiserat i sektioner med en amfibiekårsektion, en armésektion och en flygvapensektion. Därtill kommer den fackliga verksamheten som bedrivs inom ramen för det SACO-anslutna Sveriges Reservofficersförbund (SROF). SROF ger också ut tidningen Reservofficeren som distribueras fyra gånger per år i cirka 7 500 exemplar.</p>
<p>SVEROF:s huvudsakliga uppgifter är att bevaka reservofficerarnas intressen, erbjuda olika utbildningar och kurser, upprätthålla och utveckla internationella kontakter, bedriva försvarsupplysning och idrotts- och tävlingsverksamhet. Förbundet ser, när försvaret minskas och repetitionsövningarna blir färre, en viktig framtida uppgift i att säkerställa tillgången på kompetent personal åt Försvarsmakten samt att utveckla och bibehålla reservofficerarnas och andra officerares kompetens som anställda. SVEROF arbetar också internationellt i paraplyorganisationen Conféderation Interalliée des Officiers de Reserve (CIOR) genom SWEROF, som i detta sammanhang är ett svenskt paralyorgan för både SVEROF och Svenska Flottans reservofficersförbund.</p>
<h2>Förbundet Sveriges Ungdomsbrandkårer</h2>
<p>Förbundet Sveriges Ungdomsbrandkårer bildades år 1990 men frivilliga ungdomsbrandkårer har funnits på flera platser i södra Sverige sedan slutet av 1950-talet. Förbundet vänder sig till ungdomar mellan 12 och 18 år. Huvudmålet är att göra ungdomar riskmedvetna samtidigt som de får lära sig brandsläckning, förebyggande säkerhetsarbete, första hjälpen-sjukvård och mycket annat. Utbildningarna följer en utbildningspärm som förbundet har tagit fram tillsammans med Räddningsverket. Förbundets kårer och deras medlemmar fungerar som ambassadörer för räddningstjänst och människors säkerhet i samhället. Dessutom bedriver förbundet en intensiv internationell verksamhet med bl.a. läger och tävlingar där ett tiotal nationer deltar. För närvarande finns ungdomsbrandkårer i 48 kommuner, främst i södra Sverige. Totalt har förbundet cirka 2 000 medlemmar år 2000. Antalet medlemmar har ökat kraftigt sedan förbundet bildades, liksom kårerna som har ökat från tio till 48. Målet är en ungdomsbrandkår i varje kommun.</p>
<p>Förbundet Sveriges Ungdomsbrandkårer vill erkännas som frivillig försvarsorganisation och ser framtida uppgifter i att bedriva upplysning om skydd och säkerhet i samhället, att fortsätta vara ett komplement till kommunal räddningstjänst, att utbilda ungdomar och rekrytera dem till räddningstjänster och att i större utsträckning än i dag fånga upp och utnyttja de räddningsmän och flygplatsbrandmän som har utbildats tidigare.</p>
<h2>Föreningen Sveriges Sjöfart & Sjöförsvar (FSSS) – The Maritime</h2>
<h2>League</h2>
<p>Föreningen Sveriges Sjöfart och Sjöförsvar (FSSS) är en ideell, politiskt och fackligt obunden organisation med omkring 1 700 medlemmar som arbetar för att skapa insikt, kunskap och förståelse för alla verksamhetsfält i det maritima området, från sjöförsvar till sjöfart. FSSS är en del av det maritima nätverket, där huvudintressenterna är: Sveriges Fartygsbefälsförening, Sjöbefälsförbundet, SEKO/Sjöfolk, Sjöfartsverket, Svenska Transportarbetarförbundet, Sveriges Redareförening, Sveriges Fiskares Riksförbund, Sjöassuradörernas Förening, Sjöfartsforum, Kustbevakningen, Marinen, Stiftelsen Sveriges Sjömanshus. Dessa organisationer är på olika sätt engagerade i och stödjer FSSS. FSSS ändamål är att ”samla i Sverige maritimt engagerade och intresserade personer och organisationer samt att verka för ett ökat samarbete mellan dem allt för att främja Sveriges maritima intressen”.</p>
<p>FSSS har en centralstyrelse för policyutveckling och gemensamma frågor samt lokalavdelningar i Göteborg, Helsingborg, Malmö, Ystad, Karlskrona, Kalmar, Visby och Stockholm. De arrangerar möten, studiebesök etc. En aktiv ungdomsverksamhet bedrivs på Vitsgarn i Hårsfjärden och vid Bovik på Björkö i Göteborgs skärgård av Ungdomsförbundet Sveriges Flotta, som sedan 1964 bedriver sin verksamhet fristående med eget ekonomiskt och juridiskt ansvar. Verksamheten omfattar seglarläger, konfirmations- och seglarläger samt småläger och kursverksamhet under höst, vinter och vår. FSSS har ansatt en målbild som innebär en tydlig ungdomsprofil. FSSS ger ut tidningen Sjöfart och Sjöförsvar – Under svensk flagg med sex nummer per år. Tidningens syfte är att hålla medlemmarna och andra intresserade à jour med vad som händer över hela den maritima bredden samt kunna utgöra forum för debatter och synpunkter inom hela det maritima området.</p>
<h2>Försvarets Fältartistförening</h2>
<p>Försvarets Fältartistförening bildades år 1956 och är ett rikstäckande förbund under Centralförbundet för befälsutbildning. Huvuduppgifterna är att rekrytera och utbilda fältartister samt att organisera dessa i grupper för krigsplacering i Försvarsmakten, att planera för regelbundna fältartistuppdrag utomlands (2 5 st/år) genom att gentemot Swedint ha en framförhållning beträffande ledare för grupperna samt att ansvara för gruppsammansättningen. Dessutom bedriver Försvarets Fältartistförening försvarsupplysning och genomför flera fältartistuppdrag i Sverige i form av underhållning eller som PR åt försvaret. Försvarets Fältartistförening håller årligen två centrala kurser med totalt 35 40 elever. Kurserna genomförs i Centralförbundet för Befälsutbildnings regi på Falsterbo kursgård i Höllviken. Kurserna har en militär del av AMU-karaktär där även krishantering ingår, och en fältartistdel där olika typer av stora och små rent akustiska shower genomförs. Försvarets Fältartistförening har i dag cirka 480 medlemmar bestående av professionella musiker, sångare, skådespelare, dansare, ståuppare från hela Sverige. Ungefär hälften har krigsfrivilligavtal och är krigsplacerade.</p>
<p>Försvarets Fältartistförening ser positivt på framtiden. Föreningen har inga problem att rekrytera nya medlemmar. Underhållning är alltid viktig, inte minst i tider av kris, och föreningens medlemmar gör viktiga insatser hemma och utomlands och marknadsför Sverige och totalförsvaret på ett positivt sätt.</p>
<h2>Försvarets Personaltjänstförbund</h2>
<p>Försvarets Personaltjänstförbund bildades år 1955 och har till huvuduppgift att bedriva försvarsupplysning samt att rekrytera och utbilda personal som handhar frågor om personaltjänstverksamhet inom Försvarsmakten. Det krävs utbildning inom personalfrågor, själavård eller sociala frågor för att bli medlem och Försvarets Personaltjänstförbund. Förbundet är därför ett fackkompetensförbund. År 2000 har förbundet 467 medlemmar i de fyra föreningarna. Det är en kraftig minskning sedan mitten av 1980-talet, bl.a. beroende på att Försvarets Fältartistförening och Totalförsvarets Psykförsvarsförbund tidigare ingick i Försvarets Personaltjänstförbund. Förbundet satsar på krishantering och hemkomstverksamhet för utlandssoldater, och man har härigenom viss samverkan med SWEDINT. Årligen anordnas kurser på Centralförbundet för Befälsutbildnings kursgård i Tylöbäck.</p>
<p>Försvarets Personaltjänstförbund ser möjligheter i att krishantering, hemkomstverksamhet och socialt stöd kan användas inom flera områden, både i Sverige och i andra länder, och att behovet av kompetens på området kommer att öka.</p>
<h2>Försvarsfrämjandet</h2>
<p>År 1939 bildades 1939 års försvarsförbund, som redan år 1940 bytte namn till Försvarsfrämjandet. Under 1940-, 50- och 60-talen hade organisationen som mest över 40 000 medlemmar. Försvarsintresset har avtagit markant genom åren och Försvarsfrämjandets medlemmar har minskat i antal varje år, ner till cirka 400 år 1999. Genom förnyelse av styrelsen och en målmedveten inriktning mot kortsiktiga mål, har trenden vänt och år 2000 har Försvarsfrämjandet drygt 450 medlemmar. Medlemsstocken har dessutom föryngrats samtidigt som flera föreningar har anslutit sig som medlemmar. Försvarsfrämjandet ger ut tidskriften Fritt Militärt Forum fyra gånger om året. Tidskriften är ett öppet debattforum där kritiska artiklar blandas med information om teknisk utveckling. Främjandet anordnar även två offentliga möten per år, med inbjudna talare och efterföljande debatt.</p>
<h2>Hemvärnet</h2>
<p>Hemvärnet är inte en frivillig försvarsorganisation enligt frivilligförordningen (1994:524) utan en del av Försvarsmaktens krigsorganisation. Hemvärnet består av allmänna hemvärnet och driftvärn. Driftvärnet är myndigheters och organisationers eget skydd vid höjd beredskap. Sedan början av 1990-talet har driftvärnet minskat kraftigt i omfattning. Allmänna hemvärnet har till uppgift att bevaka och skydda totalförsvarets viktigaste infrastruktur (kraftförsörjning, ledningssystem, kommunikationer och andra krigsviktiga anläggningar) främst mot sabotage, bevaka och skydda viktiga anläggningar vid flygets och marinens baser mot sabotage, bevaka och skydda prioriterade ammunitions- och mobiliseringsförråd mot sabotage, starta upp vissa anläggningar och vid behov även kunna betjäna dessa, bevaka och skydda infallsportar mot sabotage och vid behov kunna utföra fördröjande fältarbeten i anknytning till dessa samt att medverka i ytövervakningen. Det finns också hemvärn med marina uppgifter.</p>
<p>Hemvärnet har år 2000 cirka 72 000 medlemmar, varav omkring 4 000 i hemvärn med marina uppgifter. Medlemsantalet sjunker stadigt. Målet är att vara 90 000 medlemmar år 2004 och 125 000 inom ett år i ett tillväxtskede. Medlemmar från åtta andra frivilligorganisationer har sin personal krigsplacerad i olika funktioner i hemvärnet. Hemvärnet är inom varje kommun organiserat i hemvärnsområden som leds av en hemvärnschef. Hemvärnsområdena är organiserade i hemvärnskretsar som leds av en kretshemvärnschef. Varje krets omfattar mellan fyra och åtta hemvärnsområden och hemvärnskretsens område är anpassat till försvarsområdesgruppernas ansvarsområden. Ett hemvärnsområdes personalstyrka, bestående av ordinarie hemvärnsmän och avtalspersonal, bör vara minst 75 och högst 200 personer.</p>
<p>Hemvärnet ser framtida uppgifter i att utveckla samverkan mellan frivilligorganisationer, inrikta sin verksamhet mer mot civila uppgifter, att kunna vara en resurs för kommuner vid svåra påfrestningar i fredstid och att utveckla lokala nätverk på kommunal nivå.</p>
<h2>Hemvärnsbefälets riksförbund</h2>
<p>Hemvärnsbefälets riksförbund förvandlades från intresseorganisation till frivillig försvarsorganisation år 1994. Förbundets huvudsakliga verksamhet och uppgift är att stödja hemvärnet genom kompetenshöjande utbildning (ledarskap, taktik), rekrytera befäl och hemvärnsmän genom utbildning samt bedriva försvarsupplysning. Tyngdpunkten ligger på ledarskapsutbildning och rekrytering. Hemvärnsbefälets riksförbund omfattar ett centralt kansli och 23 regionala sektioner. År 2000 har förbundet drygt 9 000 medlemmar vilket är en kraftig ökning sedan 1994. Hemvärnsbefälets riksförbund samverkar med flera andra frivilligorganisationer som bedriver utbildning, och har verksamhet i de baltiska länderna samt Polen.</p>
<p>Hemvärnsbefälets riksförbunds framtida roll är av naturliga skäl knuten till utvecklingen av hemvärnet och förbundet har stor insikt i hemvärnets behov av utbildning och rekrytering. Utbildning av reservofficerare för tjänstgöring i hemvärnet, utbildning av ungdomar (som inte sker i dag) och förbandsinstruktörer är också viktiga framtidsområden.</p>
<h2>Riksförbundet Sveriges lottakårer</h2>
<p>Riksförbundet Sveriges lottakårer bildades år 1924 och har till uppgift att ge totalförsvarsinformation samt att rekrytera och utbilda kvinnor för totalförsvaret. Tyngdpunkten ligger på avtals-, funktionärs- och medlemsutbildning. Organisationen utbildar avtalspersonal för Armén med hemvärnet, Marinen och Flygvapnet i uppgifter inom tolv kompetensområden/tjänstegrenar, bl.a. sjukvård, förplägnad, personalvård, underrättelsetjänst, stabs- och sambandstjänst, LOMOS och bevakningstjänst. Organisationen har en omfattande ungdomsverksamhet i den separata organisationen Sveriges unglottor. Lottorna omfattar 24 regionala lottaförbund och 432 lokala lottakårer. År 2000 har organisationen drygt 26 000 medlemmar, varav drygt 9 000 med avtal. Avtalsbehovet år 2000 är drygt 11 300. Medlemsantalet har minskat sedan mitten av 1980-talet. Riksförbundet Sveriges lottakårer samverkar med flera andra frivilligorganisationer och arbetar internationellt med övriga nordiska länder, i Estland, Lettland och Litauen. Under år 2000 har samarbete påbörjats med Polen och Ryssland.</p>
<p>Lottorna ser som sin framtida uppgift i att fånga upp engagerade kvinnor med intresse för försvars- och säkerhetspolitik, att vidga inriktningen mot kvinnligt ledarskap, insatser i det fredstida samhället, internationella uppdrag samt totalförsvarsinformation, bl.a. i skolor. Organisationen avser också att utveckla all utbildning mot internationell verksamhet, öka utbildningen av totalförsvarsinformatörer och instruktörer samt att utöka samverkan med både andra frivilliga försvarsorganisationer (bl.a. om administration och utbildning) betydligt och internationellt.</p>
<h2>Riksförbundet Sveriges Militärkulturhistoriska föreningar</h2>
<p>Riksförbundet Sveriges Militärkulturhistoriska föreningar bildades år 1999. Det är en intresseorganisation för frivilliga uppvisningsgrupper som övar och uppträder i olika offentliga sammanhang. Förbundet vill erkännas som frivillig försvarsorganisation. Förbundets uppgifter är att verka för att levandehålla militärkulturhistoria, verka för samarbete mellan militärkulturhistoriska föreningar och att vara ett informations- och samverkansorgan för medlemmarna i gemensamma frågor i förhållande till Försvarsmakten, myndigheter och andra organisationer. Förbundet bedriver försvarsupplysning, bl.a. genom uppvisningar, och föreningarna anordnar olika utbildningar i exempelvis excersis eller fältövningar.</p>
<p>I Riksförbundet Sveriges Militärkulturhistoriska föreningar ingår 34 föreningar varav åtta musikkårer spridda över hela landet, men med huvudsaklig anknytning till orter där regementen finns eller har funnits. Förbundets föreningar återfinns över hela landet och representerar olika epoker: två från 1500- och 1600-talen, fem från karolinertiden, två från gustavianska tiden, 13 från 1800-talet, två från beredskapstiden, två 1900-tals motorhistoriska och åtta musikkårer från m/ä-tiden. Totalt har förbundet 2 400 betalande medlemmar och tillgång till 190 hästar.</p>
<p>Riksförbundet Sveriges Militärkulturhistoriska föreningar ser framtida uppgifter i att vidmakthålla och stärka Sverigebilden och bidra till försvarets folkförankring genom lokala och nationella uppvisningar, tillhandahålla enheter med specialkompetens till statsceremonielet och att representera Sverige internationellt i t.ex. PR-aktiviteter, minnesceremonier, parader eller tattooer.</p>
<h2>Sjöräddningssällskapet</h2>
<p>Svenska sällskapet för Räddning af Skeppsbrutne började sin verksamhet som ideell och frivillig organisation år 1907. Sjöräddningssällskapet, som tilltalsnamnet är i dag, är fortfarande en ideell och frivillig förening med sjöräddning som huvuduppgift. Sällskapet har i dag omkring 25 000 medlemmar och 45 sjöräddningsstationer runt Sveriges kust. Dessa stationer bemannas av omkring 600 frivilliga sjöräddare och åtta fast anställda som förfogar över ett 80-tal båtar, från tunga räddningskryssare till snabba räddningsbåtar. Under år 1999 utförde sällskapet totalt drygt 1 600 uppdrag. Målet är att sjöräddarna skall kunna lämna stationen inom 15 minuter, dygnet runt, året runt, på larm, som oftast kommer från 112 eller sjöräddningen i Göteborg.</p>
<p>Sjöräddningssällskapet begär inga statliga eller kommunala bidrag, utan verksamheten bygger helt på medlemskap, försäljning av medlemsartiklar, donationer, testamenten och sponsorsintäkter. Sällskapet får dock ett visst kommunalt stöd från vissa kustkommuner. Sedan januari 1995 har sällskapet fått in drygt 230 miljoner kronor i donerade medel. Till Sjöräddningssällskapet hör sällskapet Livbojen, vars cirka 8 000 medlemmar i 25 föreningar främjar Sjöräddningssällskapets verksamhet och samlar in pengar. Sjöräddningssällskapet var 1924 en av initiativtagarna till bildandet av International Lifeboat Federation (ILF), som i dag omfattar 57 medlemmar från drygt 40 länder. Sjöräddningssällskapet erbjuder också tjänsten Trossen Sjöassistans för båtägare. Sedan år 1998 driver sällskapet, tillsammans med Fiskets Utbildningscentrum (FUC), Sjösäkerhetsskolan på Öckerö. På skolan finns bl.a. utbildningar i sjösäkerhet för yrkesfiskare och Fast-RescueBoat-kurser för besättningsmän.</p>
<h2>Sjövärnskårernas Riksförbund</h2>
<p>Sjövärnskårernas Riksförbund har till uppgift att medverka i frivilligutbildning inom Marinens krigsorganisation, att leda sådan utbildning och verksamhet som Försvarsmakten inte anordnar, att medverka i rekrytering till och utbildning av hemvärn med marina uppgifter, att bedriva försvarsupplysning samt maritim ungdomsverksamhet. Utbildningsverksamheten omfattar både ungdomsutbildning och vuxenutbildning. Förbundet samverkar främst med hemvärn med marina uppgifter. Sjövärnskårernas Riksförbund är organiserat i 17 sjövärnskårer längs kusten och ett centralt förbund med kansli. Organisationen har år 2000 cirka 4 600 medlemmar, antalet har sjunkit något under 1990-talet. Från och med den 1 januari 2001 är Sjövärnskårernas Riksförbund en avtalsorganisation. Därmed kan Sjövärnskårernas Riksförbund teckna avtal med marinens krigsorganisation och hemvärn med marina uppgifter. Avtalsbehovet uppges vara 950 personer. Sjövärnskårernas Riksförbund ser framtida uppgifter att utbilda ungdomar ur utbildningsreserven som underlag för rekrytering till officerare/reservofficerare, att samverka med civila maritima myndigheter som Kustbevakningen och Sjöfartsverket och att vara en resurs för hela samhället vid behov.</p>
<h2>Svenska Blå Stjärnan</h2>
<p>Svenska Blå Stjärnan bildades år 1917 och har till uppgift att rekrytera och utbilda frivilliga i djurskötsel och djursjukvård för tjänst inom totalförsvaret, verka för god djurskötsel och djursjukvård, informera om totalförsvaret och att genom ungdomsverksamhet stimulera medlemmar till fortsatt engagemang. Tyngdpunkten ligger på djurvård och djursjukvård syftande till livsmedelssäkerhet vid kris och krig. Sedan år 1987 är Svenska Blå Stjärnan öppen även för män. Organisationen består av en centralstyrelse, 24 regionala förbund och 25 lokala kårer inom några av de stora förbunden. År 2000 har organisationen drygt 5 000 medlemmar, varav cirka 3 000 med avtal. Antalet medlemmar har varit oförändrat under lång tid. Länsvisa djurskötargrupper med olika kompetenser har upprättats som resurs för samhället.</p>
<p>Svenska Blå Stjärnan samverkar både med andra frivilliga försvarsorganisationer och ideella organisationer i samhället. Internationellt samarbetar organisationen främst med Estland och Ryssland. Svenska Blå Stjärnan ser en framtida uppgift i att bidra till folkförankringen av totalförsvaret och att vara en kompetent resurs i det sårbara samhället.</p>
<h2>Svenska Brandförsvarsföreningen</h2>
<p>Svenska Brandförsvarsföreningen är en ideell förening som bildades år 1919 Föreningens huvuduppgift är att utan vinstintresse arbeta för ett bättre brandskydd, att öka kunskapen om bränder och brandrisker samt att minska konsekvenserna av bränder. Detta sker genom påverkan av enskilda människor, företag, regelsystem (lagstiftning, försäkringsvillkor, normer, rekommendationer) och tillverkare, konsulter samt entreprenörer. Som medel för detta används bl.a. utbildningar och utbildningspaket, kampanjer och projekt, information, handböcker, statistik, forskning och genom olika nätverk. Svenska Brandförsvarsföreningen har ett eget förlag, en egen tidning och producerar egna nyhetsbrev till företag.</p>
<p>Föreningen har också kanslierna för Svenska Brandförsvarsföreningens Elektriska Nämnd (försäkringsbolagens centrala organ i elsäkerhetsfrågor), Sjöfartens Brandskyddskommitté, Lantbrukets Brandskyddskommitté och BRANDFORSK. Föreningen anordnar årligen utbildningar i skolor och förskolor för ett stort antal barn och ungdomar (bl.a. Bamses brandskola). Internationellt samverkar Svenska Brandförsvarsföreningen med motsvarande organisationer, främst inom ramen för CFPA(Confederation of Fire Protection Associations). Svenska Brandförsvarsföreningen samverkar således med ett stort antal aktörer och når ut i landet genom 23 regionala, självständiga brandförsvarsföreningar och nära kontakter med de kommunala räddningstjänsterna som alla är medlemmar i Svenska</p>
<p>Brandförsvarsföreningen. Föreningen har cirka 1 500 organisationer, t.ex. försäkringsbolag, kommuner och företag, som medlemmar men det finns även ett 60-tal enskilda medlemmar.</p>
<p>Svenska Brandförsvarsföreningen ser samverkansmöjligheter och samverkansvinster med att vara en frivillig totalförsvarsorganisation samtidigt som det skulle öka trovärdigheten för Svenska Brandförsvarsföreningen att tillhöra den kretsen.</p>
<h2>Svenska Brukshundklubben</h2>
<p>Svenska Brukshundklubben bildades år 1918 och har till uppgift att utbilda hundar för totalförsvaret, anordna tävlingar och utställningar, sprida kunskap om hundvård och fostran samt att anordna kurser för hundar av alla raser. Svenska Brukshundklubben består av ett centralt kansli, 18 distrikt och drygt 280 lokala klubbar. Därutöver ingår 14 rikstäckande rasklubbar som ansvarar för 22 olika raser. År 2000 var medlemsantalet cirka 60 000, vilket är en stor ökning sedan mitten av 1980-talet. Drygt 1 800 medlemmar har avtal. Det totala avtalsbehovet år 2000 uppges vara drygt 4 900 personer. Varje år går cirka 23 000 personer kurser hos Svenska Brukshundklubben. Den frivilliga försvarsverksamheten omfattar utbildning av bevaknings-, räddnings- och minhundar, avtalsutbildning och instruktörsutbildning för Flygvapnets, Marinens och Arméns (hemvärnets) krigsorganisation. Svenska Brukshundklubben arbetar också internationellt med instruktörsutbildningar i Estland, Lettland, Litauen, Polen och Ryssland. Svenska Brukshundklubben har också en omfattande samverkan med andra frivilliga försvarsorganisationer.</p>
<p>Svenska Brukshundklubben har en välkänd verksamhet utöver den frivilliga försvarsverksamheten som kommer att fortgå. Planer finns på att utbilda olika sorters servicehundar som fyller funktioner i fredstid, t.ex. åt myndigheter eller kommuner, och behovet av specialutbildade hundar inom totalförsvaret kommer att finnas kvar.</p>
<h2>Svenska Fallskärmsförbundet</h2>
<p>Svenska Fallskärmsförbundet bildades år 1955 och har till uppgift att främja, leda och administrera fallskärmshoppning i Sverige samt i samarbete med Svenska Flygsportförbundet företräda svensk fallskärmshoppning i utlandet. Förbundet bedriver också nationell och internationell tävlingsverksamhet. Utbildning genomförs på lokal, regional och central nivå. Svenska Fallskärmsförbundet har uppdrag från Försvarsmakten att upprätthålla och utveckla hoppkunskaperna hos krigsplacerade fallskärmsjägare och annan nyckelpersonal, att utbilda instruktörer i fallskärmshoppning, att rekrytera frivilliga till detta samt att bedriva försvarsupplysning. Förbundet hade år 1999 omkring 2 800 medlemmar varav cirka 100 krigsplacerade fallskärmsjägare. Avtalsbehovet år 2000 uppges vara 15 personer. Antalet medlemmar har varierat något sedan mitten av 1980-talet. Förbundet består av 22 lokala fallskärmsklubbar och ett centralt kansli.</p>
<p>Svenska Fallskärmsförbundet ser framtida uppgifter i att kunna tillhandahålla klubbarnas cirka 30 flygplan med piloter som en samhällsresurs, bl.a. för flygfotografering, landsättning av personer eller hundar och flygspaning. Uppdraget med fallskärmsjägarna skulle också kunna utvidgas om förbundet får utökade resurser.</p>
<h2>Svenska Flottans Reservofficersförbund</h2>
<p>Svenska Flottans Reservofficersförbund bildades 1935 och har till uppgift att tillvarata medlemmarnas kårintressen, att verka för ett gott samarbete mellan örlogs- och handelsflottorna samt att bedriva utbildning för medlemmarna. Förbundet är organiserat i tre kretsar (Stockholm, Malmö och Göteborg) med flest antal medlemmar i Stockholm. År 2000 har förbundet cirka 1 000 medlemmar vilket är en kraftig ökning sedan början av 1990-talet. Svenska Flottans Reservofficersförbund anordnar många utbildningar, bl.a. i förbandsledning, samband, stridsledning, navigation, skyddsvakt folk- och havsrätt och räddningstjänst. Förbundet samverkar internationellt med Estland, bl.a. om utbildning. Nationellt har förbundet mycket nära samverkan med Försvarsmakten, örlogsskolorna, KA1 (stöd till tävlingar) och krigsförbanden inom flottan.</p>
<p>Svenska Flottans Reservofficersförbund avser att fortsätta med att bedriva kvalitativ utbildning för reservofficerare i flottan eftersom dessa också är en viktig resurs som anställd personal. Det finns också förutsättningar för ökad samverkan med andra frivilliga försvarsorganisationer inom utbildningsområdet.</p>
<h2>Svenska Livräddningssällskapet</h2>
<p>Svenska Livräddningssällskapet bildades år 1898 och är i dag en utbildningsorganisation för vattensäkerhet. Arbetet med att ge alla en grundläggande simkunskap, och därmed ökad trygghet och livskvalitet, är basen i verksamheten. Svenska Livräddningssällskapet utbildar årligen ett stort antal simlärare, livräddare och badbevakare, och organisationen har ett mycket nära samarbete med simhallar och skolor för att genom undervisning och information stärka det personliga säkerhetsmedvetandet. De centrala projekten Barnens Livräddningsskola och Ett tryggt bad är två exempel. Svenska Livräddningssällskapet är, tillsammans med bland annat kommunala räddningstjänster och Sjöräddningssällskapet, en länk i den kommunala räddningskedjan genom livräddningsstationerna på flera svenska stränder. Organisationen bedriver också tävlingsverksamhet inom livräddning. Svenska Livräddningssällskapet omfattar en riksstyrelse, 24 länsförbund och ett 30-tal lokala föreningar. År 2000 har Svenska Livräddningssällskapet 6 500 7 000 medlemmar.</p>
<p>Svenska Livräddningssällskapet ser framtida uppgifter i att fortsätta bedriva utbildning inom vattensäkerhet, att försöka forma barns och ungdomars attityder och att fungera som en resurs i den kommunala räddningskedjan. Andra uppgifter skulle kunna vara att utnyttjas som utbildningsresurs av bl.a. Försvarsmakten och Kustbevakningen och att, vid verksamheten i simhallar och skolor, sprida information om samhällets säkerhets- och skyddssystem i stort.</p>
<h2>Svenska Pistolskytteförbundet</h2>
<p>Svenska Pistolskytteförbundet bildades 1936 och är riksorganisation för landets pistolskytteföreningar. Svenska Pistolskytteförbundet har till uppgift att främja och utveckla skyttet med pistol och revolver samt att verka för ökad skjutskicklighet och ansvarsfull hantering av vapen. Förbundet är en idrottsorganisation där medlemmarna tränar och tävlar målskjutning på bana eller vid fältskjutningar. Kopplingarna till totalförsvaret finns av tradition men är i dag mindre framträdande. Svenska Pistolskytteförbundet har cirka 45 000 medlemmar varav cirka 20 000 aktivt tävlande. Medlemsantalet har minskat generellt. Förbundet består av 26 kretsar, cirka 600 lokala skytteföreningar samt riksförbundet.</p>
<p>Svenska Pistolskytteförbundet samarbetar nationellt med de andra skytteorganisationerna och internationellt med Danmark, Norge, Finland, Estland, Lettland och Litauen (bl.a. träningsläger i de nordiska länderna och utbildning i skytte och föreningskunskap för de baltiska länderna). Svenska Pistolskytteförbundet ser en framtida roll som en bred nationell idrottsorganisation och frivillig försvarsorganisation med medlemmar som också kan göra insatser i samhället åt kommuner, t.ex. vid eftersök av försvunna personer.</p>
<h2>Svenska Röda Korset</h2>
<p>Svenska Röda Korset är en av Internationella rödakorskommittén erkänd nationell förening som medverkar i humanitärt arbete i fred och krig. Svenska Röda Korset medverkar i totalförsvarets sjukvård och arbetar för skydd av civilbefolkningen i händelse av krig. Organisationen utbildar också sjukvårdare till hemvärnet och ett stort antal medborgare i första hjälpen samt arbetar med krishantering. Svenska Röda Korset har år 2000 cirka 340 000 medlemmar, varav cirka 7 200 med avtal med hemvärnet. Avtalsbehovet år 2000 uppges vara omkring 7 500 personer. Det finns också ett självständigt ungdomsförbund med cirka 8 000 medlemmar. Organisationen består av en centralstyrelse, tio regionkontor och omkring 2 000 lokala kretsar.</p>
<p>Svenska Röda Korset ser stora möjligheter att i framtiden vara en utbildande organisation som genom frivilliga i större utsträckning fungerar som en resurs för det civila samhället, bl.a. som medmänskligt stöd i allmänhet och inom vård och omsorg.</p>
<h2>Svenska Sportskytteförbundet</h2>
<p>Svenska Sportskytteförbundet bildades 1943 och är den samlande organisationen för svenskt sportskytte. Förbundet har till uppgift att främja utbredningen av skytte enligt Internationella Sportskyttefederationens (ISSF) program, i avsikt att bl.a. nå en framgångsrik internationell representation. Svenska Sportskytteförbundets kopplingar till totalförsvaret är främst vård och användning av skjutbanor (tillsammans med övriga skytteorganisationer) m.m. samt försvarsupplysning vid utbildningar av medlemmar. Medlemsantalet har ökat sedan mitten av 1980-talet och uppgår år 2000 till cirka 90 000. Förbundet består av en central förbundsstyrelse, 23 självständiga distriktsförbund och drygt 870 lokala klubbar. Svenska Sportskytteförbundet har barn-, ungdomsbredd- och elitidrottsverksamhet inom gevärs- och pistolskytte, lerduveskytte och viltmålsskytte.</p>
<p>Svenska Sportskytteförbundet ser en framtid som fortsatt bred skytteorganisation inom den svenska idrotten, där man verkar för en stor bredd och en framgångsrik elit samt som utbildare av kunniga skytteinstruktörer. Förbundet önskar också enligt sina måldokument ett samgående med Frivilliga skytterörelsen, Skytterörelsens Ungdomsorganisation och Svenska Pistolskytteförbundet, som man redan i dag samverkar mycket med.</p>
<h2>Svenska Värnpliktsofficersförbundet</h2>
<p>Svenska Värnpliktsofficersförbundet har till uppgift att bedriva försvarsupplysning, utbilda värnpliktsofficerare, rekrytera och utbilda instruktörer samt att vara intresse- och kamratorganisation för värnpliktsofficerare och verka för ökad förståelse för värnpliktsofficerens situation. Målgruppen är främst värnpliktiga kompanibefäl. Förbundet erbjuder utbildning som syftar till att vidmakthålla eller utveckla kompetensen hos värnpliktsofficerare. Utbildningen är vanligtvis truppslagsöverskridande och har på senare tid fokuserat på skjutsäkerhet. Svenska Värnpliktsofficersförbundet har år 2000 cirka 1 700 medlemmar organiserade i åtta föreningar och en central styrelse.</p>
<p>Svenska Värnpliktsofficersförbundet är sedan den 1 januari 2001 ett specialförbund inom Centralförbundet för Befälsutbildning.</p>
<h2>Sveriges Civilförsvarsförbund</h2>
<p>Sveriges Civilförsvarsförbund bildades år 1937 och arbetar med förebyggande och förberedande verksamhet, avhjälpande verksamhet i samband med särskilda händelser och verksamhet för en grundläggande försvarsförmåga och anpassning till höjd beredskap på 5 10 års sikt. I fred är den första grenen mest omfattande, att stärka människors risk- och säkerhetsmedvetande och motståndskraft för att klara grundläggande behov (mat, vatten. värme, skydd och information), att människor skall kunna förebygga och hantera olycksfall och skador samt att ge befolkningen verktyg för att undvika att bli brottsoffer.</p>
<p>Förbundet utbildar hemskyddsombud och genomför självskyddsutbildningar i skolor m.m. på uppdrag av Räddningsverket. Förbundet bedriver också försvarsupplysning. Sveriges Civilförsvarsförbund har år 2000 drygt 34 700 medlemmar, vilket är en minskning sedan mitten av 1980-talet. Av dessa har drygt 18 600 avtal som hemskyddsombud. Organisationen består av en förbundsstyrelse, ett centralt kansli, 22 distrikt och cirka 300 lokala föreningar. Sveriges Civilförsvarsförbund samverkar nationellt främst med de avtalstecknande frivilligorganisationerna, med kommuner och länsstyrelser och flera centrala myndigheter, och internationellt arbetar förbundet i de baltiska länderna, Polen och Ryssland.</p>
<p>Sveriges Civilförsvarsförbund ser en framtida roll i att som bred utbildningsorganisation bidra till att skapa trygga och motståndskraftiga människor i ett humant, robust och säkert samhälle, genom information och utbildning i olika former. Den enskilda människan behöver ta ett större ansvar i framtidens sårbara samhälle och det kräver utbildning.</p>
<h2>Sveriges Hembygdsförbund</h2>
<p>Sveriges Hembygdsförbund är riksorganisation för Sveriges 1 800 hembygdsföreningar. Dessa är i sin tur organiserade i 26 regionala hembygdsförbund. Hembygdsrörelsens arbete syftar allmänt till att göra människor medvetna om vårt gemensamma kultur- och naturhistoriska arv. Hembygdsföreningarna har tillsammans cirka 450 000 medlemmar. Antalet medlemmar har ökat under 1990-talet och bara de fem senaste åren har cirka 300 nya hembygdsföreningar anslutits. Sveriges Hembygdsförbund ger stöd till hembygdsföreningarna och har fyra huvuduppgifter; medlemsservice (t.ex. rådgivning, försäkringar), informationsverksamhet (mot föreningar, politiker, allmänhet m.m.), opinionsbildning (remissinstans, delta i offentlig debatt) och projektutveckling (av projekt av riks- eller särintresse). I stort sett allt arbete utförs däremot ideellt i de lokala föreningarna. Hembygdsföreningarna samverkar med bl.a. kommuner och skolor. Hembygdsförbunden har täta kontakter med länsmuseer och landsting. Det finns också ett flertal exempel på att hembygdsföreningar driver t.ex. turistbyråer, postkontor och gallerier.</p>
<p>Hembygdsrörelsen har en stark och bred lokal förankring och engagerade medlemmar som gärna ställer upp för samhället om något inträffar. Sveriges Hembygdsförbund ser också naturliga kopplingar mellan lokala hembygdsfrågor och traditionsfrågor inom totalförsvaret där förbundet skulle kunna göra något, eventuellt tillsammans med Statens försvarshistoriska museer.</p>
<h2>Sveriges Kvinnliga Bilkårers Riksförbund</h2>
<p>Sveriges Kvinnliga Bilkårers Riksförbund är en helt kvinnlig organisation med uppgift att ge totalförsvarsinformation och att rekrytera och utbilda bilförare åt totalförsvaret. Därutöver verkar Sveriges Kvinnliga Bilkårers Riksförbund för trafiksäkerhet och samverkar med andra frivilliga försvarsorganisationer, myndigheter, trafiksäkerhets- och motororganisationer samt humanitära sammanslutningar. Utbildningen omfattar avtalsutbildning, med krigsplacering inom både Försvarsmakten (bl.a. i hemvärnet) och för det civila behovet, allmän bilkåristutbildning, funktionärsutbildning och ledarskapsutbildning. Medlemsantalet år 2000 är drygt 10 000, varav cirka 4 500 med avtal. Det totala avtalsbehovet år 2000 uppges vara 5 300 personer. Antalet medlemmar har minskat sedan mitten av 1980talet. Förbundet består av 26 distrikt och 130 lokala kårer. Sveriges Kvinnliga Bilkårers Riksförbund samverkar med ett flertal andra frivilligorganisationer samt med kommuner, landsting och länsstyrelser. Internationellt arbetar Sveriges Kvinnliga Bilkårers Riksförbund helt på eget initiativ med trafiksäkerhetsarbete i Lettland, Litauen och Polen. Samverkan med Ryssland har även påbörjats under år 2000. Detta finansieras med särskilda medel via Försvarsmakten och Överstyrelsen för civil beredskap.</p>
<p>Sveriges Kvinnliga Bilkårers Riksförbund ser att behovet av kvinnor som engagerar sig inom totalförsvaret kommer att öka i framtiden. En möjlig framtida uppgift är att rekrytera unga flickor och ge dem en utbildning med B-körkort inkluderat för totalförsvarets behov. Organisationen kan då bidra med välutbildade och förberedda medlemmar som kan tjänstgöra i både krig och fred (kris/katastrof m.m.), även åt civila uppdragsgivare som t.ex. Statens räddningsverk. En annan viktig del som Kvinnliga Bilkåren ser är att ytterligare öka totalförsvarsinformationen, och då gärna till dagens skolelever.</p>
<h2>Sveriges Militära Kamratföreningars Riksförbund</h2>
<p>Sveriges Militära Kamratföreningars Riksförbund vill erkännas som frivillig försvarsorganisation. Riksförbundet är en central sammanslutning av i stort sett alla militära kamratföreningar i Sverige, som tillsammans omfattar drygt 45 000 medlemmar år 2000. Sveriges Militära Kamratföreningars Riksförbund har till uppgift att stödja och utveckla den militära kamratföreningsverksamheten, förmedla kontakter mellan föreningar och mellan Sverige och grannländerna samt att verka i frågor som rör försvaret. Organisationen bedriver också totalförsvarsupplysning genom att de lokala föreningarna ofta anordnar seminarier och föreläsningar om aktuella frågor rörande försvaret samt ger ut informationsskrifter. Det är också en social verksamhet där människor träffas.</p>
<p>Sveriges Militära Kamratföreningars Riksförbund ser en förstärkt framtida roll inom sin nuvarande verksamhet, när regementen m.m. läggs ned, och inom traditionsvården där lokala kamratföreningar redan i dag i flera fall helt eller delvis svarar för förbandsmuseernas löpande verksamhet.</p>
<h2>Sällskapet Kustjägarveteraner (Kustjägarveteranerna)</h2>
<p>Kustjägarveteranerna bildades 1992 som en ren kamratförening. Medlemmar är värnpliktiga och reservofficerare som genomgått kustjägarutbildning samt tidigare befäl och andra med kopplingar till kustjägarverksamhet. Föreningen hade år 2000 ca 1 100 medlemmar, varav en stor del ur senare årsklasser. Kustjägarveteranerna strävar efter att bli en frivillig försvarsorganisation. Föreningen bedriver en rad verksamheter och har en ytterförläggning på ön Vitsgarn. Bland aktiviteter med militär anknytning kan nämnas demonstration av ny militär materiel och utrustning, provskjutning av vapen och de årliga veterandistanspaddlingarna, som föregås av ett flertal övningspaddlingar i skärgården. Dessa aktiviteter genomförs till dels i samarbete med militären. Till detta kommer inslag av försvarsupplysningskaraktär, information om utvecklingen inom amfibiekåren, befälsträffar, korandet ”årets kustjägare” m.m. Föreningen har en medlemstidning och hemsida.</p>
<p>Med detta som bakgrund är det föreningens ambition att som frivillig försvarsorganisation upprätthålla kustjägarkompetens åt Försvarsmakten, genom att erbjuda övningar inom kustjägarverksamhet (spaning, genomsökning, attackdykning, eldledning, överfall, anfall, sabotage m.m.). Om Försvarsmakten inte skulle ha behov av eller visa intresse för kustjägarverksamhet kommer Kustjägarveteranerna att fortleva som en vanlig militär kamratförening. Kustjägarveteranerna har diskuterat samverkan med bl.a. Centralförbundet för Befälsutbildning, hemvärnet och Sjövärnskårernas Riksförbund.</p>
<h2>Totalförsvarets Hälsoskyddsförbund</h2>
<p>Totalförsvarets Hälsoskyddsförbund är ett rikstäckande förbund under Centralförbundet för Befälsutbildning och bildades i sin nuvarande form år 1977. Förbundet är ett fackkompetensförbund för miljö- och hälsoskyddsinspektörer. Av Sveriges cirka 1 300 inspektörer är 400 medlemmar i Totalförsvarets Hälsoskyddsförbund. Förbundet anordnar årligen en kurs på Centralförbundet för Befälsutbildnings gård på Fårö, där miljö- och hälsoskyddsinspektörerna utbildas i att hantera en kris- eller krigssituation inom både den civila och militära delen av totalförsvaret. Ett stort antal medlemmar har deltagit i internationella insatser. Förbundet har av naturliga skäl nära samverkan med kommuner och myndigheter som Livsmedelsverket och Smittskyddsinstitutet.</p>
<p>Totalförsvarets Hälsoskyddsförbund ser möjligheter i att utöka sitt deltagande i internationella insatser, som nu prioriteras inom Försvarsmakten, och i utvärderingar av genomförda insatser. Behovet av kunskap om sjukdomar, smittspridning, hantering av vatten, mat, miljöskyddsfrågor m.m. i samhället och inom Försvarsmakten är stort och kommer att öka.</p>
<h2>Totalförsvarets Psykförsvarsförbund</h2>
<p>Totalförsvarets Psykförsvarsförbund är ett rikstäckande förbund under Centralförbundet för Befälsutbildning. Förbundet har till uppgift att bedriva försvarsupplysning samt att rekrytera och utbilda personal som är krigsplacerad i det psykologiska försvarets organisationer eller i övrigt i krig och vid svåra påfrestningar i fred har uppgifter inom det psykologiska försvarets verksamhetsområden. Totalförsvarets Psykförsvarsförbund är ett kompetensförbund inom information, informationshantering och informationskrigföring. Många av de cirka 650 medlemmarna är journalister eller informatörer. Medlemsantalet har ökat sedan mitten av 1980-talet. Förbundet består av en central styrelse och sex regionala föreningar. Årligen anordnar förbundet och föreningarna två utbildningsomgångar vardera.</p>
<p>Totalförsvarets Psykförsvarsförbund ser framtida uppgifter i att vara en kompetensresurs för kommuner i fred där certifierad personal med avtal kan användas samt att utbilda professionella informatörer som kan ställas till samhällets förfogande vid större olyckor och svåra påfrestningar i fred.</p>
<h2>Frivilligorganisationsutredningens enkätundersökningar</h2>
<p>I det följande presenteras sammanfattningar av de två undersökningar som utredningen medverkat i. Utredningen har dels låtit Styrelsen för psykologiskt försvar inkludera ett antal frågor om frivilligförsvar i sin årliga undersökning om medborgarnas försvarsvilja, dels låtit Totalförsvarets pliktverk ställa samma frågor till drygt 500 mönstrande vid sina regionkontor. Sist i bilagan följer frågorna som har ställts i de båda undersökningarna.</p>
<h2>Styrelsen för psykologiskt försvar – Opinion 2000</h2>
<p>Utredningen har i dialog med Styrelsen för psykologiskt försvar medverkat i myndighetens årliga undersökning om svenskarnas syn på samhället, säkerhetspolitiken, omvärlden och försvaret med några frågor som gäller inställningen till frivilligförsvaret och viljan att engagera sig. Frågornas utformning diskuterades också med Sårbarhets- och säkerhetsutredningen (Fö 1999:04).</p>
<p>Till grund för studien ligger telefonintervjuer med ett representativt urval bosatta i Sverige i åldern 18 till 74 år. Totalt intervjuades 760 personer, vilka representerar 6,13 miljoner människor. Bortfallet uppgick i år till 37 procent. Intervjuerna genomfördes under perioden mellan den 4 och den 26 september 2000. För en fullständig redovisning av opinionsläget hänvisas till rapporten ”Opinion 2000” från Styrelsen för psykologiskt försvar.</p>
<p>Av undersökningen framgår bl. a att 63 procent anser att Sverige ”absolut” bör ha ett militärt försvar vilket dock är färre än 1998 och 1999 då 71 respektive 67 procent ansåg detta. Omkring tio procent är tveksamma eller tar avstånd från det militära försvaret. Det förhållandet har gällt de senaste åren i Styrelsens för psykologiskt försvarstudier.</p>
<p>Drygt en femtedel – 23 procent – är för ökade statsanslag till det militära försvaret, 16 procent tycker att anslagen bör minskas medan majoriteten, 54 procent, förespråkar oförändrad tilldelning. Jämfört med åren 1996 1999 ligger opinionsläget i stort sett fast, men relaterat till åren dessförinnan har andelen för ökade anslag vuxit medan gruppen som förespråkar lägre militärutgifter minskat. Lite över hälften av befolkningen, 52 procent, förespråkar oförändrade anslag till den civila delen av totalförsvaret medan 30 procent önskar ökade anslag.</p>
<p>Tilläggas skall att 57 procent av de tillfrågade anser att deras kunskaper om totalförsvaret är dåliga eller obefintliga, medan tre procent betecknar dem som ”mycket goda”. Hälften, 49 procent, föredrar att Sverige har ett militärt försvar som bygger på plikt men 42 procent hellre ser ett försvar med enbart anställda, dvs. ett yrkesförsvar.</p>
<p>En fråga med direkt anknytning till utredningen är befolkningens uppfattning om huvuduppgifterna för den militära respektive den civila delen av totalförsvaret. På frågan vilken av det militära försvarets huvuduppgifter man tror blir den viktigaste under den kommande tioårsperioden, dvs. vilket man bör lägga resurserna på, anser 38 procent att dessa bör läggas på (förmågan till) deltagande i internationella fredsfrämjande insatser. Frekvensmässigt på andra hand nämns uppgiften att freda våra gränser mot illegala intrång (24 procent) och i tredje hand stödet till det civila samhällets förmåga att klara av svåra påfrestningar i fred (20 procent). Elva procent anger att möta ett väpnat angrepp mot vårt land som huvuduppgift.</p>
<p>När det gäller huvuduppgifterna inom den civila delen de kommande tio åren framhåller 38 procent att resurserna bör läggas så att man i fred skall kunna stärka samhällets förmåga att förebygga och hantera allvarliga samhällsstörningar, större olyckor och katastrofer. Förmågan att i händelse av väpnat angrepp mot vårt land trygga den livsnödvändiga försörjningen nämns av 29 procent medan 19 procent nämner förmågan att bidra till fred och säkerhet i vår omvärld, dvs. internationella insatser. Uppgiften ”att stödja det militära försvaret” nämns av sex procent.</p>
<p>Två tredjedelar, män oftare än kvinnor, kan namnge en eller flera av de cirka 40 frivilligorganisationer i vårt land som arbetar med inriktning mot säkerhet, försvar, internationellt fredsarbete och social omvårdnad. Klart oftast nämns hemvärnet (42 procent), Svenska Röda Korset och Sveriges Kvinnliga Bilkårers Riksförbund (36 procent i bägge fallen) samt Riksförbundet Sveriges Lottakårer (31 procent). I övrigt ligger frekvenserna strax under 10 procent (Rädda Barnen, Amnesty, Centralförbundet för Befälsutbildning, Sveriges Civilförsvarsförbund) eller lägre.</p>
<p>Få, tre procent, uppger sig vara aktiva medlemmar i en frivilligorganisation med verksamheter som vetter mot säkerhet, försvar, internationellt fredsarbete eller social omvårdnad, nio procent är passiva medan det stora flertalet – 88 procent – svarar ”nej” på frågan. Andelen aktiva eller passiva medlemmar är högst i åldersgruppen 50 till 64 år (16 procent) samt bland dem i åldern 30 till 39 år (13 procent), bland högutbildade (15 procent) samt bland boende i mindre orter eller på landsbygden (14 procent).</p>
<p>Bland icke-medlemmarna kan strax över hälften, 57 procent (vilket motsvarar omkring 3 miljoner personer i åldern 18 till 74 år), tänka sig att engagera sig i någon frivilligorganisation för att kunna hjälpa till om samhället skulle drabbas av en allvarlig samhällsstörning, 13 procent är tveksamma medan 28 procent tar avstånd från tanken. Andelen som kan tänka sig att engagera sig är högst i åldersgrupperna 18 24 år (65 procent) och 40 49 år (70 procent), bland medel- och högutbildade (cirka 60 procent) och bland storstadsbor (64 procent).</p>
<p>Vilken verksamhet skulle man föredra att engagera sig i? Bland de icke-medlemmar som kan tänka sig ett engagemang (totalt omkring 2,3 miljoner) anges oftast verksamheter som har att göra med befolkningsskydd och räddningstjänst (totalt 75 procent, oftast män, 84 procent), vård, omsorg, hälso- och sjukvård (68 procent, oftast kvinnor, 77 procent), flyktinghjälp och humanitärt bistånd (63 procent, oftast kvinnor, 70 procent) samt djur- och miljöskydd (62 procent).</p>
<p>Aktiviteter som omfattar skydd och bevakning av samhällsviktiga anläggningar föredras av 49 procent (oftast män, 71 procent) medan 28 procent (också i störst utsträckning män, 43 procent) väljer aktiviteter med inriktning på vapenträning och militära verksamheter. Jämförs svaren i åldersgrupperna är andelen som kan tänka sig verksamheter som har att göra med befolkningsskydd och räddningstjänst respektive vård, omsorg, hälso- och sjukvård högst i åldrarna 18 24 och 40 49 år, flyktinghjälp och humanitärt bistånd anges oftast i intervallet 30 64 medan arbete inom djur- och miljöskydd oftast föredras i åldern 25 29 och 40 49 år. Vapenträning och militära verksamheter nämns oftast av personer i åldern 18 till 29 år.</p>
<p>Kan man tänka sig att ställa upp som frivillig i en fredsfrämjande FN-insats någonstans i världen? ”Ja absolut” svarar 18 procent (omkring 1,1 miljoner i befolkningen), 23 procent svarar ”ja kanske” medan 43 procent inte alls kan tänka sig detta. Andelen helt övertygade är större bland männen än bland kvinnorna (22 mot 14 procent) och högre i åldersgrupperna 18 24, 25 29 och 30 39 år än i övriga åldersgrupper. Majoriteten (73 procent) menar att engagemanget främst skulle gälla civila verksamheter medan 8 procent föredrar militär verksamhet.</p>
<p>Avslutningsvis – i vilken utsträckning samvarierar tanke och handling? Bland dem som anser att huvuduppgiften för det militära försvaret de kommande tio åren är att delta i internationella fredsfrämjande och humanitära insatser respektive som anser att huvuduppgiften blir att stödja det civila samhällets förmåga att klara av svåra påfrestningar är 87 respektive 86 procent inte med i någon frivilligorganisation, men 65 respektive 56 procent av dessa – eller 57 och 48 procent räknat på samtliga med respektive uppfattning om huvuduppgift - kan tänka sig ett engagemang i en sådan.</p>
<p>När det gäller medverkan i en fredsfrämjande FN-insats kan 23 respektive 16 procent i grupperna med olika uppfattning om det militära försvarets huvuduppgifter ”absolut” och 28 respektive 23 procent ”kanske” tänka sig att medverka i en sådan. En klar majoritet bland dessa föredrar i så fall civila verksamheter. 86 procent av dem som anser att huvuduppgiften de kommande tio åren är att stärka samhällets förmåga att förebygga och hantera allvarliga samhällsstörningar samt 88 procent av dem som anser att huvuduppgiften blir att bidra till fred och säkerhet i omvärlden är inte medlemmar i någon frivilligorganisation. Bland dessa kan 58 respektive 57 procent tänka sig ett engagemang vilket motsvarar cirka 50 procent beräknat på samtliga med respektive uppfattning om huvuduppgifter.</p>
<p>En femtedel bland dem som anser att huvuduppgiften för den civila delen av totalförsvaret blir att stärka samhällets förmåga att förebygga och hantera allvarliga samhällsstörningar och 17 procent bland dem som menar att huvuduppgiften blir att bidra till fred och säkerhet i omvärlden kan ”absolut” tänka sig att medverka i en fredsfrämjande insats, medan 21 och 24 procent i respektive grupp ”kanske” kan det. Även här dominerar önskemål om medverkan av civila karaktär.</p>
<h2>Totalförsvarets pliktverk – undersökning bland mönstrande</h2>
<p>Det årliga värnpliktsuttaget har de senaste åren minskat stadigt, även om nästan 50 000 ungdomar fortfarande mönstrar varje år. I samband med mönstringen får de information om totalförsvaret. Det är viktigt att på olika sätt försöka fånga upp de mönstrande som inte tas ut till värnplikt, bl.a. som potentiella medlemmar i frivilliga försvarsorganisationer.</p>
<p>Det är här intressant och viktigt att undersöka vilken kunskap om frivillig försvarsverksamhet som de mönstrande har och i vilken utsträckning de är benägna att engagera sig i någon frivillig försvarsorganisation. Utredningen har därför låtit Totalförsvarets pliktverk distribuera samma frågor som inkluderades i Styrelsen för psykologiskt försvars årliga undersökning till mönstrande vid Totalförsvarets pliktverks fem regionkontor. Sammanlagt har undersökningen omfattat drygt 530 personer under hösten 2000.</p>
<p>Resultaten från denna undersökning stöder i huvudsak resultaten från undersökningen från Styrelsen för psykologiskt försvar. På frågan vilken av det militära försvarets huvuduppgifter man tror blir den viktigaste under den kommande tioårsperioden, dvs. vilket man bör lägga resurserna på, anser 221 av 537 tillfrågade att dessa bör läggas på (förmågan till) deltagande i internationella fredsfrämjande insatser. Frekvensmässigt på andra hand nämns uppgiften att freda våra gränser mot illegala intrång (100 av 537 tillfrågade) och i tredje hand stödet till det civila samhällets förmåga att klara av svåra påfrestningar i fred (80 av 537 tillfrågade). 65 av 537 tillfrågade anger att möta ett väpnat angrepp mot vårt land som huvuduppgift.</p>
<p>När det gäller huvuduppgifterna inom den civila delen de kommande tio åren framhåller 186 av 537 tillfrågade att resurserna bör läggas så att man i fred skall kunna stärka samhällets förmåga att förebygga och hantera allvarliga samhällsstörningar, större olyckor, katastrofer etc. När det gäller förmågan att i händelse av väpnat angrepp mot vårt land trygga den livsnödvändiga försörjningen anser 109 av 537 det som viktigast medan 139 tillfrågade nämner förmågan att bidra till fred och säkerhet i vår omvärld, dvs. internationella insatser. Uppgiften ”att stödja det militära försvaret” nämns av 47 tillfrågade.</p>
<p>Drygt 340 tillfrågade kan namnge en eller flera av de cirka 40 frivilligorganisationer i vårt land som arbetar med inriktning mot säkerhet, försvar, internationellt fredsarbete och social omvårdnad. Oftast nämns Rädda Barnen (248), hemvärnet (244), Amnesty (232) och Svenska Röda Korset (224). 20 tillfrågade är i dag aktiva (16) eller passiva (4) medlemmar i någon sådan frivilligorganisation, medan 141 tillfrågade skulle kunna tänka sig att aktivt engagera sig i någon frivilligorganisation som arbetar med inriktning mot säkerhet, försvar, internationellt fredsarbete och social omvårdnad. I första hand är det befolkningsskydd och räddningstjänst (86) och vapenträning (82) som man då vill engagera sig i. 245 tillfrågade kan ”absolut” eller ”kanske” tänka sig att delta i fredsfrämjande insatser. I första hand är det militär verksamhet som är intressant (95) följt av att det inte spelar någon roll om det är militär eller civil verksamhet (77). 301 av 537 tillfrågade anser sig ha ”ganska dåliga” eller ”mycket dåliga” kunskaper om totalförsvaret. När det gäller statsutgifterna anser 169 tillfrågade att statsutgifterna för det militära försvaret bör behållas oförändrade. 214 tillfrågade anser att motsvarande gäller även för det civila försvaret.</p>
<h2>Frågor</h2>
<p>I det följande redovisas de frågor som utredningen har låtit Styrelsen för psykologiskt försvar och Totalförsvarets pliktverk ställa i de två redovisade undersökningarna. I det följande har frågorna andra nummer än i rapporten från Styrelsen för psykologiskt försvar. 1. Sveriges totalförsvar, dvs. det militära och det civila försvaret, har ett antal  huvuduppgifter . Jag kommer nu att läsa upp dessa huvuduppgifter och Du ombedes tala om vilken av dessa uppgifter som Du tror är den viktigaste under den närmaste tioårsperioden.  Om vi börjar med det militära försvaret,  vilken av följande fyra huvuduppgifter tror Du blir den viktigaste att lägga resurser på under de närmaste tio åren?  Att kunna 1. möta ett väpnat angrepp  på vårt land (krig råder) 2. freda våra gränser  mot illegala intrång (t.ex. ubåtskränkningar, smuggling, överflygning) (fred råder) 3. delta i internationella  fredsfrämjande militära och humanitära insatser 4. stödja  det civila samhällets förmåga att klara av svåra påfrestningar i fred</p>
<p>Viktigaste är 1 2 3 4 vet inte 2. Om Du sedan tänker på den  civila delen av totalförsvaret.</p>
<p>Vilken av följande fyra huvuduppgifter tror Du blir den viktigaste att lägga resurser på under den närmaste tioårsperioden?  Förmåga att 1. i händelse av väpnat angrepp mot vårt land och krig i vår omvärld skydda civilbefolkningen och trygga den livsnödvändiga försörjningen (t.ex. mat, vatten, el och värme) (krig råder) 2. i händelse av väpnat angrepp mot vårt land och krig i vår omvärld stödja det militära försvaret (krig råder) 3. i fred verka för att stärka samhällets förmåga att förebygga och hantera allvarliga samhällsstörningar, större olyckor, katastrofer (så att samhället trots störningen fungerar så normalt som möjligt) 4. bidra till fred och säkerhet i vår omvärld 3. I dag finns i Sverige nästan 40 s.k. frivilliga organisationer med inriktning mot säkerhet, försvar, internationellt fredsarbete och social omvårdnad. Kan Du namnge någon eller några av dem? 00 nej 01 Amnesty (inter-/nationell) 02 Befälsföreningen Militärtolkar (MT) 03 Centralförbundet för Befälsutbildning (FBU) 04 Flygfältsingenjörsföreningarnas Riksförbund (FIFF) 05 Flygvapenfrivilligas Riksförbund (FVRF) 06 Fredsbaskrarna (FB) 07 Frivilliga Automobilkårernas Riksförbund (FAK) 08 Frivilliga Flygkåren (FFK) 09 Frivilliga Motorcykelkårernas Riksförbund (FMCK) 10 Frivilliga radioorganisationen (FRO) 11 Frivilliga skytterörelsen (FSR) 12 Förbundet Fältpostbefäl (FFPB) 13 Försvarets Fältartistförening (FA) 14 Försvarets Personaltjänstförbund 15 Hemvärnet (HV) 16 Hemvärnsbefälets riksförbund (HBR) 17 Kustartilleriets Reservofficersförbund (KAROF) 18 Kustjägarveteranerna (KJV) 19 Läkare utan gränser (LUG) 20 Riksförbundet Sveriges Lottakårer (SLK) 21 Rädda Barnen (RB) 22 Sjöräddningssällskapet (SSRS) 23 Sjövärnskårernas Riksförbund (SVK) 24 Svenska Arméns och Flygvapnets Reservofficersförbund (SAFR) 25 Svenska Blå Stjärnan (SBS) 26 Svenska Brukshundklubben (SBK) 27 Svenska Fallskärmsförbundet (SFF) 28 Svenska Flottans Reservofficersförbund (SFRO) 29 Svenska Freds- och skiljedomsföreningen 30 Svenska Officersförbundet (SO) 31 Svenska Pistolskytteförbundet (SPF) 32 Svenska Reservofficersförbundet (SROF) 33 Svenska Röda Korset (SRK) 34 Svenska Sportskytteförbundet (SSPF) 35 Svenska Värnpliktsofficersförbundet (SVOF) 36 Sveriges Civilförsvarsförbund (SCF) 37 Sveriges Kvinnliga Bilkårers Riksförbund (SKBR) 38 Sveriges Militära Kamratföreningars Riksförbund (SMKR) 39 Totalförsvarets Hälsoskyddsförbund (THF) 40 Totalförsvarets Psykförsvarsförbund (TOPF) 41 Annan 4. Är Du  i dag  själv medlem  i någon frivilligorganisation med inriktning mot säkerhet, försvar, internationellt fredsarbete eller social omvårdnad? OM JA – i vilken eller vilka? 0 nej inte medlem 1 ja, aktiv medlem 2 ja, passiv medlem</p>
<h2>OM INTE MEDLEM</h2>
<p>5. Skulle Du kunna tänka dig att  aktivt  engagera  dig i någon frivilligorganisation för att kunna vara en resurs /kunna hjälpa till / om samhället skulle drabbas av en allvarlig samhällsstörning, t ex en stor olycka, katastrof och liknande? 6. Inom vilken eller vilka  verksamheter  skulle Du i så fall kunna tänka Dig  att aktivt engagera Dig? Skulle Du kunna tänka Dig att arbeta med (LÄS UPP) 7. Antag att  Förenta Nationerna  (FN) ber Sverige att medverka i en fredsfrämjande insats någonstans i världen. Kan Du tänka dig att delta som frivillig  i en sådan insats? 1 är redan/har varit engagerad --- direkt till fråga 9 2 ja absolut 3 ja kanske</p>
<h2>OM ENGAGEMANG</h2>
<p>8. Skulle Ditt engagemang i så fall främst gälla  militär verksamhet  eller civil verksamhet? 0 inte relevant 1 främst militär verksamhet 2 främst civil verksamhet 3 spelar ingen roll (”där jag gör mest nytta”) 4 vet inte, kan inte säga 9. Allmänt sett – vilka  kunskaper  tycker Du att Du har om det svenska totalförsvaret,  dvs. om vårt militära och civila försvar? 1 mycket goda 2 ganska goda 3 ganska dåliga 4 mycket dåliga 5 inga alls</p>
<h2>Och till slut Din inställning i några frågor kring försvaret</h2>
<p>10. Sveriges försvar består förutom det militära försvaret också av civila försvarsresurser. Om Du först tänker på det  militära  försvaret Anser Du att statsutgifterna  för det militära försvaret bör ökas, bibehållas oförändrade eller minskas? Bör de</p>
<h2>OM ÖKAS/MINSKAS</h2>
<p>11. När Du säger att statsutgifterna för det militära försvaret bör ökas /bör minskas/ tänker Du då  generellt  eller på någon speciell del  av det militära försvaret? I så fall främst på vilken del? 1 generellt, ”överlag” 2 armén (markförsvaret) 3 marinen (sjöförsvaret) 4 flyget (luftförsvaret) 5 kan inte motivera uppfattningen 12. Om Du sedan tänker på de  civila  delarna av totalförsvaret (t ex energiförsörjning, ledning och samordning, transporter, livsmedel, skyddsrum, andningsskydd m.m.) Anser Du att statsutgifterna  för de civila delarna av totalförsvaret bör ökas, bibehållas oförändrade eller minskas? Bör de 13. Tänker Du då på det civila försvaret  generellt  eller på någon speciell sektor  (funktion) inom detta? I så fall främst på vilken? 01 generellt (”överlag”) 02 befolkningsskydd och räddningstjänst 03 vatten- och livsmedelsförsörjning, energiförsörjning 04 tele- och datakommunikation, informationshantering 05 flyktinghjälp och humanitärt bistånd 06 djur- och miljöskydd 07 transporter, trafiksäkerhet, sjösäkerhet 08 vård, omsorg, hälso- och sjukvård 09 skydd och bevakning av samhällsviktiga anläggningar 10 annan 11 kan inte motivera uppfattningen</p>
<h2>”Rådet för frivillig samhällsberedskap”</h2>
<h2>1. Inledning</h2>
<p>Den frivilliga totalförsvarsverksamheten präglas av mångfald. Det finns ett stort antal aktörer, bl.a. statliga myndigheter och kommuner, som för olika behov efterfrågar de frivilliga totalförsvarsorganisationerna. Det finns också flera uppgifter som kan vara svåra och komplexa för enskilda frivilligorganisationer.</p>
<p>Utredningen föreslår i kapitel 5 att ett nytt centralt samordningsorgan, ”Rådet för frivillig samhällsberedskap”, bör inrättas. I det följande presenteras dels en modell för hur Rådet kan utformas, dels ett utkast till stadgar för Rådet. Den slutgiltiga utformningen av Rådets organisation och stadgar måste naturligtvis utarbetas av de frivilliga totalförsvarsorganisationerna själva.</p>
<p>Rådet för frivillig samhällsberedskap (RFS) skall utgöra ett centralt samordningsorgan med uppgift att stödja medlemsorganisationerna och företräda den samlade frivilliga totalförsvarsrörelsen gentemot kommuner, statliga myndigheter, riksdag och regering samt medborgarna.</p>
<p>För att kunna bli medlemmar i Rådet för frivillig samhällsberedskap måste organisationer uppfylla kriterier i förordning (2001:00) om frivillig totalförsvarsverksamhet. RFS för frivillig samhällsberedskap bör föreslå vilka organisationer som uppfyller kriterierna och vilka som därmed bör ingå i Rådet– och på sikt tilldelas myndighetsuppgiften att fördela bidrag till dessa. Att gentemot politiker aktivt verka med en styrka som en samlad folkrörelse utgör har hög prioritet. Detta är särskilt viktigt mot bakgrund av den förändrade samhällsbilden och statsmakternas tydliga uttalanden om att stärka samhällsberedskapen genom att utnyttja bl.a. totalförsvarets resurser i extraordinära situationer i fred och krig.</p>
<p>I det här sammanhanget behöver den frivilliga totalförsvarsverksamheten en stark plattform som ständigt tydliggör det ansvar förmåga och resurser som den frivilliga totalförsvarsrörelsen kan bidra med i samhällsberedskapen, såväl i fred som krig.</p>
<p>Därför har RFS också en viktig roll som samarbetspartner till statliga myndigheter och kommuner. Det kan gälla t.ex. Försvarsmakten och Överstyrelsen för civil beredskap i fråga om behov, uppdragsstyrning och uppdragsersättningar eller Skolverket och kommuner angående information till skolorna. RFS kan också vara remissinstans i vissa fall, exempelvis i övergripande frågor.</p>
<h2>2. Övergripande organisationsstruktur och ansvarsfördelning</h2>
<p>Rådet för frivillig samhällsberedskap är ett permanent, centralt samordningsorgan för de frivilliga totalförsvarsorganisationerna.</p>
<p>Varje enskild frivillig totalförsvarsorganisation verkar som en självständig enhet gentemot sina medlemmar och företräder dessa i Rådet för frivillig samhällsberedskap.</p>
<p>De enskilda organisationerna stöds av Rådet i sitt strategiska arbete och i övergripande frivilligfrågor. I dessa avseenden företräder Rådet för frivillig samhällsberedskap det samlade frivilligförsvaret gentemot riksdag och regering, Försvarsmakten, Överstyrelsen för civil beredskap, andra statliga myndigheter och kommuner. Rådet för frivillig samhällsberedskap företräder således det frivilliga totalförsvaret på liknande sätt som Riksidrottsförbundet gör för idrottsrörelsen och Folkbildningsrådet för studieförbund och folkhögskolor. Rådets huvudsakliga uppgifter bör vara att företräda frivilligförsvaret mot regering och riksdag i gemensamma frågor, stödja och vid behov företräda sina medlemsorganisationer gentemot statliga myndigheter, kommuner och samhället i övrigt, bevaka frivilligförsvarets roll i samhällsberedskapen, föreslå regeringen (Försvarsdepartementet) vilka organisationer som enligt en ny frivilligförordning skall räknas som frivilliga totalförsvarsorganisationer, bereda beslut om och administrera organisationsstöd till dessa organisationer. Rådet övertar därmed motsvarande uppgifter från Försvarsmakten och Överstyrelsen för civil beredskap, företräda frivilligförsvaret i Totalförsvarets Chefsnämnd och i Försvarsrådet, bevaka frivilligförsvarets intressen i folkrörelsepolitiken och verka för en demokratisk utveckling, folkförankring och etiska regler i frivilligförsvaret.</p>
<p>Rådet för frivillig samhällsberedskap bör ha en övergripande organisationsstruktur med stämma, styrelse och ett kansli. Till Rådet bör knytas ett antal fasta utskott, t.ex. internationellt utskott, informationsutskott och utbildningsutskott. Därtill kan tillfälliga utskott bildas vid behov, t.ex. för större projekt, inför stora evenemang, eller för att samordna likartade funktioner inom flera frivilligorganisationer. Rådet för frivillig samhällsberedskap kan därigenom flexibelt anpassas till antalet frivilliga totalförsvarsorganisationer och till förändringar i omvärlden. Det bör kunna ge service och stöd till de organisationer som uppfyller kriterierna för att vara frivilliga totalförsvarsorganisationer.</p>
<p>Rådet för frivillig samhällsberedskap skall ha fastställda stadgar som reglerar verksamheten och avgränsar Rådets arbete gentemot de enskilda organisationernas interna angelägenheter. Rådet kan också på sikt, i likhet med Riksidrottsförbundet, Folkbildningsrådet och Samarbetsnämnden för statsbidrag till trossamfund, tilldelas vissa myndighetsuppgifter enligt en ny lag och en ny förordning om fördelning av statsbidrag till frivilliga totalförsvarsorganisationer.</p>
<p>Det är viktigt att statsmakterna tydligt anger sina övergripande mål och åtaganden för frivillig totalförsvarsverksamhet. Detta måste emellertid göras efter en avvägningsprocess som rör militärt försvar, civilt försvar och frivilligförsvar. Genom att ge Totalförsvarets chefsnämnd en roll i processen kan regeringen skapa ett fungerande forum för totalförsvarets högsta företrädare för militärt och civilt försvar tillsammans med motsvarigheten inom frivilligförsvaret. Rådet bör vara representerat i Totalförsvarets Chefsnämnd och i Försvarsrådet.</p>
<h2>3. Beskrivning</h2>
<p>I det följande presenteras exempel på hur Rådet för frivillig samhällsberedskap skulle kunna organiseras och hur stadgar skulle kunna formuleras.</p>
<h2>Riksstämma</h2>
<p>Riksstämma hålls en gång årligen.</p>
<p>Riksstämman beslutar om stadgar, verksamhetsinriktning, budget och årsredovisning.</p>
<p>I riksstämman ingår representanter för samtliga frivilliga totalförsvarsorganisationer samt styrelsens ordförande.</p>
<p>Riksstämman fattar beslut med enkel majoritet i alla frågor utom stadgeändringar. Här erfordras godkännande av två tredjedelar av de röstberättigade Vid lika röstetal har ordföranden utslagsröst.</p>
<p>Röstberättigade är de ombud som respektive frivillig totalförsvarsorganisation utsett samt ordföranden i Rådet. Varje frivillig totalförsvarsorganisation företräds av ett antal ombud. Antalet ombud avgörs med ledning av det antal enskilt anslutna medlemmar som respektive organisation organiserar enligt följande:</p>
<h2>Styrelsen</h2>
<p>Styrelsen utses av riksstämman.</p>
<p>Styrelsen består av ordförande, tio ledamöter och tio personliga ersättare. Ordföranden utses av riksstämman. Styrelsen väljer inom sig vice ordförande och övriga erforderliga funktionärer. Styrelsens sammansättning bör vara sådan att det råder balans mellan frivilliga bemanningsorganisationer och frivilliga främjandeorganisationer.</p>
<p>Styrelsen sammanträder minst en gång varje kvartal.</p>
<p>Styrelsen är beslutsmässig när ordföranden och minst sju ledamöter är närvarande.</p>
<h2>Det centrala kansliet</h2>
<p>Rådet för frivillig samhällsberedskap organiserar ett centralt kansli för det dagliga arbetet och för att verkställa stämmans och styrelsens beslut.</p>
<p>Kansliet leds av en chef, som utses av styrelsen. Kansliet svarar för planering och genomförande av riksstämman och styrelsens sammanträden. Kansliet bereder på styrelsens uppdrag remissvar och samordnar arbetet med de olika frivilliga totalförsvarsorganisationerna. I kansliets uppgifter ingår bl.a. kontakter med departement och myndigheter samt utredningsarbete enligt styrelsens anvisningar.</p>
<p>Kansliet kan bestå av tre funktioner enligt följande:</p>
<p>Planerings- och koordineringsfunktion</p>
<p>Funktionen svarar för planering av riksstämma och styrelsemöten samt för externa kontakter med politiker, Försvarsdepartementet, berörda myndigheter och kommuner när det gäller bl.a. policy- och inriktningsfrågor och planeringsstöd. Funktionen bör i sitt arbete ha nära kontakter och samarbete med de frivilliga totalförsvarsorganisationernas samarbetsorgan på regional och vid behov även på lokal nivå.</p>
<p>I planerings- och koordineringsfunktionen ingår bl.a. juridisk kompetens i form av t.ex. deltidsbefattning eller konsultativt stöd. Kompetensen bör omfatta bl.a. föreningsjuridik och skattejuridik. Funktionen ger råd vid avtalsskrivning och vid upphandlingssituationer.</p>
<p>Funktionen ger service och konsultstöd till föreningar och förbund.</p>
<p>Informationsfunktionen</p>
<p>Informationsfunktionen har tre roller. För det första en roll som innebär bl.a. arbete med strategisk informationsplanering (marknadsföring), policyfrågor och opinionsbildning. För det andra en serviceroll som innebär att funktionen fungerar som internkonsult i informationsfrågor, producerar informations- och utbildningsmaterial, sammanställer och producerar i samråd med de frivilliga totalförsvarsorganisationerna en gemensam utbildningskatalog samt medverkar i omvärldsbevakning. För det tredje en roll som medverkande i produktion av gemensam tidskrift/tidning/internetportal som kan vara ett elektroniskt informationsnät (intranät) på bl.a. förbundsnivå.</p>
<p>För grupper utanför frivilliga totalförsvarsrörelsen är Internet sannolikt den viktigaste kanalen genom en portal för den samlade frivilliga totalförsvarsrörelsen. Arbetsgruppen Frivilligförsvar i Utveckling (Ag FU) behandlar informationsfrågor, däribland frågan om en gemensam internetportal, i sin rapport Frivilligförsvar i Utveckling  som presenterades i juni 2000.</p>
<p>En särskild uppgift för funktionen bör vara att utforma och upprätthålla en IT-standard inom den frivilliga totalförsvarsrörelsen som underlättar kommunikation mellan rörelsens olika delar. Funktionen bör på sikt kunna svara för såväl egen programutveckling som stöd åt organisationerna i frågor som rör IT och utbildning.</p>
<p>Administrativa funktionen</p>
<p>Administrativa funktionen svarar för ekonomisk redovisning och kansliets personaladministration. Andra viktiga områden är att på sikt administrera fördelningen av de statliga bidragen till den frivilliga totalförsvarsrörelsen. Funktionen kan också göra sammanställningar av uppdragsverksamhet och uppdragsstöd inom frivillig totalförsvarsverksamhet.</p>
<p>Funktionen kan tillhandahålla de flesta ekonomiska och löneadministrativa tjänster som de frivilliga totalförsvarsorganisationerna behöver. Vidare kan funktionen svara för sammanställning av frivilligorganisationernas medlemsregister.</p>
<h2>4. Sammanfattning av uppgifter för Rådet och dess kansli</h2>
<p>Rådet för frivillig samhällsberedskap</p>
<p>Föreslå regeringen (Försvarsdepartementet) vilka organisationer som enligt förordning (2001:00) om frivillig totalförsvarsverksamhet är frivilliga totalförsvarsorganisationer, Genom tilldelad myndighetsuppgift på sikt fördela medel för organisationsstöd till dessa organisationer,</p>
<p>Vara språkrör till regering och, riksdag i gemensamma frågor, Bedöma tillgången på resurser i stort som kan användas vid extraordinära situationer,</p>
<p>Verka för att använda frivilligförsvaret vid extraordinära situationer nationellt och internationellt,</p>
<p>Sammanställa verksamhet och uppdrag i årliga rapporter till regeringen (Försvarsdepartementet),</p>
<p>Vara remissinstans,</p>
<p>Koordinera internationellt utvecklingssamarbete (i enlighet med förslag i betänkandet (1999:6) Effektivare totalförsvarsstöd i östersjöområdet),</p>
<p>Vid behov företräda sina medlemmar gentemot myndigheter, politiker och samhälle,</p>
<p>Vara representerat i Totalförsvarets Chefsnämnd och i Försvarsrådet,</p>
<p>Allmänt slå vakt om frivilligverksamhetens samhällsnytta,</p>
<p>Ge service till frivilliga totalförsvarsorganisationer på områden där dessa inte kan eller vill skaffa sig egen kompetens,</p>
<p>Driva policy- och utvecklingsfrågor, Bistå med rådgivning i allmänhet,</p>
<p>Vid behov sköta ett samlat medlemsregister eller organisationsregister,</p>
<p>Ge stöd med utbildningshjälpmedel, t.ex. information om samhällets säkerhet och beredskap samt totalförsvar och skolinformation,</p>
<p>Bistå med vaktmästeri och posthantering,</p>
<p>Vid behov bistå med och utveckla gemensamma ekonomiadministrativa rutiner åt organisationer,</p>
<p>Bistå med utbildningssamordning och samordna gemensam utbildningskatalog,</p>
<p>Bistå med juridisk rådgivning,</p>
<p>Vara stödresurs till kommuner, länsstyrelser, andra statliga myndigheter och landsting.</p>
<p>Finansiering</p>
<p>Rådet för frivillig samhällsberedskap bör finansieras genom att staten avdelar särskilda medel. Det centrala kansliet bör kunna bemannas med viss personal från de omkring 118 årsarbetskrafter som i dag finns på de centrala kanslierna hos de organisationer som definieras i förordning (1994:524) om frivillig försvarsverksamhet.</p>
<p>Utredningen bedömer att Rådets kansli bör bemannas med en kanslichef och tre till fyra handläggare samt en assistent. Kostnader för kansliet bedöms till cirka fem miljoner kronor per år, fördelat enligt följande.</p>
<h2>Idéutkast till stadgar för Rådet för frivillig samhällsberedskap</h2>
<h2>1 kap. Den frivilliga totalförsvarsrörelsens verksamhetsidé*</h2>
<p>Frivilliga totalförsvarsorganisationer (FTO) är demokratiskt styrda och politiskt obundna, rikstäckande organisationer som med statsmakternas stöd bedriver frivilligverksamhet av betydelse för samhällsberedskapen och för totalförsvaret.</p>
<p>Med frivilligverksamhet för totalförsvaret avses ett frivilligt, medborgerligt engagemang för att dels främja totalförsvaret, dels skapa, vidmakthålla och utveckla individens och samhällets förmåga att förebygga och minska skadeverkningar på liv, hälsa, miljö och egendom, dels kunna medverka vid extraordinära situationer i fred och krig.</p>
<h2>Syftet med frivillig totalförsvarsverksamhet är att frivilliga totalförsvarsorganisationer skall</h2>
<p>bidra till totalförsvarets folkförankring och demokratiska utveckling, bidra till totalförsvarets anpassningsförmåga, främja frivilligt engagemang i samhällsberedskapen i fred och krig, bidra till att stärka individens och samhällets förmåga att förebygga och hantera extraordinära situationer i fred och krig, främja långsiktigheten och stabiliteten i det frivilliga arbetet för samhällsberedskapen och ersättas ekonomiskt för utfört arbete inom ramen för uppdragsverksamhet.</p>
<h2>Vi organiserar vår frivilliga totalförsvarsverksamhet</h2>
<p>Vi organiserar vår frivilliga totalförsvarsverksamhet i självständiga, frivilliga totalförsvarsorganisationer och förbund, som tillsammans skapar en stark och livaktig folkrörelse förenad i Rådet för frivillig samhällsberedskap (RFS).</p>
<h2>Vi delar in vår frivilliga totalförsvarsverksamhet</h2>
<p>Vi delar in våra frivilliga totalförsvarsorganisationer i två kategorier, nämligen frivilliga bemanningsorganisationer och frivilliga främjandeorganisationer. 1. Frivilliga bemanningsorganisationer stärker genom direkta insatser samhällsberedskapen och kan tillgodose behöriga statliga myndigheters och/eller kommuners behov av personal vid extraordinära situationer. De främjar och stödjer totalförsvaret genom information om samhällets säkerhet och beredskap samt totalförsvar och insatser för totalförsvarets folkliga förankring. 2. Frivilliga främjandeorganisationer främjar och stödjer samhällsberedskapen och totalförsvaret genom information om samhällets säkerhet och beredskap samt totalförsvar till egna medlemmar och utomstående samt genom insatser för totalförsvarets folkliga förankring</p>
<h2>Vår verksamhetsidé</h2>
<p>Vi vill på alla nivåer bedriva frivillig totalförsvarsverksamhet så att den ger uttryck för ett frivilligt, medborgerligt engagemang för att dels främja totalförsvaret, dels skapa, vidmakthålla och utveckla individens och samhällets förmåga att förebygga och minska skadeverkningar på liv, hälsa, miljö och egendom vid extraordinära situationer i hela hotskalan fred – krig.</p>
<p>Därför vill vi utforma vår frivilliga totalförsvarsverksamhet så att varje organisation har en identitet i folkrörelsen frivilligt totalförsvar, såväl frivillig totalförsvarsverksamhet som totalförsvarets folkförankring får hög status och legitimitet genom att frivilligverksamheten lyfts fram i samhället, den har en samlad kompetens om frivilligfrågor, den samlade frivilligrörelsen kan driva övergripande frågor gentemot politiker, myndigheter, kommuner, allmänhet och andra organisationer, den kan bevaka att frivilligförsvarets roll beaktas i samhällsberedskapsplaneringen, den kan samordna och följa upp information om samhällets säkerhet och beredskap samt totalförsvar samt bidra till att hålla den aktuell, den kan verka för en samlad marknadsföring av frivillig totalförsvarsverksamhet den i alla led ständigt utvecklas och förbättras till form och innehåll, den ger upplevelser och skapar kontakt mellan människor ur olika samhällsgrupperingar, de som deltar får vara med och bestämma om och ta ansvar för sin verksamhet och att den ger alla som deltar en kamratlig och trygg social gemenskap.</p>
<p>Den frivilliga totalförsvarsrörelsens verksamhetsidé är antagen av XXXX års stämma.</p>
<h2>1 §*</h2>
<h2>Den frivilliga totalförsvarsrörelsens verksamhetsidé</h2>
<p>Frivillig totalförsvarsverksamhet skall bedrivas i enlighet med den av RFS-stämman beslutade verksamhetsidén</p>
<h2>2 kap. Grundläggande bestämmelser för Rådet för frivillig samhällsberedskap (RFS)</h2>
<h2>1 § Uppgift</h2>
<p>Rådet för frivillig samhällsberedskap (RFS) är den svenska frivilliga totalförsvarsrörelsens samlade organisation med RFSstämman som dess högsta beslutande organ.</p>
<p>RFS har till uppgift att handha för den frivilliga totalförsvarsrörelsen gemensamma angelägenheter såväl nationellt som internationellt.</p>
<p>RFS huvudsakliga uppgifter skall vara att föreslå regeringen (Försvarsdepartementet) vilka organisationer som enligt en förordning (2001:XX) om frivillig totalförsvarsverksamhet räknas som frivilliga totalförsvarsorganisationer, genom tilldelad myndighetsuppgift bereda beslut om och på sikt fördela organisationsstöd till dessa organisationer, vara språkrör till regering och riksdag i gemensamma frågor, vid behov företräda sina medlemmar gentemot statliga myndigheter, kommuner och samhället i övrigt, allmänt slå vakt om frivilligverksamhetens samhällsnytta, vara förespråkare för att dels hålla diskussionen levande om hur folkrörelsen demokratiskt skall utvecklas, dels hur etikfrågor och andra viktiga aktuella ämnesområden som rör folkrörelsen beaktas.</p>
<h2>2 § Omfattning organisatorisk uppbyggnad</h2>
<p>RFS är en ideell förening. Den består av frivilliga totalförsvarsorganisationer (FTO) med till dem anslutna ideella föreningar som bedriver frivilligverksamhet för totalförsvaret.</p>
<p>Såsom FTO är föreningen ansluten till RFS.</p>
<p>För att verkställa RFS-stämmans beslut och driva det dagliga operativa arbetet utses en styrelse för RFS som stöds av ett centralt kansli.</p>
<h2>3 § Beslutande organ</h2>
<p>RFS beslutande organ är RFS-stämman, extra RFS-stämma och RFS-styrelsen.</p>
<h2>4 § Verksamhets- och räkenskapsår</h2>
<p>RFS verksamhets- och räkenskapsår omfattar tiden från och med den 1 januari till och med den 31 december.</p>
<h2>5 § Förslag till stadgeändring</h2>
<p>Förslag till ändring av stadgarna eller om RFS upplösning får skriftligen avges enligt X kap. X §</p>
<h2>6 § Beslutförhet i stadgefrågor</h2>
<p>För bifall till stadgeändring fordras beslut av RFS-stämman med kvalificerad majoritet, dvs. minst 2/3 av antalet avgivna röster.</p>
<p>För RFS upplösning fordras beslut härom med minst 2/3 av antalet avgivna röster vid vardera två på varandra följande RFSstämmor.</p>
<h2>X kap Styrelsen</h2>
<h2>1 § Sammansättning, kallelse, beslutförhet</h2>
<p>Då RFS-stämma inte är samlad, är styrelsen RFS beslutande organ. Styrelsen har sitt säte i Stockholm.</p>
<p>Styrelsen består av ordförande och tio övriga ledamöter med tio utsedda ersättare. Ledamöterna är valda av RFS-stämman för en mandatperiod av två år. Hälften av ledamöterna ersätts årligen vid stämman.</p>
<p>Styrelsen utser inom sig vice ordförande. Sekreterare hämtas från RFS kansli.</p>
<p>Styrelsen är beslutför när samtliga ledamöter kallats senast åtta dagar före sammanträde och minst sju av ledamöterna och ordföranden är närvarande. Om ordföranden finner det erforderligt kan brådskande ärende avgöras genom skriftlig omröstning eller vid telefonsammanträde (per capsulam). Sådant beslut skall protokollföras. Det skall anmälas vid närmast därefter följande sammanträde.</p>
<h2>2§ Åligganden</h2>
<p>Styrelsen skall 1. verka för att den av stämman antagna verksamhetsidén efterlevs, 2. verkställa stämmans beslut, 3. handha och ansvara för RFS medel, 4. upprätta förvaltningsberättelse och verksamhetsberättelse för varje räkenskaps- och verksamhetsår, 5. senast den DD MM varje år ställa förvaltningsberättelsen, räkenskaperna och övriga för revision erforderliga handlingar avseende föregående räkenskapsår till förfogande för de enligt XX kap. X § valda revisorerna, 6. årligen utsända årsredovisning till de frivilliga totalförsvarsorganisationerna och de regionala samordningsorganen, 7. till stämman överlämna sina förvaltnings- och verksamhetsberättelser samt revisorernas berättelser för de två senaste räkenskaps- och verksamhetsåren, 8. i övrigt bereda de ärenden som skall föreläggas stämman, 9. bestämma tid och ort för stämma enligt kapitel XX samt ombesörja kallelser till denna, 10. tillsätta för verksamheten inom RFS erforderliga särskilda utskott, t.ex. utbildningsutskott. 11. vid behov fastställa inriktningen och eventuell instruktion för RFS särskilda organ samt granska deras verksamhet, 12. bestämma om organisationen av och befattningar vid RFS kansli, 13. företräda RFS i frågor rörande det säkerhetsfrämjande utvecklingssamarbetet med länderna i Central- och Östeuropa samt internationella fredsfrämjande insatser i vad avser inom RFS gemensamma ärenden samt på begäran från de frivilliga totalförsvarsorganisationerna lämna råd och anvisningar vid sådana frågor, samt 14. i övrigt sköta löpande ärenden och fullgöra de skyldigheter som enligt dessa stadgar ankommer på RFS.</p>
<h2>De frivilliga försvarsorganisationernas historia</h2>
<p>Utredningen har uppdragit åt docent Klaus-R. Böhme, tidigare vid Försvarshögskolan, att skriva en översiktlig historik över de frivilliga försvarsorganisationerna. Historiken redovisas i det följande.</p>
<h2>Inledning</h2>
<p>Sedan år 1953 regleras i av regeringen fastställd förordning, vilka föreningar som är frivilliga försvarsorganisationerna. Den senaste förordningen är utfärdad år 1994 SFS (1994:524). Den räknar upp följande 24 organisationer:</p>
<p>Dessa organisationer indelas i tre grupper, varav den första omfattar de som bedriver frivillig befälsutbildning, den andra de föreningar som tecknar avtal för tjänstgöring vid höjd beredskap och den tredje organisationer som utvecklar medlemmars färdigheter.</p>
<p>Till första gruppen räknas Centralförbundet för Befälsutbildning, Flygfältingenjörsföreningarna, Flygvapenföreningarnas Riksförbund, Försvarets Personaltjänstförbund, Hemvärnsbefälets Riksförbund, Kustartilleriets Reservofficersförbund, Sjövärnskårernas Riksförbund, Svenska Arméns och Flygvapnets Reservofficersförbund, Svenska Flottans Reservofficersförbund och Svenska Värnpliktsofficersförbundet.</p>
<p>Andra gruppen omfattar Frivilliga Automobilkårernas Riksförbund, Frivilliga Flygkåren, Frivilliga Motorcykelkårernas Riksförbund, Frivilliga radioorganisationen, Riksförbundet Sveriges lottakårer, Svenska Blå Stjärnan, Svenska Brukshundklubben, Svenska Röda Korset, Sveriges Civilförsvarsförbund, Sveriges Kvinnliga Bilkårers Riksförbund.</p>
<p>Den tredje gruppen utgörs av Frivilliga Skytterörelsen, Svenska Fallskärmsförbundet, Svenska Pistolskytteförbundet, Svenska Sportskytteförbundet.</p>
<p>Det kan förvåna att inte hemvärnet, som ju huvudsakligen rekryterar frivilliga, räknas till de frivilliga försvarsorganisationerna, men detta torde förklaras av att statsmakterna allt sedan hemvärnets framväxt i början av andra världskriget mycket målmedvetet integrerade det i det militära försvaret.</p>
<p>I: Kjellander, Bo (red.), Hemvärnet 1940 1990, Stockholm 1990, s. 35 ff, 39 ff.</p>
<p>Antalet frivilliga försvarsorganisationer håller på att förändras. I slutet av oktober 2000 gick KAROF och SAFR ihop till den nya organisationen Förbundet Sveriges Reservofficerare SVEROF. SFRO valde däremot att stå utanför den nya organisationen. Vidare eftersträvar flera föreningar status som officiell frivillig försvarsorganisation, nämligen Befälsföreningen Militärtolkar, Fredsbaskrarna Sverige, Förbundet Fältpostbefäl, Försvarets Fältartister, Kustjägarveteranerna, Riksförbundet Sveriges Militärkulturhistoriska föreningar, Svenska Livräddningssällskapet, Sveriges Militära Kamratföreningars Riksförbund, Totalförsvarets Häloskyddsförbund och Totalförsvarets Psykförsvarsförbund. Av dessa är redan Befälsföreningen Militärtolkar, Förbundet Fältpostbefäl, Försvarets Fältartistförening, Totalförsvarets Psykförsvarsförbund och Totalförsvarets Hälsoskyddsförbund anslutna till CFB. I det följande behandlas endast de föreningar som f.n. officiellt räknas som frivilliga försvarsorganisationer.</p>
<h2>Tidigare historiker</h2>
<p>Någon historik som behandlar samtliga frivilliga försvarsorganisationer föreligger inte. Första gången presenterades dock de frivilliga försvarsorganisationerna kortfattat av generalstaben år 1939. Vid denna tid fanns åtta sådana föreningar: Frivilliga Automobilkåren, Frivilliga landstormsrörelsen, Frivilliga Skytterörelsen, Riksluftskyddsförbundet, Svenska Röda Korset, Svenska Röda Stjärnan, Sveriges frivilliga motorbåtskår och Sveriges frivilliga motorcykelkår.</p>
<p>Korta presentationer av dem finns även i fem offentliga utredningar. Den första av dessa utredningar tillsattes år 1948 med uppdrag att kartlägga den frivilliga försvarsverksamheten och att lämna</p>
<p>Totalförsvaret och frivilligorganisationerna uppdrag, stöd och ersättning, s. 35 ff, 100, 183 f. förslag hur den kunde samordnas. Utredningen lämnade sitt betänkande år 1950. Den föreslog fastare regler för föreningarnas erkännande som frivilliga försvarsorganisationer. Vidare förordade den en ganska centralstyrd sammanordning av deras verksamhet. Det första förslaget resulterade i att Kungl. Maj:t år 1953 utfärdade en särskild förordning om frivilligorganisationerna. Det senare förslaget stötte på hårt motstånd från de berörda organisationerna. Statsmakterna nöjde sig med att föreslå ett samordningsorgan för dessa. Därför bildades Frivilliga Försvarsorganisationernas Samarbetskommitté (FOS) som började sitt arbete vid årsskiftet 1953/54. Denna kommitté har en rådgivande och samordnande funktion. Ordförandeskapet alternerar mellan de olika organisationerna. Dess verksamhet har aldrig behandlats vare sig i någon vetenskaplig framställning eller i några memoarer. Att undersöka dess historia kunde vara lockande, men skulle kräva en stor arbetsinsats, eftersom kommittén inte tycks ha ett eget arkiv, utan dess arbete måste skildras med hjälp av de olika organisationernas arkiv. FOS behandlas inte i denna framställning.</p>
<p>Dessutom utgav Sune Glad år 1968 en kort och odokumenterad översikt över de vid denna tid existerande frivilligorganisa -  tionerna. En liknande, år 1990 publicerad presentation finns hos Christine Malmström-Barke.</p>
<p>För många organisationer finns dock historiker. Dessa är emellertid av mycket skiftande karaktär. Endast enstaka har detaljerade käll- och litteraturhänvisningar. Några har summariska hänvisningar, men de flesta saknar även dessa och har mera karaktär av minnen. För vissa organisationer saknas även sådana. I det följande kommer frivilligorganisationerna att presenteras i den ordning det bildats och det kommer att uppges, varifrån uppgifterna hämtats. Vidare anges om respektive organisation har ett tillgängligt arkiv, med vars hjälp fördjupade studier i föreningens historia skulle vara möjliga. Sådana arkivstudier har av praktiska skäl endast kunnat ske i undantagsfall för denna översikt.</p>
<h2>De frivilliga försvarsorganisationerna korthistoriker Frivilliga Skytterörelsen (FSR)</h2>
<p>Frivilliga Skytterörelsen är den med avstånd äldsta av landets frivilligrörelser. Den härleder sitt ursprung från de frivilliga skarpskytteföreningarna. Sådana bildades år 1860 i bl.a. Stockholm och Göteborg. Sju år senare fanns 304 föreningar i landet med över 40 000 medlemmar. Därefter följde dock en nedgångsperiod.</p>
<p>I september 1893 samlades representanter från 35 skytteföreningar i Stockholm och beslöt att tillsätta en centralstyrelse för Sveriges frivilliga skytteföreningar. I december 1893 fastställde Kungl. Maj:t stadgar för skytteväsendets organisation</p>
<p>År 1903 ersattes centralstyrelsen och allmänna representantskap av Skytteförbundens överstyrelse med ett ombud från varje förbund.</p>
<p>Sedan år 1968 finns en självständig ungdomsorganisation inom Frivilliga Skytterörelsen, Skytterörelsens ungdomsorganisation.</p>
<p>Strax efter krigsutbrottet 1939 spelade Frivilliga Skytterörelsen en mycket pådrivande roll vid tillkomsten av hemvärnet.</p>
<p>Frivilliga Skytterörelsens målsättning var ursprungligen att befrämja skjutskickligheten bland svenska folket och att väcka dess intresse att bidra till Sveriges försvar. Detta är fortfarande centralt för förbundet, som bedriver skytte med gevär, korthållsgevär, luftgevär, kulsprutepistol och automatvapen. På senare tid har även engagerat sig i miljöfrågor, särskilt frågor rörande buller och blybelastning.</p>
<p>Frivilliga Skytterörelsen har sedan lång tid tillbaka ett internationellt samarbete, i första hand med de nordiska grannländerna. Under det senare åren har den även engagerat sig i Baltikum, framför allt i Lettland.</p>
<p>Frivilliga Skytterörelsen upplevde en andra storhetstid under beredskapstiden och under de första åren av Kalla kriget. År 1949 hade den drygt 240 000 aktiva medlemmar. År 1968 hade antalet sjunkit till 216 000. År 1998 fanns det drygt 100 000 medlemmar och år 2000 är antalet nere i 90 000 och den fortsätter att sjunka.</p>
<h2>Svenska Röda Korset (SRK)</h2>
<p>Bildades i anslutning till uppkomsten av det internationella röda korset år1864 med namnet Föreningen för frivillig vård av sårade och sjuka i fält. Året därpå kunde även kvinnor blir medlemmar. ÅR 1886 ändrades namnet till Svenska föreningen röda korset och år 1915 till Svenska Röda Korset. I enlighet med sin målsättning åtog sig Svenska Röda Korset uppgifter såväl inom det militära försvaret som i civilförsvaret. Det innebar att föreningen i krigsfall skulle inrätta vissa sjukhus och ställa sjukvårdspersonal till förfogande. Föreningen bildade också en ungdomsorganisation.</p>
<p>För Svenska Röda Korset innebar Försvarsmaktens inriktning under senare tid på insatser i samband med katastrofer eller utomlands inget nytt.</p>
<p>Antalet medlemmar i Svenska Röda Korset har minskat sedan år 1945. År 1949 fanns det knappt 483 000 medlemmar, år 2000 är det omkring 340 000.</p>
<h2>Centralförbundet för Befälsutbildning (CFB)</h2>
<p>Sveriges landstormsföreningars centralförbund, som bildats år 1912, bedrev bl.a. utbildning av landstormsbefäl. Genom 1941 års värnpliktslag avskaffades landstormen. Förbundet ombildades därför till Centralförbundet för Befälsutbildning, som blev en sammanslutning för förbund och föreningar som bedriver befälsutbildning. År 2000 består det av 28 Frivilliga Befälsutbildningsförbund. Dessutom finns där fem ännu ej som frivilliga försvarsorganisationer erkända organisationer: Befälsföreningen Militärtolkar, Förbundet Fältpostbefäl, Försvarets Fältartistförening, Totalförsvarets Hälsoskyddsförbund och Totalförsvarets Psykförsvarsförbund. Förbundet vänder sig till värnpliktigt befäl, reservofficerare och hemvärnsbefäl inom armén och kustartilleriet. År 1949 förbundet hade 38 500 medlemmar. År 2000 är det drygt 33 000.</p>
<h2>Sjövärnskårernas Riksförbund (SVK RF)</h2>
<p>Den första frivilliga motorbåtsflottiljen organiserades år 1913 i Göteborg. Strax därpå organiserades sådana flottiljer i Stockholm, Norrköping och Karlskrona. De bildade år 1915 Sveriges frivilliga motorbåtskår med marinstabschefen som chef. Kåren skulle i krigsfall och i vissa fall under fred ställa medlemmar och motorbåtar till Kungl. Maj:ts förfogande. Fram till krigsutbrottet 1939 tillkom flottiljer i Stockholms skärgård, Härnösand, Kalmarsund och Öresund.</p>
<p>År 1941 omorganiserades de frivilliga motorbåtsflottiljerna till 16 sjövärnsflottiljer, Göteborgs, Stockholm, Östergötland, Blekinge, Västernorrlands, Sörmlands, Södertörns, Kalmarsunds, Öresunds, Norra Smålands, Gävleborgs, Roslagens, Gotlands, Sydöstra Skånes, Vänerns och Norrbottens. Dessa underställdes marinen och en chef för sjövärnskåren, som måste vara sjöofficer i reserven, tillsattes. Kåren ingick således i försvarsmakten och räknades inte som frivillig försvarsorganisation i egentlig mening. Dess ställning kan jämföras med den hemvärnet intog i detta avseende.</p>
<p>År 1981 avvecklades sjövärnskåren och ersattes av Sjövärnskårernas Riksförbund som blev erkänt som frivillig försvarsorganisation.</p>
<p>Sjövärnskårernas riksförbund, som även bedriver en omfattande ungdomsverksamhet, hade i början av 1990-talet drygt 4 000 medlemmar. Antalet steg med omkring 1 000 till år 1997. År 2000 är det cirka 4 600.</p>
<h2>Frivilliga Automobilkårernas Riksförbund (FAK)</h2>
<p>År 1903 bildades Kungl. Automobilklubben (KAK). Hos den väcktes efter engelskt förebild tanken att organisera en frivillig automobilkår för att stödja försvaret. Efter diskussioner med generalstaben förverkligades planerna år 1915. Kåren organiserades militärt med en kår- och en souschef, som förordnades av Kungl. Maj:t. Dessutom ingick en militär ledamot i styrelsen. I krigsfall skulle kåren ställa förare och fordon till försvarets förfogande. Kåren deltog fram till år 1930 i militära övningar. År 1931 ändrades inriktningen. Kåren blev en personal- och utbildningsorganisation. Den som genomgick kårens utbildning blev FAK-officer och krigsplacerades vid mobiliserade förband.</p>
<p>År 1958 fick kåren en riksstyrelse. Samtidigt ändrades inriktningen igen. Kåren utbildar nu förare för tunga fordon åt totalförsvaret.</p>
<p>Kåren är en av de frivilligorganisationer som ökat sitt medlemsantal sedan år 1948. Då uppgick det till drygt 900. År 1975 var det uppe i 2 500. År 2000 finns drygt 12 000 medlemmar.</p>
<h2>Svenska Blå Stjärnan (SBS)</h2>
<p>Bildades 1917 med namnet Svenska Röda Stjärnan efter förebild av den år 1914 i Genève bildade L´ Etoile Rouge, ett förbund vars uppgift var vård av hästar i krig. Detta var även den svenska föreningens första uppgift. Efter första världskriget vidgades den till att även gälla djurvård i fred.</p>
<p>År 1941 ändrades namnet till Svenska Blå Stjärna. Föreningen, vars ordförande utsågs av Kungl. Maj:t. Utbildade och tillhandahöll personal för djursjukvård och djurskötsel, s.k. djursystrar. Till följd av försvarets avhästning försköts förbundets uppgifter alltmer till civilförsvaret. Dess medlemmar krigsplaceras som djurskjukvårdare och djurvårdare inom jordbruket för att säkerställa god livsmedelsförsörjning i kris och krig. Andra krigsplaceras som veterinärbiträden. I fred kan de tjänstgöra som avbytare på bondgårdar.</p>
<p>Föreningen var ursprungligen endast öppen för kvinnor, men sedan år 1987 kan även män bli medlemmar.</p>
<p>Svenska Blå Stjärnan hade år 1949 drygt 2 800 medlemmar. I början av 1990-talet hade antalet stigit till knappt 5 300. År 2000 har drygt 5 000 medlemmar.</p>
<h2>Riksförbundet Sveriges lottakårer (SLK)</h2>
<p>Den första svenska lottakåren bildades 1924 i Stockholm på initiativ av Thyra Wadner, som inspirerats av de finska Lotta Svärdföreningarna. Namnet blev Stockholms landstormskvinnor. Den fick under de följande åren efterföljare i hela landet. År 1930 höll kårerna sitt första riksmöte och bildade Lottarådet. Organisatoriskt tillhörde lottorna landstormsföreningarnas centralförbund. 1939 ändrades namnet till Sveriges lottakårer.År 1942 lämnade de landstormsrörelsen och den 1 januari 1943 bildade man den självständiga organisationen Riksförbundet Sveriges lottakårer.</p>
<p>Till en början biträdde lottorna landstormen huvudsakligen vid utspisningen och inte minst genom insamlingar. Efterhand fick de alltmer kvalificerade uppgifter inom armén, marinen, flygvapnet och hemvärnet, där de krigsplaceras i staber, stridsledningscentraler, luftförsvaret, i personalvårdstjänst samt i sjukvårds- och förplägnadstjänst.</p>
<p>Sedan år1933 bedriver organisationen en omfattande utbildning för ungdomar mellan 15 och 18 år. Denna unglottaorganisation fick 1965 en självständig ställning och benämndes Sveriges Unglottor.</p>
<p>Lottorna har sedan länge ett internationellt samarbete, särskilt med motsvarande organisationer i de nordiska grannländerna. Under senare år har detta arbete utsträckts till Baltikum, Polen och Ryssland.</p>
<p>Lottornas medlemsantal steg brant under beredskapsåren. År 1944 var det som högst med knappt 111 000, unglottorna inte inräknade. Därefter sjönk medlemsantalet till drygt 81 000 år 1948. Under intryck av det Kalla kriget skedde under 1950-talet en ökning till som mest drygt 99 000 lottor år 1957. Därefter har antalet medlemmar minskat kontinuerligt. År 2000 finns cirka 26 000 lottor. En förklaring till denna minskning är givetvis att landet inte upplevde eller upplever ett direkt hot. Som en ren kvinnoorganisation drabbades Riksförbundet Sveriges lottakårer dessutom av att kvinnorna i allt högre grad blev förvärvsarbetande och därför fick mindre tid över för frivilligt försvarsarbete.</p>
<h2>Svenska Arméns och Flygvapnets reservofficersförbund (SAFR)</h2>
<p>Reservofficersinstitutionen för armén infördes i Sverige genom 1892 års härordning. Svenska arméns reservofficersförbund bildades år 1924. Det hade som målsättning att verka för en ändamålsenlig utveckling av reservofficersinstitutionen, för en fortsatt militär utbildning av reservofficerarna samt för deras kårintressen och sammanhållning.</p>
<p>Flygvapnets reservofficerare bildade ett förbund med samma målsättning år 1935. Tilläggas kan att flygvapnet vid denna tid hade en egen reservofficersutbildning, men ännu ingen officersutbildning. Den fick man först genom 1936 års försvarsbeslut. Fram till dess rekryterades aktiva officerare genom passage eller tillfälliga kommenderingar från de äldre försvarsgrenarna.</p>
<p>År 1945 gick dessa två reservofficersförbund samman i Svenska arméns och Flygvapnets reservofficersförbund.</p>
<p>Förbundets medlemsantal har under 1990-talet gått ned från drygt 5 000 till cirka 4 200.</p>
<p>År 2000 gick Kustartilleriets reservofficersförbund ihop med Svenska Arméns och Flygvapnets reservofficersförbund i den nya organisationen Förbundet Sveriges Reservofficerare, SVEROF.</p>
<h2>Kustartilleriets reservofficersförbund (KAROF)</h2>
<p>Kustartilleriets reservofficersförbund bildades år 1929. Målsättningen var att utveckla reservofficersinstitutionen och att vidareutbilda medlemmarna. Sedan 1980-talet har antalet medlemmar minskat. Under 1990-talet har det legat runt 750.</p>
<p>År 2000 gick Kustartilleriets reservofficersförbund ihop med Svenska Arméns och Flygvapnets reservofficersförbund i den nya organisationen Sveriges Reservofficersförbund.</p>
<h2>Svenska Flottans Reservofficersförbund (SFRO)</h2>
<p>Svenska flottans Reservofficersförbund bildades år 1935. Målsättningen är att vidmakthålla medlemmarnas sjömilitära insikter och tjänstbarhet, att tillvarata deras intressen och att stärka deras kåranda samt att verka för ett gott förhållande mellan örlogs- och handelsflottorna. Förbundet har sedan början av 1990-talet lyckats öka sitt medlemsantal från cirka 850 till 1 000 år 2000.</p>
<h2>Frivilliga Motorcykelkårernas Riksförbund (FMCK)</h2>
<p>Idén om en frivillig motorcykelkår väcktes år 1913 inom Svenska Motorcykelklubben. På grund av mobiliseringen 1914 hann den dock inte förverkligas. Det dröjde sedan till år 1929 innan den bildades, nu på initiativ av dåvarande löjtnanten vid I 2 Stig Hasselrot. Den var då en sorts kamratförening inom Svenska Motorcykelklubben. Först år 1935 blev den en självständig förening. År 1938 blev den erkänd som frivillig försvarsorganisation med uppgift att utbilda och öva för militärtjänst dugliga motorcykelförare. Kåren, i vars styrelse det ingick två av chefen för armén utsedda representanter koncentrerade sig helt på vidareutbildning av män som fullgjort värnplikten och att förbereda manlig ungdom för tjänst som motorcykelordonnans. År 1955 fick flickor tillträde till organisationens kurser och sedan år 1974 får de delta i dess verksamhet fullt ut. Denna verksamhet är numera förutom på förvars- och trafiksäkerhetsupplysning helt inriktat på att utbilda motorcykelordonnanser.</p>
<p>Fram till år 1950 saknade kåren underavdelningar. Sektioner bildades under 1950-talet i hela landet, med början i Helsingborg år 1952. År 1972 företogs en organisations- och stadgeändring. Sektionerna blev kårer som sammanslöts i Frivilliga Motorcykelkårernas Riksförbund.</p>
<p>Spridningen över landet och inte minst ett växande intresse bland ungdomen för organisationens verksamhet har lett till att medelåldern bland dess medlemmar är relativt låg, omkring 30 år och att antalet medlemmar sedan år 1949 stigit markant. Då uppgick det till 350. År 2000 finns cirka 5 100 medlemmar.</p>
<h2>Svenska Pistolskytteförbundet (SPSF)</h2>
<p>Fram till 1930-talet hade det bildats en rad lokala pistolskytteföreningar i Sverige. År 1933 föreslog ordföranden i Danderyds skytteklubb Olof Reichenberg att ett pistolskyttemärke skulle införas för att höja skjutskickligheten. Detta resulterade i tillkomsten av Svenska pistolskyttekommittén och att ett förslag till pistolskyttemärke utarbetades.</p>
<p>År 1936 bildades Svenska Pistolskytteförbundet genom ett samgående av befintliga pistolskytteföreningar. Förbundet var från början hårt knutet till försvarsmakten. Föreningar som ville ansluta sig till förbundet måste tillhöra försvars- eller polisväsendet eller vara föreningar för statliga och kommunala tjänstemän som hade rätt till tjänstevapen. Andra föreningar som önskade inträde måste ha en tjänsteman inom försvars- eller polisväsendet i sin styrelse.</p>
<p>Svenska Pistolskytteförbundets antal aktiva medlemmar har sedan år 1949 gått ned från drygt 28 000 till 20 000.</p>
<h2>Sveriges Civilförsvarsförbund (SCF)</h2>
<p>På initiativ av överståthållare Torsten Nothin bildades år 1937 Sveriges Riksförbund för civilt luftskydd, Riksluftskyddsförbundet. Redan under beredskapsåren stod det klart att verksamheten måste breddas till att gälla hela civilförsvaret, vilket underströks när det genom civilförsvarslagen av år 1944 infördes allmän civilförsvarsplikt. År 1948 permanentades denna lag.</p>
<p>I de stadgar för Riksluftskyddsförbundet som i mars 1945 fastställdes av Kungl. Maj:t stadgades också att förbundet genom upplysning och propaganda skulle främja civilförsvaret och det frivilliga arbetet därför, främst beträffande hemskyddet. Förbundet skulle även utbilda personal för civilförsvarets alla grenar. År 1951 ändrade förbundet namn till Sveriges Civilförsvarsförbund.</p>
<p>Redan år 1943 föreslog den år 1941 tillsatta hemortsförsvarsutredningen en gemensam organisation för civilt och militärt försvar. Detta förslag förkastades emellertid av statsmakterna. Utvecklingen har dock gått i den riktningen. Och behovet av skydds- och hjälpinsatser i kris- och krigssituationer har breddats och ökat.</p>
<p>Förbundet utbildar hemskyddsombud och genomför utbildning i självskydd. Det har under senare år även börjat samarbeta med liknande organisationer i Baltikum, Polen och Ryssland.</p>
<p>Förbundet hade år 1949 drygt 134 000 medlemmar. Antalet har sedan dess sjunkit kraftigt. År 2000 finns knappt 35 000 medlemmar.</p>
<h2>Sveriges Kvinnliga Bilkårers Riksförbund (SKBR)</h2>
<p>Redan före krigsutbrottet 1939 bestämde sig Kvinnoföreningarnas Beredskapskommitté i Göteborg för att utbilda kvinnor till lastbils- och ambulansförare. De första 20 förare var färdigutbildade i juni 1939 och de beslöt att bilda en bilkår. Det skedde i november samma år. På andra orter tog man snart efter. Dels bildades kårer, dels anordnades kurser för lastbilsförare. I maj 1942 samlades representanter för dessa kårer och kurser och bildade Sveriges Kvinnliga Bilkårers Riksförbund. Fram till 1950talet utbildade förbundet förare enbart för det militära försvaret, men sedan 1960-talet även för civilförsvaret. Numera utbildar man förare för alla typer av fordon. Utöver detta verka förbundet för trafiksäkerhet. Under senare år har det inlett samarbete med liknande organisationer i Baltikum och Polen.</p>
<p>Antalet medlemmar uppgick år 1949 till knappt 2 000. Därefter steg det kraftigt och låg under första hälften av 1990-talet kring 12 500. År 2000 har förbundet drygt 10 000 medlemmar.</p>
<h2>Svenska Brukshundklubben (SBK)</h2>
<p>Svenska Brukshundklubben bildades år 1940 genom ett samgående av specialklubbar för brukshundraser. Klubben har som målsättning att främja aveln av sådana raser, att ge hundägarna en god kunskap om hunden, att utveckla brukshundsporten och att utbilda tjänstehundar. Sedan beredskapsåren utbildas hundar för spår-, rapport-, sjukvårds-, bevakningsskydds- och transporttjänst. Förbundet ställer hundförare och hundar till försvarsmaktens förfogande.</p>
<p>Allt ifrån början har klubben utbildat ledarhundar för blinda. Insatserna på det civila området och inom civilförsvaret har efterhand blivit ett allt starkare inslag i verksamheten, t.ex. kan klubben leta reda på vilsegångna personer. På senare år har klubben deltagit i internationella hjälpinsatser efter jordbävningar utomlands. Vidare har den upptagit instruktörsutbildning i Baltikum, Polen och Ryssland.</p>
<p>Svenska Brukshundklubben hade 1949 drygt 3 000 medlemmar. Sedan des har antalet ökat – dock med vissa fluktuationer. År 2000 finns det cirka 60 000 medlemmar.</p>
<h2>Svenska Sportskytteförbundet (SSF)</h2>
<p>Bildades år 1943 genom ett samgående av de organisationer som bl.a. ägnade sig åt internationellt sportskytte. Med sportskytte avsågs såväl gevärs- och pistolskytte som jaktskytte. Genom att främja skjutskickligheten och delta i sportskyttetävlingar ville förbundet samtidigt skapa respekt för svenskt skytte och försvarskraft.</p>
<p>Förbundet hade år 1949 3 500 medlemmar. Sedan har undan för undan skett en markant ökning ända in på mitten av 1990-talet, då det fanns drygt 168 000 medlemmar. Sedan dess har siffran gått ned till cirka 100 000 år 2000.</p>
<h2>Hemvärnsbefälets riksförbund (HBR)</h2>
<p>Hemvärnsbefälhavarnas Riksförbund bildades den 25 mars 1942 efter förberedelser sedan oktober 1941. Tanken på ett riksförbund hade uppkommit under de kurser som anordnades för hemvärnsbefälhavarna. Den drivande kraften var rektor Torbjörn Wennerberg. I början var förbundet endast en intresseorganisation för hemvärnsområdesbefälhavare. Först år 1962 öppnades det för allt hemvärnsbefäl.</p>
<p>Vid tillkomsten och under många år framåt betraktade sig förbundet som en intresseorganisation som bl. a. skulle verka för ekonomisk ersättning åt sina medlemmar och deras inordning i det militära systemet. Men förbundet ville även verka för ökad utbildning och bättre utrustning samt för rekrytering till hemvärnet. Först år 1994 erhöll förbundet ställning som frivillig försvarsorganisation. Numera är det framför allt inriktat på kompetenshöjande utbildning och på rekrytering. Dess medlemsantal har mellan åren 1995 och 2000 stigit från drygt 4 500 till drygt 9 000.</p>
<p>Evabritta Wallberg (red.), Krigsarkivet, s. 155 f. Hemvärnsbefälets riksförbunds arkiv förvaras i KrA. Disa Byman (red.), s. 36. Frivilligorganisationsutredningen: Arbetsmaterial 2000-08-11, s. 6.</p>
<h2>Frivilliga radioorganisationen (FRO)</h2>
<p>Sveriges Sändaramatörer (SSA) beslutade år 1945 att bilda en försvarssektion. Det skedde år 1946. Dess medlemmar utbildades så att de var användbara i militär signaltjänst. Vidare skulle ett för militär radiotrafik lämpligt amatörnät byggas upp. Redan i fredstid skulle organisationens medlemmar och utrustning kunna ställas till det militära försvarets förfogande. Organisationen utbildade fr.o.m. år 1957 även kvinnor och byggde senare upp en ungdomsverksamhet. Dess medlemmar blev krigsplacerade inom alla försvarsgrenar och inte minst i hemvärnet.</p>
<p>År 1952 lämnade Frivilliga radioorganisationen Sveriges Sändaramatörer och bildade en självständig förening.</p>
<p>År 1966 började organisationen åta sig uppgifter inom civilförsvaret, framför allt inom räddningstjänsten.</p>
<p>Frivilliga radioorganisationen samarbeta sedan några år med motsvarande organisationer i Baltikum.</p>
<p>Organisationen hade 1949 450 medlemmar. Antalet steg fram till år 1998 till drygt 8 000. År 2000 finns drygt 7 000 medlemmar.</p>
<h2>Svenska Värnpliktsofficersförbundet (SVOF)</h2>
<p>Genom 1942 års försvarsbeslut infördes en ny befälskategori, värnpliktiga underofficerare, för att fylla behovet på plutonsbefäl i den under beredskapstiden snabbt växande krigsmakten. År 1947 grundade värnpliktiga underofficerare i Stockholm en intresseorganisation. Under de följande åren bildades liknande föreningar på flera ställen i landet. Dessa sammanslöt sig år 1952 i Värnpliktiga Underofficerares Riksförbund (VUOR). Förbundet fick år 1971 ställning som frivillig försvarsorganisation. I samband med befälsreformen året därpå ändrade förbundet namn till Svenska Värnpliktsofficersförbund.</p>
<p>Under 1990-talet har förbundet delvis till följd av energiska värvningskampanjer haft en gynnsam medlemsutveckling. År 1991 hade det 663 medlemmar. År 2000 finns det cirka 1 700 medlemmar.</p>
<h2>Försvarets Personaltjänstförbund (FPF)</h2>
<p>Bildades redan år 1955 men togs upp som frivillig försvarsorganisation först år 1998. Förbundets målsättning är att rekrytera och utbilda personal som handhar frågor om personaltjänst i ganska vid mening såsom personalfrågor, själavård och sociala frågor, men även fältartistverksamhet. Förbundet satsar bl.a. på krigshantering och hemkomstverksamhet av soldater i utlandstjänst.</p>
<p>Förbundet hade år 1997 drygt 1 200 medlemmar. Men sedan Försvarets Fältartistförening och Totalförsvarets Psykförsvarsförbund med 466 respektive cirka 650 medlemmar år 1999 lämnat det, har det år 2000 endast 467 medlemmar kvar.</p>
<h2>Svenska Fallskärmsförbundet (SFF)</h2>
<p>Svenska Fallskärmsklubben bildades år 1955. En av initiativtagarna var föregångsmannen i svensk fallskärmshoppning Olle Falkerheim som var utbildad i England och som år 1951 blivit chefsinstruktör vid fallskärmjägarskolan i Karlsborg. År 1955 kommenderades han och några kamrater till annan militär verksamhet. Att bilda en privat klubb såg de som enda möjlighet att kunna fortsätta hoppa fallskärm.</p>
<p>Fram till 1959 hade klubben lokalavdelningar i Karlsborg och Stockholm. År1955 hade klubben cirka 15 medlemmar. Antalet växte sakta till omkring 80 år 1959, de flesta yrkesmilitärer. Endast enstaka civila medlemmar fanns.</p>
<p>I slutet av 1960-talet fick klubben ställning som frivillig försvarsorganisation. Som sådan skall den upprätthålla och utveckla de militära fallskärmhopparnas kunskaper. År 1974 bytte klubben namn till Svenska Fallskärmsförbundet och öppnade sig för civila, inte minst ungdomar, och bildade flera lokalföreningar. Detta har varit gynnsamt för medlemsutvecklingen. År 1968 hade förbundet cirka 400 medlemmar. Fram till år 1992 steg antalet till cirka 3 500 och 1996/97 till drygt 3 700. Sedan följde en viss nedgång. År 1999 finns cirka 2 800 medlemmar.</p>
<h2>Flygvapenfrivilligas Riksförbund (FVRF)</h2>
<p>Förbundet härleder sitt ursprung från de kamratföreningar som under beredskapsåren bildats vid lufbevakningskompanierna. Den första bildades år 1940 vid luftbevakningscentralen i Göteborg. Under de följande åren tillkom liknande föreningar på flera platser i landet. I slutet av 1940-talet lades dock några av dessa ned. Efter att luftbevakningen år 1948 överförts från armén till flygvapnet och kraftigt upprustats uppstod ett ökat behov av befäl. Tanken uppkom att bilda ett särskilt befälsutbildningsförbund. År 1956 bildades Sveriges luftbevakningsförbund (SLBF). Nya lokalföreningar grundades och gamla reaktiverades. Under 1950-talet utbyggdes även flygvapnets bastjänst med ett ökande behov av befäl till följd. Eftersom den frivilliga befälsutbildningen skulle gälla båda tjänstegrenarna ändrades förbundets namn år 1962 till Flygvapenföreningarnas Riksförbund. År 1992 lade man till Flygvapenfrivilliga.</p>
<p>Förutom befälsutbildning bedriver förbundet även ungdomsverksamhet. Förbundet har sedan länge samarbete med liknande organisationer i de nordiska grannländerna. Under senare år har sådant samarbete inletts med Estland och Polen.</p>
<p>Föreningens medlemsutveckling har sedan 1980-talet varit gynnsam. Då steg antalet medlemmar till cirka 11 500 som det uppgår till även år 2000.</p>
<h2>Frivilliga Flygkåren (FFK)</h2>
<p>Redan under Första världskriget hade Svenska Aeronautiska Sällskapet planer på att bilda en frivillig flygkår för att stärka luftförsvaret. Liknande planer fanns år 1937 och igen år 1945. I brist på flygförare och flygplan men också till följd av oklarhet vad en sådan kår skulle ha för uppgifter föll tanken.</p>
<p>På chefen av försvarsstabens begäran utreddes frågan på nytt år 1952. När utredningens förslag bearbetades framstod, delvis efter förebild från amerikanska Civil Air Patrol, tre uppgifter som kåren kunde tänkas kunna lösa: rekognoscering (bl. a. Skogsbrandbevakning), indikering av radioaktivitet och transporter. Med dessa målsättningar byggdes kåren upp fram till år 1962, dvs. den var inriktad på att stärka civilförsvaret. Detta är fortfarande dess huvudinriktning, även om sedan efter hand vissa uppgifter för det militära försvaret tillkom.</p>
<p>Kårens uppgifter inom civilförsvaret är rekognoscering, trafikövervakning, person- och materieltransporter, övervakning av kraftledningar, hav och skogar. Inom det militära försvaret är uppgifterna målflygning och fällning av minifallskärmar för att simulera luftlandsättning. Sedan år 1993 ställer den också inom de olika försvarsområdena flyggrupper till hemvärnets förfogande.</p>
<p>Trots att kåren sedan 1960-talet spelat en viktig roll inom civilförsvaret fick den först på 1970-talet officiell status som frivillig försvarsorganisation. Dess medlemsantal har stigit sedan 1980-talet från cirka 1 500 till 2 100 år 2000.</p>
<h2>Flygfältingenjörsföreningarnas Riksförbund (FIFF)</h2>
<p>På initiativ av dåvarande byrådirektören vid flygförvaltningen Gösta Larsson bildades fr.o.m. år l960 flygfältingenjörsföreningar i de olika luftförsvarssektorerna Mitt år 1960, Nord år 1962 och Syd år 1966. Deras målsättning var att rekrytera och vidareutbilda frivilliga för krigsbefattningar som flygfältsingenjörer och flygfältstekniker inom flygvapnet. Verksamheten stöddes finansiellt av flygvapnet, men för att säkerställa ekonomin ansökte föreningarna om status som frivillig försvarsorganisation, vilken de fick år 1985.</p>
<p>Föreningarna var fristående från varandra. Först år 1997 sammanslöts de i ett riksförbund. År 1985 uppgick antalet medlemmar till drygt 900. År 2000 finns det 694 medlemmar.</p>
<h2>Bilaga 8</h2>
<h2>Preliminär indelning av organisationer</h2>
<p>Utredningen har försökt gruppera samtliga intervjuade frivilligorganisationer, utifrån den nya definition av begreppet frivilligverksamhet för totalförsvaret som presenteras i kapitel 3. * Organisationen kan tänka sig att ingå i kretsen av frivilliga totalförsvarsorganisationer. ** Organisationen är tveksam till att ingå i kretsen av frivilliga totalförsvarsorganisationer.</p>
<h2>Bilaga 9</h2>
<h2>Finansieringskalkyler</h2>
<p>Utifrån utredningens förslag om finansieringssystem i kapitel 11 redovisas här beräkningsexempel med bedömda beloppsgränser för respektive bidrag inom organisationsstödet.</p>
<h2>Grundbidrag</h2>
<p>Utredningen har bedömt att följande beloppsgränser skulle kunna gälla för grundbidrag.</p>
<p>Om en frivillig främjandeorganisation har 2 300 medlemmar kommer den att tillhöra klass 4 och få 150 000 kronor i grundbidrag för att stötta organisationen och bl.a. bedriva information om samhällets säkerhet och beredskap samt totalförsvar till de egna medlemmarna.</p>
<h2>Ungdomsbidrag</h2>
<p>Utredningen har bedömt att följande beloppsgränser skulle kunna gälla för ungdomsbidrag. Ungdomsbidraget omfattar dels en fast del per klass som är 100 000 kronor i den lägsta klassen och som ökar med 100 000 per klass, dels en rörlig del per ungdomsmedlem. Utredningen har uppskattat den rörliga delen till högst 300 kronor per ungdomsmedlem.</p>
<p>Om en frivillig totalförsvarsorganisation med ungdomsverksamhet har 7 500 medlemmar, varav 800 är ungdomar kommer organisationen att tillhöra klass 6 och få 250 000 kronor i grundbidrag. När det gäller ungdomsverksamhet tillhör organisationen klass 2 och få 440 000 (200 000 + 800 x 300 kr) kronor i ungdomsbidrag. Organisationens totala organisationsstöd blir 690 000 kronor.</p>
<h2>Kompetensbidrag</h2>
<p>Utredningen har bedömt att följande beloppsgränser skulle kunna gälla för kompetensbidrag.</p>
<p>Om en frivillig bemanningsorganisation med ungdomsverksamhet har 7 500 medlemmar, varav 800 är ungdomar kommer organisationen att tillhöra klass 6 och få 250 000 kronor i grundbidrag. När det gäller ungdomsverksamhet kommer organisationen att tillhöra klass 2 och få 440 000 kronor i ungdomsbidrag. När det gäller kompetensbidrag kommer organisationen att tillhöra klass 16 och få 4 250 000 kronor i kompetensbidrag. Organisationens totala organisationsstöd blir 4 940 000 kronor.</p>
<h2>Bilaga 10</h2>
<h2>Frivilligorganisationernas finansieringsvägar från staten år 2000 (mkr) Regeringen</h2>
<h2>HV:</h2>
<h2>Frivilliga försvarsorganisationer och andra frivilligorganisationer: 369 +19</h2>
