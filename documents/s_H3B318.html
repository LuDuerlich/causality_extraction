<h1>Sammanfattning</h1>
<h2></h2>
<p>Inledning</p>
<p>En köpare av en vara får skydd mot säljarens borgenärer först när varan har överlämnats till köparen enligt den s.k. traditionsprincipen. Ett alternativ är att registrera köpet hos Kronofogdemyndigheten enligt lagen (1845:50 s. 1) om handel med lösören, som köparen låter i säljarens vård kvarbliva (lösöreköplagen). Enbart köpeavtalet är inte tillräckligt för att hindra att säljarens borgenärer tillgodogör sig varan vid en konkurs eller utmätning.</p>
<p>På konsumentområdet gäller sedan år 2002 att köparen får skydd mot säljarens borgenärer i och med avtalet, dvs. en avtalsprincip, se 49 § konsumentköplagen (1990:932).</p>
<p>Utredningen har haft i uppdrag att ta ställning till om det finns långsiktiga och påtagliga samhällsekonomiska fördelar att införa en ordning som innebär att en köpare av lösöre får skydd redan genom köpeavtalet. Om bedömningen görs att en övergång till avtalsprincipen bör ske, har kommittén haft i uppdrag att lämna de förslag som behövs för att genomföra reformen.</p>
<p>Kommittén har också haft i uppdrag att överväga om det är lämpligt att förbättra möjligheten att ställa säkerhet i form av varor genom registrering och i så fall föreslå ett ändamålsenligt system för detta.</p>
<p>En övergång bör ske till avtalsprincipen</p>
<p>Kommitténs första uppgift har enligt direktiven varit att bedöma vilka samhällsekonomiska effekter som skulle uppnås om köparen fick skydd mot säljarens borgenärer redan genom avtalet. De samhällsekonomiska övervägandena har gjorts inom ramen för den övergripande frågan om det finns skäl att föreslå en övergång till avtalsprincipen.</p>
<p>Den nuvarande ordningen försvårar handeln med lösöre. Så snart köpt lösöre måste lämnas kvar hos säljaren av praktiska eller kommersiella skäl krävs att köparen vänder sig till en myndighet för att med iakttagande av lösöreköplagens regler få köpet registrerat. Detta framstår som omständligt och otidsenligt. Registrering sker därför i praktiken nästan aldrig. I en del fall är besittningsövergång i praktiken inte möjlig att få till stånd, och då är registrering enda utvägen. För svenska exportföretag utgör den nuvarande ordningen också en konkurrensnackdel, eftersom många andra länder tillämpar ett system som bygger på en avtalsprincip.</p>
<p>Traditionskravet brukar motiveras av intresset att motverka skentransaktioner och andra former av undandraganden. Kommittén har dock inte kunnat hitta några belägg för att en övergång till avtalsprincipen riskerar att leda till fler skentransaktioner.</p>
<p>Den nuvarande ordningen bedöms inte nödvändig för en fungerande kreditgivning.</p>
<p>I Finland gäller sedan länge avtalsprincipen vid köp av lösöre och där har aldrig funnits något krav på registrering eller besittningsövergång. Också i Danmark gäller avtalsprincipen. I Norge gäller i grunden en traditionsprincip, men vanliga omsättningsköp undantas normalt från traditionskravet. I flera andra europeiska länder gäller avtalsprincipen, men det finns också exempel på att en traditionsprincip gäller, t.ex. i Tyskland. Traditionskrav i andra länder går dock som regel att avtala bort. Enligt kommitténs mening är det en fördel om svenska regler om rätten till köpt lösöre inte avviker i alltför hög grad från vad som gäller i andra jämförbara länder.</p>
<p>Lösöreköplagen och traditionskravet har en lång historia i Sverige, och den nuvarande ordningen bör därför inte överges utan starka skäl. Regleringen är dock tillkommen för länge sedan när näringslivet och samhällsförhållandena var annorlunda än i dag. Industrialiseringen hade bara inletts. Lösöreköplagen hade sin bakgrund i ett outvecklat kreditväsende och brist på adekvata säkerhetsrätter. Lagen, och framför allt den traditionsprincip som följer av lagen, har dock med tiden fått en allt mer generell betydelse.</p>
<p>Den speciella tillkomsthistorien har betydelse än i dag. Särskilt traditionskravet vållar problem och tvister, av vilka flera har gått till högsta instans. Kunskapen om den nuvarande ordningen är också förhållandevis lite spridd hos allmänheten, och för många är det också</p>
<p>svårbegripligt att man kan gå miste om köpt lösöre om man lämnar kvar det hos säljaren.</p>
<p>Handeln med lösöre representerar mycket stora ekonomiska värden och spelar stor roll för den totala ekonomin. Sverige är ett exportberoende land och mycket av exporten består av just lösöre i form av råvaror och verkstadsprodukter. Ett stärkt skydd för köpare skulle minska transaktionskostnaderna. Komplicerade avtalslösningar undviks och tillverkningsavtal underlättas. För exportföretagen bedöms en övergång till avtalsprincipen leda till stärkt konkurrenskraft. En reform bedöms sammantaget få långsiktiga och påtagliga samhällsekonomiska fördelar.</p>
<p>Kommitténs bedömning är att registrering enligt lösöreköplagen eller besittningsövergång inte längre bör krävas för att köparen ska få skydd mot säljarens borgenärer. I stället ska skyddet uppkomma redan genom avtalet.</p>
<p>En lag om rätt till köpt lösöre</p>
<p>En övergång till avtalsprincipen kräver lagstiftning. Det föreslås därför en lag om rätt till köpt lösöre. Enligt lagen får en köpare av lösöre skydd mot säljarens borgenärer i och med avtalet. Förutsättningen är att lösöret är individuellt bestämt. Innebörden av att köparen är skyddad mot säljarens borgenärer är att lösöret inte kan tas i anspråk för betalning av säljarens skulder vid utmätning och konkurs. Däremot innebär skyddet inte att köparen också har rätt att få ut lösöret från säljaren. För detta krävs att köparen på vanligt sätt fullgör sina förpliktelser enligt köpeavtalet, t.ex. betalar för lösöret.</p>
<p>Om köpet inte avser bestämt lösöre, uppstår köparens skydd först när visst lösöre har bestämts för köparens räkning genom t.ex. märkning eller någon annan form av bestämning. En genomförd individualiseringsåtgärd betraktas enligt lagen som en ensidig, bindande rättshandling som inte får återtas av säljaren.</p>
<p>I ett fall där det köpta lösöret finns hos tredje man ska det inte längre krävas någon underrättelse till denne, utan köparen får även i den situationen skydd mot säljarens borgenärer i och med avtalet.</p>
<p>Den nya lagen gäller även köp av andel i lösöre. Skepp, skeppsbyggen och luftfartyg är däremot undantagna.</p>
<p>Kommittén föreslår att lösöreköplagen upphävs liksom även 49 § konsumentköplagen. Också lagen (1944:302) om köpares rätt till märkt virke och lagen (1975:605) om registrering av båtbyggnadsförskott ska upphävas, eftersom dessa lagars användningsområden i praktiken täcks av den nya lagen om rätt till köpt lösöre.</p>
<p>Kommittén har inte funnit anledning att föreslå att traditionskravet slopas vid förvärv av annan lös egendom än lösöre. Kraven på besittningsövergång respektive denuntiation enligt bl.a. lagen (1936:81) skuldebrev består därför.</p>
<p>Kravet på besittningsövergång i lagen (1986:796) om godtrosförvärv av lösöre påverkas inte av reformen.</p>
<p>Kommittén bedömer att det inte behövs några ändringar i utsökningsbalkens bestämmelser om utmätning för att införa avtalsprincipen. Nuvarande bevisregler i bl.a. 4 kap. 18 § utsökningsbalken ska alltså tillämpas vid utmätning även när rätten till köpt lösöre bygger på en avtalsprincip. Kommittén har övervägt frågan om reformen ger anledning att införa en möjlighet till återvinning till gäldenären i samband med utmätning av dennes egendom. Slutsatsen är att en sådan möjlighet inte bör införas.</p>
<p>I konkursrättsligt hänseende föreslås en ny återvinningsbestämmelse. Enligt den ska en åtgärd, varigenom sålt lösöre individualiseras för en köpares räkning, t.ex. genom märkning, kunna återvinnas på väsentligen samma grunder som en betalning av en skuld.</p>
<p>I övrigt bedöms en övergång till avtalsprincipen inte föranleda behov av någon ändring i konkurslagen eller lagen om företagsrekonstruktion.</p>
<p>En lag om panträtt i lösöre genom registrering</p>
<p>Lösöreköplagen används knappast alls för rena omsättningsköp. De allra flesta registrerade lösöreköpen – drygt 100 per år – ingår i stället som en del av ett större avtalsupplägg som syftar till att det köpta lösöret ska utgöra säkerhet för en fordran (säkerhetsöverlåtelser).</p>
<p>Det har framkommit att det vid sidan av företagshypoteket finns behov av att kunna utnyttja visst ekonomiskt värdefullt lösöre som säkerhet men samtidigt kunna fortsätta att använda egendomen i verksamheten. Att bara upphäva lösöreköplagen utan att ersätta den med en ny reglering skulle därför innebära en försämring för kreditgivningen. En möjlighet att utan iakttagande av traditionskravet kunna pantsätta lösöre genom registrering skulle vara till fördel för kreditgivningen och näringslivet och bedöms därmed också ha positiva effekter på samhällsekonomin. Någon risk för att företagshypoteket på ett allmänt plan påverkas negativt har kommittén inte kunnat finna.</p>
<p>Det är angeläget att enklare regler om pantsättning av lösöre inte inverkar negativt på insolvenshanteringen. Någon generell risk för mer komplicerade utredningar, ökade kostnader och sämre värdeutfall vid försäljning torde inte finnas, men i enskilda fall skulle den typen av effekter kunna uppstå.</p>
<p>Det föreslås att det införs en lag om panträtt i lösöre genom registrering. När registrering har skett ska kungörelse ske i Post- och Inrikes Tidningar, som publiceras på Bolagsverkets hemsida och därmed är lätt tillgänglig. Efter tre veckor från kungörelsen får panthavaren skydd mot pantsättarens borgenärer. Regeringen bör bestämma vilken myndighet som ska vara registreringsmyndighet. Kommittén förordar att det blir Bolagsverket.</p>
<p>Konsekvenser</p>
<p>Utöver vad som nämns ovan om de samhällsekonomiska effekterna gör kommittén bedömningen att de statsfinansiella effekterna blir små och att de ryms inom befintliga ramar.</p>
<p>Effekterna av förslagen på utmätningsförfarandet bedöms bli begränsade. I enskilda fall kan konkurshanteringen bli svårare, men generellt bedöms även här effekterna av en övergång till avtalsprincipen och nya regler om panträtt genom registrering bli begränsade.</p>
