<h1>2.2 Behovet av nya regler för beskattning av handels- och </h1>
<h2></h2>
<p>3.1 Huvuddragen i ett system för beskattningen av 3.2 Vad är den materiella innebörden av att handelsbolaget 7.2 Beskattningen av kommanditbolag och delägare i 15.1 Förslaget till lagen om ändring i inkomstskattelagen 15.2 Förslaget till lagen om ändring i kupongskattelagen 15.3 Förslaget till lagen om ändring i lagen (1980:1102) om 15.4 Förslaget till lagen om ändring i taxeringslagen 15.5 Förslaget till lagen om ändring i mervärdesskattelagen 15.6 Förslaget till lagen om ändring i årsredovisningslagen 15.7 Förslaget till lagen om ändring i skattebetalningslagen 15.8 Förslaget till lagen om ändring i lagen (1998:674) om 15.9 Förslaget till lagen om ändring i bokföringslagen</p>
<h2>Särskilda yttranden Särskilt yttrande av Urban Rydin (expert)</h2>
<p>Utredningen föreslår som ett led i sina förenklingssträvanden att Handelsbolaget görs till skattesubjekt. Jag kan nu konstatera att dagens regler är komplexa men också att de fullgör syftet om neutral företagsbeskattning. Detta är ett viktigt och korrekt inslag i dagens skattesystem.</p>
<p>För den företagsform som nu görs till modell för handelsbolagens beskattning, fåmansföretaget, finns ett regelsystem som är väl så komplicerat som det nu gällande. Sett ur den aspekten uppnås inga förenklingsvinster genom utredningens förslag. Det är dock särskilt kombinationen av att handelsbolaget utgör en juridisk person men inte skattesubjekt som komplicerar systemet för handelsbolag. Den föreslagna ordningen blir därför mer renodlad och tydlig. Jag kan därför ställa mig bakom det grundläggande synsättet bakom det nya regelsystemet. Utformningen av detta är vidare både materiellt och tekniskt till stor del korrekt. Det faktum att utredningen valt att frångå hittillsvarande enkelbeskattning vid avyttring av näringsfastigheter utgör dock en så stor försämring för Sveriges näringsliv att jag inte kan ställa mig bakom de nya reglerna för beskattning av handelsbolag.</p>
<h2>Kapitalvinstbeskattning av näringsfastigheter</h2>
<p>Utredningen anser att avyttringar av fastigheter ägda av handelsbolag bör beskattas på samma sätt som sådana försäljningar enligt gällande regelsystem beskattas i bl.a. aktiebolag. Jag delar inte denna uppfattning.</p>
<p>Mot bakgrund av att utredningen motiverar sitt förslag med likformighet med aktiebolag och en uppfattning att beskattningen av fastighetsförsäljningar i denna företagsform är korrekt är det motiverat att kortfattat diskutera den principiella frågan om riktig beskattning vid sådana avyttringar.</p>
<p>Det är därvidlag relevant att koncentrera diskussionen på fåmansföretagens regler. Den grundläggande frågan är då om vinsten vid en avyttring utgör arbetsinkomst eller kapitalinkomst. En kapitalinkomst utgör en inkomst som uppkommit utan inslag av ägarens arbetsinsatser. Arbetsinkomsten har däremot uppkommit genom ägarens arbete och utgör därför avkastningen på en arbetsinsats. I samband med 1990 års skattereform särskildes beskattningen mellan de olika inkomstkategorierna.</p>
<p>Fastigheter i aktiebolag kan grovt indelas i två kategorier, den ena avser fastigheter som utgör en integrerad del av en näringsverksamhet och den andra avser fall där fastighetsinnehavet utgör en form av förmögenhetsförvaltning.</p>
<p>För förstnämnda kategori kan konstateras att den löpande inkomsten helt klart till viss del utgör arbetsinkomst och till viss del kapitalinkomst. En avyttring av en sådan fastighet utgör dock en extraordinär och oregelbundet inträffad händelse. Det faktum att avyttringen inte utgör avkastning av produktion utan istället innebär överlåtelse av ett produktionsmedel talar starkt för att fråga är om en kapitalinkomst. Märk skillnaden mot anläggningstillgångar av lös egendoms natur som normalt sett är mer knutna till den bedrivna verksamheten och dessutom i regel har en kortare innehavstid.</p>
<p>I det andra fallet utgör inkomst i form av löpande avkastning till sin grundläggande natur kapitalinkomst, men om ägaren själv arbetar i företaget utgör inkomsten till viss del förvärvsinkomst. Även för denna kategori fastigheter utgör dock avyttringsvinsten typiskt sett en kapitalinkomst.</p>
<p>Av det nu sagda följer att avyttringar av nu aktuella fastigheter genererar en kapitalinkomst. Här kan hänvisas till Fastighetsbeskattningskommittén som i betänkandet ”Likformig och neutral fastighetsbeskattning” (SOU 2000:34 s. 150) anger att värdeförändringar alltid är att betrakta som kapitalinkomst.</p>
<p>Det torde vidare vara så att den värdestegring som kan uppkomma genom avdragsgilla åtgärder vid den löpande inkomstbeskattningen normalt inte medför att arbetsinkomst därigenom kan omvandlas till kapitalinkomst. Sålunda medför återföringsreglerna vad gäller reparation och underhåll en neutraliserande effekt.</p>
<p>En typisk kapitalinkomst som en försäljning av en fastighet representerar borde därför kunna tas ut av ägaren till fåmansföretaget med beskattning såsom för en kapitalinkomst. Beräkningen av lättnadsrespektive gränsbelopp tar dock inte hänsyn till en så oregelbunden inkomst som en fastighetsavyttring medför med dess inslag av inflationskompensation och förväntningsvinst. En sådan vinst går därför utanför den lagreglerade kapitalinkomstramen.</p>
<p>Enligt min uppfattning är således aktieägarens hittillsvarande beskattning av vinster på fastighetsförsäljningar alltför hög. Det finns därför ingen anledning att låta aktiebolagens nuvarande regler på denna punkt stå modell för motsvarande regler för skattesubjektet handelsbolag.</p>
<p>En teknik för att åstadkomma en principiellt riktigare beskattning är då att föra vinsten till ägarens tillskjutna kapital. Detta ger ett skatteuttag på 28 %, vilket är fullt jämförbart med dagens nivå.</p>
<h2>Återföring av vissa avdrag</h2>
<p>När marksubstans och skog avyttras medges substansminskningsavdrag och skogsavdrag, därigenom undviks beskattning av kapitaluttag. I samband med försäljning av fastigheten medför återföringsreglerna i många fall att kapitaluttag beskattas samtidigt som kompensationsavdraget vid kapitalvinstberäkningen innebär att vederlaget för fastigheten exklusive tidigare försåld marksubstans och skog även minskas med anskaffningskostnaden för denna marksubstans respektive skog.</p>
<p>Det torde vidare vara otvistigt att byggnader på grund av användande genomgår en värdeminskning. Till detta kommer att skattelagstiftningen kopplar avdragsrätten för värdeminskningsavdrag till byggnadens ekonomiska livstid. Detta talar för att återföring av värdeminskningsavdrag skall ske vid vinstberäkningen.</p>
<p>Det faktum att fastigheten trots värdeminskningen på byggnaderna i vissa fall stiger i pris (mätt i nominella tal) torde ha sin grund främst i värdestegring på marken, inflationskompensation och förväntningsvärden. Det vill säga faktorer som bör föranleda kapitalinkomstbeskattning. Till detta kan läggas belägenhetsfaktorn. Rent generellt torde således den nominella prisökningen främst vara förbehållen storstadsområden med stor efterfrågan relativt landsbygden.</p>
<p>Konstruktionen av dagens spärregel leder vidare till att erforderlig korrigering inte sker i normalfallet. Det nu sagda talar för att återföringsreglerna bör förändras så att återföringen sker vid kapitalvinstbeskattningen. Detta leder i sin tur till att reglerna om skatteberäkning för ackumulerad inkomst kan slopas. Dagens återföringsregler leder dock till att särskilda regler måste införas för att lindra progressionen då flera års avdrag återförs under ett år.</p>
<p>En ytterligare fördel med förändrade återföringsregler är därför att regelsystemet därigenom blir enklare.</p>
<h2>Djur i jordbruk i juridisk person</h2>
<p>Som framgår av betänkandet i denna del medför dagens regler med skild hantering i redovisningen och vid beskattningen en både onödig och svårförståelig komplikation. Jag anser därför att utredningens förslag i denna del vad gäller handelsbolag är bra. Enligt min uppfattning borde dock även reglerna för aktiebolag ändras. Då en ändring av redovisningsreglerna inte är en framkomlig väg bör därför skattereglerna för aktiebolag ändras så att djuren vid beskattningen även får hanteras enligt den redovisningsmässiga klassifikationen.</p>
<h2>Särskilt yttrande av Ulla Werkell (expert)</h2>
<p>Jag ansluter mig till vad Urban Rydin i sitt yttrande anfört beträffande kapitalvinstbeskattning av näringsfastigheter och återläggning av värdeminskningsavdrag och vill därutöver anföra följande.</p>
<p>Det faktum att utredningen valt att frångå den hittillsvarande enkelbeskattningen vid avyttring av näringsfastigheter utgör en så stor försämring för fysiska personer som äger näringsfastigheter i handelsbolag att jag inte kan ställa mig bakom de nya reglerna för beskattning av handelsbolag</p>
<p>Utredningen har inför sitt ställningstagande i frågan vägt önskemålet att uppnå mer enhetliga beskattningsregler för juridiska personer mot risken för ökade inlåsningseffekter på fastighetsmarknaden och en högre skattebelastning vid fastighetsavyttringar för fysiska personer som är delägare i handelsbolag. Utredningen ger också en kort historisk tillbakablick av nuvarande bestämmelser. Skälen har, då frågan tidigare har diskuterats, inte ansetts tillräckligt starka för att för att föreslå att vinstbeskattningen av näringsfastigheter ska ske i inkomstslaget näringsverksamhet. Väljer man beskatta avyttringar av fastigheter ägda av handelsbolag i inkomstslaget näringsverksamhet vilket utredningen nu föreslår innebär detta en avsevärt högre skattebelastning för fysiska personer som är delägare i handelsbolag. Önskemålet om en enhetliga beskattningsregler väger enligt min mening inte så tungt att det väger upp en kraftigt ökad skattebelastning. Det har heller inte i övrigt framkommit något som föranleder en ändring av tidigare ställningstagande att behålla enkelbeskattningen vid avyttring av näringsfastigheter.</p>
<h2>Återläggning av värdeminskningsavdrag</h2>
<p>I utredningen har förslag väckts om att återföring av värdeminskningsavdrag i stället borde ske i inkomstslaget kapital. Utredningens uppfattning är att detta kräver ett ställningstagande till frågan om vinst vid avyttring av näringsfastighet skall beskattas i inkomstslaget näringsverksamhet eller kapital hos skattskyldig som är fysisk person och dödsbo och att dessa frågor inte kan avgöras inom ramen för utredningens arbetet.</p>
<p>Innehavstiderna för fastigheter är – med beaktande av benefika fång – vanligtvis långa. Kapitalvinstreglerna vid avyttring av fastighet har ändrats vid ett flertal tillfällen genom åren och dessa ändrade regler har gett helt olika signaler när det exempelvis gäller krav på deklarationsunderlag. Detta medför svårigheter för den skattskyldige att redovisa en korrekt kapitalvinstberäkning. Säljaren kan tvingas att lämna redogörelser för värdeminskningsavdrag mm för en tidsperiod om ca femtio år. Motsvarande problem uppkommer för skattemyndigheten som saknar relevanta registeruppgifter och därför får svårt att kontrollera avlämnade deklarationer.</p>
<p>En förändring av återföringsreglerna skulle innebära en avsevärd förenkling både för den skattskyldige och för skattemyndigheten och är därför motiverad även av förenklingsskäl.</p>
<h2>Bilaga 1</h2>
<h2>Kommittédirektiv</h2>
<h2>Utvärdering och förenkling av skattereglerna för enskilda näringsidkare och delägare i handelsbolag</h2>
<p>Dir. 1996:78</p>
