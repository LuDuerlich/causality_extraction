<h1>Sammanfattning</h1>
<h2>Uppdraget</h2>
<p>Utredaren ska enligt direktiven utreda om en skatt på fluorerade växthusgaser (F-gaser) bör införas i Sverige. Utredningen ska ta sin grund i Klimatberedningens förslag, som redovisas i betänkandet Svensk klimatpolitik  (SOU 2008:24), men förutsättningslöst utreda om en skatt är det mest lämpliga styrmedlet för att minska utsläppen av F-gaser. Om utredningen finner att en skatt är det lämpligaste styrmedlet ska utredningen föreslå en lagteknisk utformning som innebär att företagens administrativa kostnader kan hållas så låga som möjligt.</p>
<h2>Förslagen</h2>
<p>I dagsläget omfattas utsläppen av F-gaser inte av något ekonomiskt styrmedel. Utredningen föreslår nu att en skatt  på fluorkolväten (HFC) införs. Skatten ska vara generell till sin karaktär utan såväl undantag som nedsatta skattenivåer samt tas ut för HFC som förs in i landet, alternativt tillverkas här. Som utgångspunkt föreslås att skatten sätts på en nivå som motsvarar den reducerade koldioxidskatten för den industri som inte omfattas av EU:s system för handel med utsläppsrätter (dvs. med 21 procent av den generella nivån, som 2009 är 105 öre per kg koldioxid). Skattesatserna ska utgå från respektive HFC-förenings GWP-faktor (Global Warming Potential) och tas ut på det faktiska innehållet av HFC. Det innebär att olika HFC-föreningar kommer att ha olika skattesatser. För att upprätthålla en enkel administration av skatten föreslår utredningen dock att innehållet av HFC i vissa varor kan schablonberäknas vid införsel samt i ett fall även vid utförsel.</p>
<p>Om skatten införs bedömer utredningen utsläppsminskningen år 2020 till följd av skatten till cirka 0,1 miljoner ton koldioxidekvivalenter.</p>
<p>Utredningen föreslår vidare att skatten kompletteras med en premie  som ska utgå vid inlämnande av HFC för destruktion. Premien ska vara av samma storlek som skatten, men premien ska betalas ut oavsett om skatt tidigare betalats för den HFC som lämnas. Det är utredningens bedömning att denna kompletterande premie kan bidra till ytterligare utsläppsminskningar utöver de som kan förväntas ske till följd av skatten.</p>
<h2>Bakgrund till förslagen</h2>
<p>Genom Kyotoprotokollet har industriländerna åtagit sig att minska sina utsläpp av växthusgaserna koldioxid, metan, dikväveoxid, fluorkolväten, perfluorkarboner och svavelhexafluorid. Fluorerade växthusgaser, eller F-gaser, är den gemensamma beteckningen för fluorkolväten (HFC), perfluorkarboner (PFC) och svavelhexafluorid (SF ). F-gaserna är effektiva växthusgaser och har höga GWP-faktorer. Problemet med F-gaserna är inte användningen i sig utan problemet uppstår när dessa gaser släpps ut och då bidrar till en förstärkt växthuseffekt.</p>
<p>De totala utsläppen av F-gaser i Sverige har ökat från cirka 0,5 miljoner ton koldioxidekvivalenter år 1990 till cirka 1,2 miljoner ton koldioxidekvivalenter år 2007. Under den perioden har utsläppen av HFC ökat kraftigt, i huvudsak till följd av att HFC ersatt ozonskiktsnedbrytande ämnen, exempelvis CFC (freoner) och HCFC, som köldmedium och som drivgas i aerosolsprayburkar samt vid tillverkning av extruderad polystyren (XPS). Samtidigt har utsläppen av PFC minskat något, medan utsläppen av SF ökat. Enligt de reviderade uppgifter som tagits fram genom utredningen beräknas utsläppen av F-gaser i Sverige år 2020 ha minskat till cirka 0,4 miljoner ton koldioxidekvivalenter, utan skatt. Detta framför allt till följd av införda EU-regleringar.</p>
<p>År 2007 stod HFC för 69 procent av utsläppen av F-gaser i Sverige och beräknas år 2020, om inte en skatt införs, stå för 90 procent, räknat i koldioxidekvivalenter. Utsläppen av PFC och SF har minskat och förväntas att fortsätta minska till följd av vidtagna åtgärder och andra styrmedel. Eftersom det finns andra styrmedel som styr utsläppen av PFC och SF och då dessa gaser endast utgör en mindre del av de totala F-gasutsläppen har utredningen funnit att det är mest ändamålsenligt att enbart beskatta HFC.</p>
<p>Användningen av HFC har ökat, såväl till följd av omställningen från CFC och HCFC som till följd av det ökande antalet värmepumpar och luftkonditioneringsanläggningar i samhället. HFC används främst som köldmedium i kyl-, frys- och luftkonditioneringsanläggningar samt i värmepumpar. Sådana anläggningar förekommer i ett flertal olika verksamheter, exempelvis inom handeln, fastighetsbranschen, restaurangbranschen, industrin, skolan, sjukvården, kommunala anläggningar, försvaret och sjöfarten. Ett annat användningsområde för HFC i Sverige är som drivgas vid XPS-tillverkning.</p>
<p>År 2020 beräknas 82 procent av utsläppen av HFC härröra från dess användning som köldmedium. Eftersom användningen av HCFC som köldmedium kommer att förbjudas kommer det användningsområdet för HFC att utvidgas. Det finns alternativ till HFC inom området såsom t.ex. kolväten, koldioxid och ammoniak. Det finns också möjligheter att byta från HFC med höga GWP-faktorer till HFC med lägre GWP-faktorer. Det styrmedel som kommer att påverka användningen är direktiv 2006/40/EG om utsläpp från luftkonditioneringssystem i motorfordon, vilket kommer att minska utsläppen från lätta motorfordon. I övrigt har utredningen inte funnit några styrmedel som kan komma att bryta trenden mot ökad användning. Såsom nämnts ovan är det inte användningen i sig utan utsläppen som är miljöskadliga. EG-förordningen nr 842/2006 om vissa fluorerade växthusgaser reglerar läckagekontroll m.m. Förordningen innebär dock inte någon åtstramning för Sverige avseende HFC. Sverige hade tidigare en reglering avseende fyllnadsmängder i kylanläggningar, men den upphävdes till följd av EG-förordningen. Sverige har således inte längre någon styrning avseende fyllnadsmängder, vilket bland annat har medfört att de så kallade indirekta systemen inte längre är en självklarhet vid investering i ny kylanläggning.</p>
<p>Mot denna bakgrund bedömer utredningen att det finns behov av ett styrmedel för att minska användningen av HFC och därmed minska utsläppen av F-gaser. Utredningen bedömer att en skatt på HFC styr mot</p>
<p>• fortsatt och ökad användning av indirekta system då HFC används som köldmedium,</p>
<p>• ökat fokus på täta anläggningar i system med HFC som köldmedium,</p>
<p>• HFC med lägre  GWP-faktor i system med HFC som köldmedium,</p>
<p>• alternativa köldmedium och</p>
<p>• alternativ teknik.</p>
<p>Slutsatsen att en skatt skulle fungera bra som styrmedel på detta område och således är lämplig stärks av utvärderingarna av de danska och norska skatterna på F-gaser. Det är på HFC som köldmedium som den norska och den danska skatten har fått störst effekt på så sätt att användningen av alternativa köldmedium ökat, samtidigt som såväl läckagen av HFC som mängden HFC har minskat i anläggningarna. Något annat styrmedel med samma effekt på F-gasutsläppen i förhållande till de administrativa kostnaderna, som går att förena med EG-rätten, har utredningen inte funnit. Utredningens slutsats är att en skatt på HFC är det mest lämpliga styrmedlet för att minska utsläppen av F-gaser, vilket också utgör grund för att föreslå att en skatt på HFC införs.</p>
<p>Som komplement till skatten på HFC föreslår utredningen införandet av en premie vid inlämnande av HFC för destruktion. Premien ska vara lika hög som skatten, men premien ska betalas ut oavsett om skatt tidigare betalats för den HFC som lämnas. Utredningen bedömer att en sådan destruktionspremie leder till minskade utsläpp av HFC, dels genom att öka mängden HFC som faktiskt lämnas för destruktion dels genom att om möjligt påskynda utfasningen av äldre anläggningar med höga årliga läckage av HFC.</p>
<h2>Förslagens förenlighet med EG-rätten</h2>
<p>Enligt utredningsdirektiven ska utredaren redovisa sin samlade bedömning av förslagets förenlighet med EG-rätten.</p>
<p>Grunden för arbetet på EU-nivå med att minska utsläppen av Fgaser utgörs av regleringar avseende förbud och begränsningar av F-gaser för vissa användningsområden. Såsom ovan nämnts är det dels direktivet om utsläpp från luftkonditioneringssystem i motorfordon, dels förordningen om vissa fluorerade växthusgaser som är styrande. Såvitt utredningen kan bedöma innehåller dock nämnda administrativa regleringar inte några hinder mot införandet av en nationell skatt av det slag som utredningen nu föreslår.</p>
<p>Utöver nämnda regleringar ska även de statsstödsrättsliga aspekterna beaktas. Reglerna om statsstöd återfinns i EG-fördraget och anger att stöd som ges av en medlemsstat eller med hjälp av statliga medel, av vilket slag det än är, som snedvrider eller hotar att snedvrida konkurrensen genom att gynna vissa företag eller viss produktion är oförenligt med den gemensamma marknaden i den mån det påverkar handeln mellan medlemsstaterna. Bland annat för att undvika att komma i konflikt med nämnda regler har utredningen vinnlagt sig om att konstruera ett förslag med en generell utformning och utan undantag. För att undvika undantag och/eller nedsatta skattenivåer föreslår utredningen i stället en lägre skattenivå än vad som annars skulle ha varit fallet. Det är utredningens bedömning att skattens utformning, omfattande samtliga HFC-föreningar och samtliga användningsområden uppfyller fördragets krav på att inte gynna vissa företag eller viss produktion och att den föreslagna skatten alltså inte utgör något statligt stöd. Någon för statsmakterna administrativt betungande statsstödsprövning är därför inte påkallad.</p>
<p>Sammanfattningsvis är det utredningens bedömning att de förslag som nu lämnas är väl förenliga med de begränsningar som följer av EG-rätten.</p>
<h2>Konsekvenser av förslagen</h2>
<p>Miljökonsekvenser</p>
<p>Utredningens förslag har positiva konsekvenser för miljön. Den prognos utredningen tagit fram visar att utsläppen till följd av en skatt på HFC kan förväntas minska med cirka 0,1 miljoner ton koldioxidekvivalenter år 2020. De förväntade utsläppsreduktionerna kan jämföras med de 2,0 miljoner ton koldioxidekvivalenter som regeringen (prop. 2008/09:162, s. 60) beräknar ingå i den reduktion av växthusgaser som uppnås med så kallade utvecklade ekonomiska styrmedel.</p>
<p>Därutöver kan den föreslagna destruktionspremien också förväntas minska utsläppen av F-gaser, dels genom att HFC i större uträckning än i dag lämnas för destruktion, dels genom att det genomsnittliga årliga läckaget minskar på grund av att äldre anläggningar skrotas i förtid.</p>
<p>Statsfinansiella konsekvenser</p>
<p>Utredningens förslag om en skatt på HFC innebär ökade intäkter till staten. Som framgår i tabellen nedan uppgår de statiska nettointäkterna till cirka 70 miljoner kronor året för ikraftträdande (140 miljoner på helårsbasis). Nettointäkterna minskar därefter som en följd av minskade utsläpp. Skattens styrande effekt på utsläppen bedöms medföra minskade nettointäkter på cirka 20 miljoner kronor 2020, vilket är skillnaden mellan den statiska och den långsiktiga nettoeffekten 2020. Vid denna tidpunkt är det också rimligt att anta att effekter till följd av bunkring av HFC, som kan förväntas ske innan skattens ikraftträdande, har ebbat ut.</p>
<p>Utöver de statsfinansiella konsekvenserna som visas i tabellen nedan bör utredningens förslag om premie vid inlämnande av HFC för destruktion beaktas. Utredningen föreslår att utgifterna för premien finansieras via skatteintäkterna från skatten på HFC. Utgiftsbehovet på lång sikt får antas vara lägre än skatteintäkterna så länge det finns utsläpp av HFC. Inledningsvis kan dock inte uteslutas att premieutbetalningarna kan vara högre än skatteintäkterna, eftersom HFC som inte varit föremål för skatt också ger rätt till premieutbetalning. Risken härför ska dock enligt utredningen inte överdrivas, bland annat med hänsyn till erfarenheterna från det norska systemet med motsvarande premie.</p>
<p>Konsekvenser för näringslivet</p>
<p>En skatt på HFC ökar priset och prisökningen påverkar de branscher som använder HFC. Avsikten är att prisökningen ska leda till minskad användning och i förlängningen till minskade utsläpp genom övergång till tätare anläggningar, alternativa gaser eller alternativ teknologi. En ofrånkomlig konsekvens för den delen av näringslivet som använder HFC är således att den kan drabbas av ökade kostnader till följd av skatten. Detta kan motiveras av en önskan att styra bort från HFC, men också med principen om att förorenaren betalar.</p>
<p>Produktionen av XPS med HFC som drivgas kommer att fördyras väsentligen, vilket för producenten leder till försämrad konkurrenskraft såväl på den inhemska marknaden som internationellt. Eftersom köldmedium i luftkonditioneringsanläggningar kommer att beskattas kommer också fordonsindustrin att få något ökade kostnader. De ökade kostnaderna är dock, när de ställs i relation till fordonspriserna, försumbara. Värmepumpar med HFC som köldmedium kommer att bli något dyrare, som högst fyra procent. Detta kommer enligt utredningen inte att leda till några större förändringar på marknaden för värmepumpar. Även kostnaderna för medicinska och tekniska aerosoler beräknas öka något. Därtill kan det antas att användningen av HFC i brandsläcksutrustning kommer att upphöra på grund av det ändrade kostnadsläget.</p>
<p>De företag som importerar HFC eller produkter som innehåller HFC kommer dessutom att få ökade administrativa kostnader. Genom utformningen av sitt förslag har utredningen dock försökt minimera dessa, bland annat genom användandet av schabloner för de vanligaste varorna innehållande HFC, men även genom en i övrigt enkel utformning av lagen.</p>
<p>Övriga konsekvenser</p>
<p>Övriga konsekvenser av förslagen för t.ex. hushållen samt den kommunala självstyrelsen m.m. bedöms vara små eller försumbara och omnämns därför inte särskilt här.</p>
<h2>Ikraftträdande</h2>
<p>Den föreslagna skatten på HFC bör, tillsammans med den föreslagna premien, kunna träda i kraft den 1 juli 2010.</p>
