<h1>Sammanfattning</h1>
<h2></h2>
<p>Muskövarvet har under 1990-talet varit föremål för ett stort antal utredningar. Mot bakgrund av att det marina fartygsunderhållet kommer att minska har man i tidigare utredningar prövat att koncentrera det kvalificerade marina fartygsunderhållet till dels Kockums varv i Karlskrona, dels Muskö örlogsvarv i Haninge kommun. Statsmakterna beslöt dock våren 2001 att det marina fartygsunderhållet inte skulle koncentreras till ett enda örlogsvarv, utan att det borde finnas underhållsresurser vid både Marinbas Syd och Marinbas Ost. Detta förutsätter dock att den nuvarande varvsverksamheten breddas.</p>
<p>Musköutredningens uppdrag är att ta fram underlag för och genomföra förhandlingar avseende överlåtelse av den verksamhet som avser fartygsunderhåll vid Muskö örlogsvarv till civil industri. Utgångspunkten för uppdraget är att allt fartygsunderhåll överförs till civil industri för fortsatt verksamhet i Musköanläggningen samt att överlåtelsen grundas på för staten affärsmässiga villkor. Om det inte går att finna en affärsmässig lösning skall utredningen pröva vilka andra verksamhetsformer som är lämpliga.</p>
<h2>Musköanläggningen och Muskö örlogsvarv</h2>
<p>På Muskö finns en försvarsanläggning som omfattar Muskö örlogsvarv samt Marinbas Ost med ledningscentral och basbataljon, FM LOG Underhållsgrupp Stockholm och Fortifikationsverkets driftgrupp. Varvets andel av anläggningen innefattar bland annat torrdockor, slip, verkstadslokaler, ytbehandlingsanläggning, förråd och kontor. Härutöver förfogar Försvarsmakten över bl.a. kajanläggningar, arbetslokaler, lokaler för värnpliktiga, personalmatsalar, kök och utrymmen för krigssjukhus.</p>
<p>Huvuddelen av Musköanläggningen ligger insprängd i ett berg, som har en yta som är ungefär lika stor som Gamla Stan i</p>
<p>Stockholm. Anläggningen är uppdelad i fem block och den är av försvarstekniska skäl konstruerad så att de olika blocken i krigstid skall kunna fungera oberoende av varandra vad gäller bl.a. luftbehandling. De olika delarna av anläggningen står i förbindelse med varandra genom ett system av tunnlar. Lokalytan inne i berget uppgår till ca 52 000 kvadratmeter.</p>
<p>Muskövarvet</p>
<p>I december 2001 fanns det 279 personer anställda vid Muskövarvet, varav sex är yrkesofficerare. För att klara produktionsåtagandena för år 2002 har en personalram på totalt 296 personer fastställts. I ramen ingår även personal för vapenunderhåll (ca 40 personer).</p>
<p>Verksamheten vid Muskövarvet är i dag inriktad på underhåll och service av marinens fartyg. Verksamheten omfattar ca 300 000 debiteringsbara timmar. Intäkterna (inklusive vapenunderhåll) uppgick år 2001 till ca 220 Mkr.</p>
<p>Verksamheten vid Muskövarvet är främst relaterad till den högteknologiska delen av fartygsunderhållet. Personalen har därför en kompetensprofil som till stor del är inriktad på el-, tele och vapenteknik. Ca 70 procent av personalen är starkt specialiserad för underhåll av marinens fartyg.</p>
<p>Mer traditionella varvsarbeten såsom ytbehandling, svets, plåtslageri och maskinmekanik utgör endast ca 30 procent av personalstyrkan. Denna typ av arbeten dominerar bland de köpta tjänsterna. På grund av att marinens övningsverksamhet till största delen utförs under sommarhalvåret har varvet en mycket hög beläggningsvolym under vinterhalvåret. Under kvartal 1 och 4 utförs ca 10 procent av arbetsvolymen av inhyrda konsulter och underentreprenörer.</p>
<p>Musköanläggningen har en hög säkerhet. Den har konstruerats för att stå emot ett atomvapenanfall. Genom att anläggningen ligger på en ö och är insprängd i berget, är den lätt att bevaka och skydda från terrorattacker.</p>
<p>Med nuvarande dockor och verkstäder är det möjligt att öka kapaciteten till minst 400 000 produktionstimmar per år. Inloppen till dockorna i berget är dock en begränsande faktor vad gäller civila fartyg. Den låga höjden och bredden gör att endast mindre fartyg kan tas in, men skärgårdstonnaget kan torrsättas i de befintliga anläggningarna. Det finns även möjlighet att utveckla verksamheten genom att utnyttja hamnområdet utanför berget effektivare. Dessutom finns det en marknad utöver de torrsättningsberoende arbetena.</p>
<h2>Erfarenheter från försäljningen av Rindövarvet</h2>
<p>Rindövarvet i Waxholms kommun ingick tidigare i Muskövarvet. Rindövarvet, som hade en beläggning på ca 26 000 timmar per år, såldes efter en öppen anbudstävlan år 1999 till Dockstavarv AB. Erfarenheterna av privatiseringen är goda. Varvet har kunnat öka andelen civila beställningar. Privatiseringen har varit till fördel för både marinen och Docksta-gruppen och även till fördel för de anställda.</p>
<p>Rindövarvet kunde säljas utan beställningsgarantier. En skillnad mellan Muskövarvet och Rindövarvet dock att man med stor sannolikhet kunde förutse att även i en konkurrenssituation huvuddelen av amfibieregementets båtunderhåll skulle gå till Rindövarvet. Den fastighet som Rindövarvet ingår i bedömdes också ha ett betydande marknadsvärde även om varvsverksamheten skulle avvecklas.</p>
<h2>Erfarenheter av privatisering av örlogsvarv i Storbritannien</h2>
<p>I Storbritannien har Royal Navys örlogsvarv i Rosyth och Devonport privatiserats. Privatiseringsprocessen genomfördes i två steg. I det första steget behöll Royal Navy ägandet av varven, men driften lades ut på Babcock International Group respektive på Devonport Management Ltd (DML). I ett andra steg genomfördes en fullständig privatisering, varvid Babcock och DML även övertog fastigheter och utrustning på varven.</p>
<p>För att kunna genomföra privatiseringen var det nödvändigt att varven fick en beställningsgaranti på framtida marina underhållsarbeten, ett s.k. ”Allocted Programme”. Det utformades så att andelen riktade beställningar successivt under en tioårsperiod trappades av. EG-kommissionen hade inga invändningar mot försäljningen av varven.</p>
<p>Privatiseringen har lett till att man vid de båda varven har fått civila beställningar som till stor del kunnat kompensera för bortfallet av det marina underhållet. Vidare har andelen indirekta kostnader kraftigt kunnat sänkas genom rationaliseringar. Privatiseringen beräknas ha lett till att kostnaderna för marinens fartygsunderhåll har minskat med ca 20 procent. Både företagsledningen och de anställda anser att privatiseringen varit positiv.</p>
<h2>Våra kontakter med företagen</h2>
<p>Vi har kontaktat ett stort antal företag såväl i Sverige som utomlands, och informerat om försäljningen av Muskövarvet. Vid våra sonderingar framkom dock att intresset för att överta varvet var litet. Förutom Kockums AB har tre företag anmält ett intresse av att förvärva Muskövarvet. Genomgående för dessa tre företag är att de velat ha någon form av beställningsgaranti.</p>
<p>JCE Gruppen har redovisat ett skriftligt förslag med en konkret affärsplan för att utveckla varvsverksamheten. JCE:s avsikt är att omvandla Muskövarvet till ett expansivt industriellt centrum. Företaget räknar med att under en 10-årsperiod kunna öka antalet anställda vid Musköanläggningen från ca 300 till ca 1 000. För att kunna genomföra sin affärsplan och expandera verksamheterna önskar JCE att få en beställningsgaranti på marint fartygsunderhåll och att få möjlighet att förvärva ett större markområde på Muskö, än vad som omfattas av nuvarande varvsverksamhet. Huvuddelen av statens mark på Muskö har Försvarsmakten i dag ingen användning för.</p>
<p>Det fjärde företaget som vi fört inledande diskussioner med är Kockums/HDW. Kockums avsikt är att koncentrera allt tyngre fartygsunderhåll till Karlskronavarvet. På Muskö skulle främst dagligt och avhjälpande underhåll samt MTU-underhåll bedrivas. Totalt beräknar Kockums att högst 70 personer skulle sysselsättas på Muskö.</p>
<h2>Vår analys och bedömning</h2>
<p>Vi bedömer att Muskövarvet behövs av både försvarspolitiska och konkurrenspolitiska skäl. Musköanläggningen har höga fasta kostnader och det är därför angeläget att man har en stor verksamhetsvolym att fördela dem på. Från Försvarsmakten har vi fått vissa förslag till verksamheter som skulle kunna lokaliseras till Muskö, men dessa verksamheter har endast en marginell betydelse för Muskövarvets ekonomi.</p>
<p>Fortifikationsverket genomförde våren 2001 en ekonomisk värdering av Muskövarvet och verkets bedömning var att varvet saknar ett marknadsvärde. Fortifikationsverkets bedömning utgick från att de marina beställningarna skulle uppgå till nuvarande nivå, dvs. till ca 300 000 timmar per år.</p>
<p>För att Muskövarvet skall kunna bli lönsamt krävs att varvet tillförs en stor volym civil produktion. De tekniska och marknadsmässiga förutsättningarna för att ställa om till civil produktion och för att utveckla verksamheten vid Muskövarvet, så att man inom alla former av marint fartygsunderhåll kan konkurrera med Kockums AB, är dock inte så goda. Vår slutsats är att Muskövarvet för att bli konkurrenskraftigt under en övergångsperiod kommer att behöva få vissa riktade beställningar.</p>
<p>Eftersom syftet med en privatisering av Muskövarvet är att på sikt skapa konkurrens vad gäller det marina fartygsunderhåll bör beställningsgarantierna till Muskövarvet inte vara alltför omfattande, men samtidigt bör de balansera mot de beställningar som riktas till Kockums AB. Ett förslag till fördelning av fartygsunderhållet under perioden 2002–2006 skulle kunna utformas enligt följande:</p>
<p>Detta program innebär att under åren 2002–2006 skulle Kockums få ca 200 000 timmar och Muskövarvet ca 130 000 timmar per år utan att behöva konkurrera om fartygsunderhållet. Med det föreslagna programmet bedömer vi att både Karlskronavarvet och Muskövarvet har möjlighet att bedriva en lönsam verksamhet, förutsatt att man kan komplettera nuvarande marina arbeten med civil produktion.</p>
<p>I regeringens proposition om det framtida fartygsunderhållet (prop. 2000/01:53) angavs att delar av upphandlingen av fartygsunderhåll har sådan effekt på de sjöoperativa förbandens behov av långsiktig materielförsörjning att riktad upphandling bör övervägas. Vid överläggningar med företrädare för Försvarsdepartementet har framkommit att med sådan riktad upphandling avses beställningsgarantier till Karlskronavarvet och att det i ett avtal om försäljning av Muskövarvet inte får ingå någon beställningsgaranti på underhållet av ubåtarna. Vid de kontakter vi har haft med intressenterna har framkommit att de under dessa förutsättningar inte är intresserade av att förvärva Muskövarvet.</p>
<p>Ubåtsunderhållet är av stor betydelse för Muskövarvets ekonomi och möjligheter att utveckla nya verksamheter. Vår bedömning är att det utan beställningsgarantier inte går att sälja Muskövarvet och därmed på sikt få till stånd en effektiv konkurrens mellan Muskövarvet och Kockums AB.</p>
<h2>Annan verksamhetsform</h2>
<p>Muskövarvet utgör i dag en resultatenhet inom Försvarsmakten. Vi anser att det i princip skulle vara möjligt att omvandla Muskövarvet till ett statligt aktiebolag. Vid en bolagisering måste man dock bl.a. klara ut följande frågor:</p>
<p>N  Vilka väsentliga avtal finns för verksamheten. N  Vilka inventarier omfattas av försäljningen.</p>
<p>N  Hur skall hyran av Musköanläggningen fördelas mellan varvet och marinbasen.</p>
<p>N  Vilka tillstånd för varvsverksamheten behöver överföras till bolaget eller ändras.</p>
<p>N  Vilken personal vid varvet skall föras över till bolaget.</p>
<p>Vi har tagit fram huvuddelen av det underlag som behövs om Muskövarvet skulle ombildas till ett statligt bolag. Genomförandet av en bolagisering kräver dock att bolaget tillförs ett kapital på i storleksordningen 100 mkr. Även med en kapitaltillförsel i den storleksordning, bedömer vi att det är risk för att Muskövarvet kommer att gå med förlust. Muskövarvet drivet i form av ett statligt bolag torde inte ha bättre möjligheter än ett privat företag att utveckla nya marknader och nya verksamheter som kan ge en långsiktig lönsamhet. Vi anser det därför inte meningsfullt att i nuläget omvandla Muskövarvet till ett statligt bolag.</p>
<p>Om inte sådana beställningsgarantier eller möjligheter till markförvärv ges, så att det går att sälja Muskövarvet till ett privat företag, anser vi att varvet bör drivas vidare som en resultatenhet inom Försvarsmakten. Mot bakgrund av att andelen marina underhållsarbeten minskar anser vi att Muskövarvet bör undersöka inom vilka områden som varvet har bäst förutsättningar att kunna tävla om civil produktion och därefter hos regeringen begära tillstånd att bedriva sådan avgiftsfinansierad verksamhet. Som en enhet inom Försvarsmakten omfattas Muskövarvet av det statliga regelsystemet. För att kunna konkurrera med privata företag är det dock viktigt att den självständighet som Muskövarvets hittills haft bibehålls samt att varvet ges stor frihet att anställa personal och att agera affärsmässigt.</p>
<h2>Planering och upphandling av underhållsarbeten bör ses över</h2>
<p>Försvarsmakten håller för närvarande på att ta fram en flerårig rustningsplan. Av denna kommer att framgå vilka underhållsarbeten som skall riktas till Kockums respektive till Muskövarvet. En sådan rustningsplan ger varven bättre möjligheter att långsiktigt planera sin verksamhet, men begränsar utrymmet för konkurrens. Som ett alternativ till en konkurrensmodell anser vi dock att det är bra med en rustningsplan. Dagens system för fördelning och upphandling av det marina fartygsunderhållet fungerar nämligen enligt vår uppfattning inte bra. Varven får ofta i ett sent skede beställningar på underhållsarbeten. I beredning och beslut om uppdrag är i dag alltför många organ inblandade.</p>
<p>Oavsett om huvudmannaskapet för Muskövarvet ändras eller inte anser vi att det är angeläget att upphandlingsprocessen ses över. Inriktningen bör vara att ge en större långsiktighet i planeringen och att lägga ett större ansvar på varven då det gäller genomförande av underhållsarbeten och bedömning av vilka åtgärder som behöver göras.</p>
<h2>Frågan om verksamheter kan flyttas från Berga till Muskö bör utredas</h2>
<p>De fartyg vid Marinbas Ost som underhålls vid Muskövarvet är vanligen förlagda till Berga. Detta medför att en stor mängd resor måste göras mellan Muskö och Berga. I Karlskrona har man bättre förutsättningar att bedriva en rationell verksamhet genom att Marinbas Syd och Karlskronavarvet är samlokaliserade.</p>
<p>Högkvarteret har uppdragit åt chefen för Marinbas Ost att undersöka möjligheterna att flytta verksamheter från Muskö till Berga. Eftersom Muskövarvet enligt Försvarsmaktens uppfattning behövs och varvet enligt statsmakternas beslut skall fortsätta sin verksamhet, anser vi att man även bör undersöka för- och nackdelar av att i stället flytta hela eller delar av marinens verksamheter på Berga till Muskö. Skälen till detta är följande:</p>
<h2>Det fortsatta arbetet</h2>
<p>Med de förutsättningar som Försvarsdepartementet har gett oss för vårt uppdrag, har vi inte kunnat sälja Muskövarvet. Med de givna förutsättningarna anser vi det inte heller vara meningsfullt att omvandla varvet till ett statligt bolag. I avvaktan på slutligt ställningstagande om långsiktig lösning av huvudmannaskapet för Muskövarvet, förordar vi att varvet bibehålls som ett ”komplett företag” enligt nuvarande modell och organisation.</p>
<p>Att driva Muskövarvet i Försvarsmaktens regi är administrativt enklare och ger bättre förutsättningar att allokera underhållsarbeten till Muskövarvet för att därigenom få en bättre ekonomi på Musköanläggningen. Med nuvarande verksamhetsform kommer det dock att vara svårt att utveckla lönsam civila verksamheter och att hålla nere priserna på varvets arbeten. Detta innebär att kostnaderna för det marina underhållet sannolikt blir högre än om verksamheten skulle drivas av ett privat företag och möjligheterna till konkurrens utnyttjas. På sikt kan detta leda till att Försvarsmakten</p>
<p>av ekonomiska skäl tvingas att avveckla Muskövarvet och därmed kanske även hela Musköanläggningen.</p>
<p>Vid Muskövarvet finns både bredd och spetskompetens. Vår bedömning är att det finns möjligheter att utveckla nya verksamheter som komplement till det marina underhållet, så att Muskövarvet kan utvecklas och konkurrera med bl.a. Kockums AB.</p>
<p>Av den rustningsplan, som Försvarsmakten håller på att ta fram, kommer det att framgå vilka underhållsarbeten som skall riktas till Muskövarvet. Det pågår även en utredning om vilken mark på bl.a. Muskö som Försvarsmakten inte längre behöver. Dessa utredningar beräknas vara klara i maj 2002.</p>
<p>Ett resultat av Försvarsmaktens utredningsarbete kan bli att nya möjligheter öppnar sig för att sälja Muskövarvet. En stor del av de beställningar som Försvarsmakten enligt rustningsplanen avser att rikta till sitt ”eget varv” bör nämligen kunna tas med som beställningsgaranti till en extern köpare. Om dessutom sådan mark som Försvarsmakten inte längre behöver kan ingå, bedömer vi att det går att sälja Muskövarvet till civil industri och att utveckla verksamheten på Muskö så att nya arbetstillfällen skapas. Vi föreslår därför att Försvarsmakten ges i uppdrag att pröva möjligheterna att utifrån nya förutsättningar sälja Muskövarvet till civil industri.</p>
