<h1>De politiska ungdomsförbunden och den kommunala demokratin</h1>
<h2>Rapport från en hearing den 3 oktober 2000</h2>
<p>Av Björn Jerkert och Jörgen Mark-Nielsen</p>
<h2>1 Inledning</h2>
<p>En viktig uppgift för Kommundemokratikommittén har varit att föreslå åtgärder som kan ge ungdomar bättre kunskaper om den kommunala demokratin och göra dem mer delaktiga i denna.</p>
<p>Därför inbjöd kommittén samtliga politiska ungdomsförbund till en hearing om ungdomars delaktighet i den kommunala demokratin. Syftet var att redan på ett tidigt stadium i utredningsarbetet ta del av ungdomsförbundens erfarenheter och kunskaper i dessa frågor och inte minst deras idéer om förbättringar.</p>
<p>Hearingen hölls den 3 oktober 2000 i Stockholm. Vi träffade ungdomsförbunden var för sig under ungefär en timme.</p>
<p>I denna rapport redovisas inledningsvis de frågeställningar som skickades ut till ungdomsförbunden inför hearingen. Sedan följer en dokumentation av hearingen och en sammanfattning.</p>
<h2>2 Frågeställningar till ungdomsförbunden</h2>
<h2>2.1 Ungdomars delaktighet</h2>
<p>Hur kan ungdomar få bättre kunskaper om kommunen och kommunalpolitiken? Vad kan skolan göra? Eller har ungdomarna redan tillräckliga kunskaper – är problemet är ett annat? Hur skulle en ”demokratipraktik” (jfr. prao) kunna utformas?</p>
<h2>2.2 Ungdomar som förtroendevalda</h2>
<p>Ungdomar är klart underrepresenterade bland kommunalt förtroendevalda, särskilt när det gäller tyngre uppdrag. Medelåldern ökar och det kan på sikt bli svårt att fylla förtroendeuppdragen med kunniga och engagerade medborgare. Hur kan detta förändras? Vad skulle kunna få fler ungdomar att åta sig förtroendeuppdrag i kommuner och landsting? Vad finns det i dag för hinder för en bättre ungdomsrepresentation?</p>
<h2>2.3 De politiska ungdomsförbundens rekrytering</h2>
<p>Hur arbetar ni för att få fler ungdomar att engagera sig i politiskt arbete? Försöker ni att utveckla och förnya organisationen och arbetsformerna? Vi tar gärna del av lärorika (goda eller dåliga) exempel. Är det er erfarenhet att de som är aktiva i politiska ungdomsförbund oftast fortsätter sitt engagemang i partiet när de blir äldre? Om inte, varför?</p>
<h2>2.4 Politiska ungdomsförbund och andra ungdomsrörelser</h2>
<p>I dag finns det ett ungdomsråd av något slag i ett stort antal kommuner. Många ungdomar engagerar sig också i ”enfrågerörelser” för saker de tycker är viktiga, men har svårt att ”köpa” ett helt partiprogram. Detta engagemang sker vid sidan av de politiska ungdomsförbunden. Finns det ett motsatsförhållande och hur skulle detta i så fall kunna överbryggas? Hur kan de politiska ungdomsförbunden och andra ungdomsrörelser befrukta varandra på ett konstruktivt sätt? Vi är tacksamma för konkreta exempel.</p>
<h2>2.5 Ungdomars valdeltagande</h2>
<p>Ungdomars valdeltagande är generellt sett lägre än för befolkningen i genomsnitt. Skillnaden är ännu större i kommunal- och landstingsvalen än i riksdagsvalet. Vilka orsaker kan det finnas till det lägre valdeltagandet? Vad kan göras för att öka ungdomarnas deltagande i kommunal- och landstingsvalen?</p>
<h2>3 Dokumentation av hearingen</h2>
<h2>3.1 Centerpartiets ungdomsförbund</h2>
<p>Centerpartiets ungdomsförbund (CUF) representerades av Ingrid Larsson, som sitter i förbundsstyrelsen, och Kristin Oretorp. Båda är aktiva i kommunpolitiken i Kungälv respektive Strängnäs.</p>
<p>CUF har ungefär 5 300 medlemmar, en siffra som stadigt har minskat på senare år.</p>
<p>De båda representanterna såg en ökad skoldemokrati som ett sätt att öka ungdomars intresse för att delta i kommunalpolitiken. Genom att få ett reellt ansvar och medbestämmande ökar förståelsen för demokratin och insikten om att det går att påverka. De unga får i dag alltför lite öva sig i att själva ordna saker och ting och vet därför inte riktigt hur man gör. De förses med färdiga lösningar av de vuxna som uppenbarligen inte riktigt litar på ungdomarna.</p>
<p>Ungdomarna skulle i stället behöva vara mer med i driften av olika verksamheter och börja se det deltagandet som en naturlig del av vardagen, ansåg CUF. Kommunens fritidspolitik borde inte, som i dag, bara gå ut på att erbjuda de unga någonting att göra utan också användas som ett område för ungdomarnas demokratiska fostran. CUF föreslog bland annat lokala brukarstyrelser som en lösning på problemet.</p>
<p>Larsson och Oretorp upplevde det som svårt för förbundet att få komma in på många skolor. Lärarna anser inte att de vill ta av den tid de har för undervisning i sina ämnen, det ställs ofta krav på att alla partier i så fall måste få komma till tals vilket i sin tur kräver för mycket arbete att arrangera. Det här gör att förbundet på många skolor bara dyker upp vart fjärde år och därmed ständigt missar en hel årskull i det treåriga gymnasiet. De unga har naturligtvis svårt att engagera sig i något de inte får veta något om, det vill säga ungdomsförbunden, partierna och den kommunala verksamheten, menade de.</p>
<p>Ett hinder för att få unga att ställa upp som förtroendevalda är de fyraåriga mandatperioderna. Det måste vara tillåtet att sitta bara två år, ansåg de. Ungdomar flyttar ju ofta på sig.</p>
<p>Larsson och Oretorp menade också att det kanske inte ter sig så intressant för unga att vara med i en kommunal nämnd där det mest handlar om driftfrågor och partipolitisk konsensus, inte om visioner och ideologier. Den negativa bilden som ofta ges av en kommun lockar heller inte de unga. Deras engagemang gäller ju framför allt den egna skolan och det globala, medan kommunen inte betyder lika mycket.</p>
<p>Ofta fattas det partimedlemmar till de kommunala förtroendeuppdragen, och de mest engagerade ungdomarna kan få lite för många uppgifter vilket riskerar att slita ut dem. CUF föreslår att antalet kommuner ökar till ungefär tusen stycken. Det skulle föra politiken närmare ungdomar och andra invånare.</p>
<p>Det är svårt för förbundet att rekrytera nya medlemmar. Omsättningen på folk är ofta ett problem lokalt, vilket man försöker lösa genom att ändra organisationen. Förbundet diskuterar att låta medlemmar bilda nätverk över större områden i stället för att hålla på de geografiska gränserna samt att låta varje medlem ha en röst på stämman i stället för att representeras av ett ombud. Förbundet behöver förbättra kanalerna mellan representanterna och medlemmarna, ansåg de. Förbundet har också svårt att nå de ungdomar som inte är organiserade alls, och upplever sig stå längre från dem än från etablissemanget.</p>
<p>Nyrekryteringen till förbundet sker framför allt vid besök ute i skolorna. De som går med, gör det ofta för att en kamrat gjort det. Men många tappas sedan bort när de lämnar ungdomsförbundet eftersom partiet inte aktivt kontaktar dem.</p>
<p>CUF:arna tyckte inte att det finns någon motsättning mellan förbundet och enfrågerörelser. De söker tvärtom kontakt med varandra och samarbetar ofta. När det gäller ungdomsråd var man mer skeptisk. De blir ofta ett alibi för att man lyssnar på de unga utan att ungdomarna ges någon verklig makt. Det finns också en risk för att politikerna vänder sig mer till råden med ”vanliga ungdomar” än till ungdomsförbunden.</p>
<p>De ungas valdeltagande skulle vara högre om politikerna inte bara visar sig när det är val, ansåg centerungdomarna. Unga ser ingen mening i att rösta på något som de inte har förtroende för. Skilda valdagar vore bra, tyckte de två centerungdomarna.</p>
<h2>3.2 Grön Ungdom</h2>
<p>Gustav Fridolin jr är ett av Grön Ungdoms språkrör. Han redogjorde för sin och Grön Ungdoms syn på frågorna. De unga är i dag mycket engagerade och framför allt är intresset stort för frågor kring de globala orättvisorna, menade han. Det finns stora orättvisor även inom en svensk kommun, men partierna har misslyckats med att koppla ihop det som händer i Sverige med den övriga världen.</p>
<p>Förbundet får ibland komma in i skolor, ofta på initiativ av lärare och som en del av det som undervisningen just då handlar om. Men i stort sett är det mycket sällan man släpps in för att träffa elever i skolorna.</p>
<p>Gustav Fridolin jr tyckte att tanken på ett slags demokratipraktik var mycket intressant. En annan bra idé, menade han, är det som finns i Tyskland där elever som vill under ett år får ägna sig åt ekologiska frågor.</p>
<p>De erfarenheter från kommunalpolitiken som de två yngsta miljöpartisterna på partiets listor vid senaste valet gjorde var inte uppmuntrande. Båda hoppade av sina uppdrag. De upplevde det som svårt att komma till tals med de äldre och mer erfarna från andra partier. Många beslut var vid mötena i praktiken redan fattade, och det fanns en nämndkultur som gick ut på att snabbt klubba igenom besluten snarare än att diskutera frågorna fritt. De två 18-åringarna var ovana vid att ta för sig och rädda för att ses som en belastning för de andra.</p>
<p>En lösning på problemet kan vara att använda alternativa mötestekniker där alla ska yttra sig, något som bland annat Grön Ungdom praktiserar. Gustav Fridolin jr menade att förbunden och partierna också måste bli bättre på att stötta de unga förtroendevalda. Grön Ungdom ska till exempel starta ett ”maktnätverk” för sina folkvalda.</p>
<p>Men kommunpolitiken måste också bli bättre på att lyssna på de unga samtidigt som den måste visa att den när det gäller kan åstadkomma resultat utan onödiga fördröjningar.</p>
<p>Han betonade att de unga behövs i politiken, det är viktigt för legitimiteten i besluten och för att ungdomar ska kunna vara med och påverka och bevaka den gruppens intressen.</p>
<p>Grön Ungdom tror att intresset för kommunpolitiken skulle öka med skilda valdagar och anser att rösträttsåldern bör sänkas till 16 år. Förbundet föreslår också att fullmäktigemöten hålls ute bland invånarna, att medborgarna i mindre kommuner får rätt att motionera till fullmäktige och att nämndsammanträden om möjligt hålls öppna. Man ser med intresse på försöken i Kalix med folkomröstningar över Internet.</p>
<p>Förbundet har på senare år växt något och har ungefär 1 600 medlemmar. De flesta värvar man på gymnasierna, men cirka 40 procent kommer via Internet. Många medlemmar tillhör olika subkulturer som hiphopare, punkare och så vidare. Nästan en tredjedel av medlemmarna lämnar förbundet efter ett år. De aktiva fortsätter, när de blir äldre, i Miljöpartiet eller andra rörelser.</p>
<p>Gustav Fridolin jr menade att det hela egentligen mest handlar om en kris för partierna, inte för demokratin. Engagemanget ökar ju och demokrati kan fungera utan partier. De nuvarande partiernas ideologier är gamla men problemen är nya. Det finns exempel på att partierna nu ersätts av andra former för att lösa gemensamma problem och det är inget egenvärde i att ha partier, tyckte Fridolin jr.</p>
<p>Partierna måste bli tydligare om fler unga ska vilja gå och rösta. Det behövs tydligare skiljelinjer, inte tal om att socialdemokrater och moderater är huvudmotståndare när de sedan tycker likadant i stora frågor, inte att åtta partier enhälligt manar alla att gå och rösta i stället för att ta olika ställning i sakfrågorna, tyckte Fridolin jr.</p>
<p>Han konstaterade också att många ungdomar han möter ifrågasätter landstingens existens. Nya regioner som Skåne ses dock som en möjlighet till ökad decentralisering och självstyre.</p>
<h2>3.3 Kristdemokratiska ungdomsförbundet</h2>
<p>Kristdemokratiska ungdomsförbundet (KDU) representerades vid hearingen av ordföranden Magnus Berntsson. KDU har ungefär 5 300 medlemmar, en siffra som ökar sedan några år.</p>
<p>Han betonade vikten av att skolan i ökad utsträckning bidrar till ungdomars demokratiska fostran. När det gäller att öka kunskaperna om kommunen och politiken är det viktigt att den enskilde ser var han eller hon själv finns i samhällsapparaten. Det är nödvändigt för elevens engagemang att på översikten på tavlan som visas se att just han eller hon också är med någonstans.</p>
<p>De unga har unika kunskaper om hur det är att vara ung just i dag. Det är inte det samma som att ha varit ung tidigare, eftersom samhället förändras snabbt. Men i dag tas den erfarenheten inte på riktigt allvar, menade Magnus Berntsson.</p>
<p>Det är viktigt att ungdomar får känna att de har en verklig påverkan i skolan och inflytande över sin vardag. Skolan bör öppna portarna för ungdomsförbund, föreningar och andra som kan delta i de ungas demokratiska fostran. Något slags ”demokratipraktik” kan vara en tanke värd att fundera vidare på, men det är viktigt att den i så fall blir frivillig, ansåg Berntsson.</p>
<p>KDU har under de senaste åren upplevt det som allt svårare att få komma in i skolorna för att presentera sig. Förbundet märker att det bland ungdomen finns ett stort samhällsengagemang och lust att diskutera hur saker och ting fungerar i Sverige och i andra länder.</p>
<p>Det är inte särskilt svårt att få med ungdomar på partiets listor. Om det är ett problem någonstans betyder det bara att man letar för dåligt, sade Berntsson. I hans egen hemkommun, Öckerö, fanns det till och med en egen ungdomslista vid det senaste valet.</p>
<p>Ett bekymmer är däremot att de unga hamnar på osäkra så kallade kampplatser längre ned på listorna. Partiet hade vid det senaste valet dock så stora framgångar att många unga faktiskt kom in i fullmäktige. Personvalet har ökat chanserna för unga att bli inröstade, trodde Berntsson. Men ibland är det svårt för ungdomar att lova att sitta kvar på en post i fyra år. Det vore bra om man, som i vissa andra länder, kan få göra ett avbrott i sitt politiska arbete för att exempelvis studera, tyckte han.</p>
<p>KDU använder numera en del nya arbetssätt i form av nätverk där även unga som inte är medlemmar kan ingå. Medlemmar tillåts ta mer avgränsade uppdrag, vilket passar bättre för de unga som är vana att arbeta i projekt. Många vill helst bara ägna sig åt en viss fråga.</p>
<p>Magnus Berntsson beklagade att man i föreningarna på senare år delvis skurit bort mycket av sociala och roliga aktiviteter. Sådana kan ha en viss betydelse för samarbete och medkänsla.</p>
<p>Att unga går med i enfrågerörelser är bra eftersom de som söker sig dit är engagerade. KDU samarbetar i nätverk med vissa av dem, även om de i och för sig kan utgöra ett hot eftersom de konkurrerar med ungdomsförbunden om de ungas tid.</p>
<p>Trots de ungas stora samhällsintresse så tar de ofta kraftigt avstånd från politiken. Magnus Berntsson trodde att det till stor del beror på att den ideologiska debatten i politiken har ersatts av en diskussion om pengar och teknikaliteter.</p>
<p>Han varnade för att ungdomsråd används som alibin som saknar makt. Råden kan ibland inkräkta på ungdomsförbundens möjligheter att verka men fungerar på vissa platser rätt bra, ansåg Berntsson. Det gäller att det sker en bra återrapportering från dem till skolorna och att rådens röst verkligen betyder något.</p>
<h2>3.4 Liberala ungdomsförbundet</h2>
<p>Fredrik Malm är vice ordförande i Liberala ungdomsförbundet (LUF) som har ungefär 1 500 medlemmar.</p>
<p>Han trodde inte att ungdomars kunskaper om politiken och demokratin främjas bäst av att eleverna får vara med och besluta i skolans styrelse. Det kan i och för sig vara nyttigt för just dem som sitter där, men för alla andra är det viktigare med en bra undervisning i samhällskunskap och historia. Elevinflytande handlar även om att få välja skola.</p>
<p>Elevråden bör framför allt föra talan för dem som är tysta och blyga och kanske inte törs knacka på hos rektorn. Att införa något slags demokratipraktik för ungdomar trodde han inte på.</p>
<p>Malm menade att ungdomarnas politiska engagemang är mycket stort och att de ingalunda känner sig maktlösa. Det pågår en livlig diskussion om exempelvis betyg, feminism och i Stockholmsregionen om förslaget till nytt intagningssystem för gymnasiet, vilket även LUF engagerat sig i.</p>
<p>Det är svårt att få in unga på kommunala förtroendeposter. De äldre och etablerade placeras i regel högst på listorna även om de unga har kommit fram rätt bra i en del större städer.</p>
<p>Partierna måste vara mycket mer lyhörda och i högre utsträckning lyfta fram de unga, tyckte Fredrik Malm.</p>
<p>Många ungdomar upplever det som besvärligt att binda sig för uppdrag under så lång tid som fyra år. Sedan är uppdragen dessutom inte alltid så roliga, påminde Fredrik Malm, som själv sitter i Stockholms stads utbildningsnämnd. Både den unge själv och hans närmaste omgivning tycker kanske att en viktig politisk karriär inleds när han går in i ett parti, sätts upp på en lista i valet och blir förtroendevald. Då kan det upplevas som lite trist att bara hamna som suppleant i valnämnden. Malm föreslog att de ”avdankade politrukerna” i stället skulle få de tråkiga uppdragen. Han förordade också en begränsning av mandatperioderna.</p>
<p>Minst hälften av rekryteringen till förbundet sker i samband med valrörelserna som i stort sett är de enda tillfällen då man får komma in på skolorna. Ofta släpps förbundet bara in där när besöken kan utgöra en del av den undervisning som just bedrivs.</p>
<p>Det är helt avgörande för att få nya medlemmar är att man är synlig på skolorna. Där man har fått komma in märks en tydlig effekt i form av nyrekrytering. Besöken i skolorna ökar också intresset för politiken generellt och leder till många diskussioner.</p>
<p>Gymnasieelever är den huvudsakliga målgruppen. En del unga kommer in i LUF genom att de har besökt förbundets hemsida på nätet. LUF har på senare år blivit mer renodlat politiskt och värvar inte längre medlemmar genom fester och andra sociala aktiviteter. Fler jobbar ideellt jämfört med förr, då det fanns mer pengar och fler ombudsmän.</p>
<p>Förbundet når egentligen väldigt få av ungdomarna, till exempel nästan inte alls dem som inte brukar rösta och som inte redan är engagerade, var Fredrik Malms bedömning. Detta måste ändras om man ska få fler att gå till valurnorna. Skilda valdagar skulle kunna engagera fler, trodde han.</p>
<p>Enfrågerörelserna är inget problem för förbundet, många unga är engagerade på båda hållen. Ungdomsråd utgör inte heller något hot, tyckte Malm. Men varken ungdomsråden eller att eleverna får majoriteten i en skolas styrelse är något som ökar politikintresset på bredden. Det berör framför allt de redan engagerade.</p>
<h2>3.5 Moderata ungdomsförbundet</h2>
<p>För Moderata ungdomsförbundet (MUF) gav ordföranden Gunnar Strömmer sin bild av ungdomarna och politiken. Han betonade att de unga framför allt lockas av budskapen i politiken. Visserligen gäller det att förnya arbetsformerna, MUF använde till exempel telefonvärvning redan på 1980-talet, men det är innehållet som är avgörande. Ungdomarna upplever inte kommunpolitiken som tillräckligt angelägen och man upplever skillnaderna mellan partierna som små.</p>
<p>På senare år har intresset för de ideologiska frågorna ökat markant bland de unga där det nu sker en politisk polarisering, menade Strömmer. Talet om att det inte längre finns några stora vägval att göra reagerar de unga mot.</p>
<p>Det politiska ställningstagandet handlar till stor del om att välja en livsstil och en kulturell hållning som skiljer sig från den som partierna står för. Dessa representerar i ungdomars ögon etablissemanget. Både bland moderatungdomar och inom vänstern finns i dag en icke-materiell strömning, de förra oftast individualister och de senare idealister, enligt Strömmer. De engagerade till vänster kommer ofta från en burgen medelklass men är bättre på att organisera sig. Moderatungdomarna är mer individualister och har svårare att agera gemensamt.</p>
<p>Ingen av grupperna lockas av den pragmatism som delvis blivit partipolitikens filosofi. Debatten måste därför mer än i dag handla om motiven för ett ställningstagande för att locka ungdomar.</p>
<p>Att politiska budskap kan engagera visade nyligen ett par MUFkampanjer som handlade om frågor där svaren inte utan vidare kan sorteras in i höger- och vänsterpolitik. En kampanj som fick en enorm respons, var en affisch om fri invandring med uppmaningen Stoppa människojakten . En annan var en bild av en husockupant kombinerad med texten Du är deras fiende  och sloganen Jag älskar att äga . Dessa två kampanjer bidrog till det största medlemstillströmningen sedan 1980-talet. MUF har i dag 7 000–8 000 medlemmar, vilket är ungefär en fjärdedel av antalet för femton år sedan.</p>
<p>När det gäller skolans roll menade Strömmer att det inte räcker med att eleverna får vara med och välja soffgrupp och liknande. Det viktiga för dem är snarare att ha möjlighet att få välja mellan olika skolor med bestämma profilen på sina egna ämnen.</p>
<p>Strömmer menade att det kanske inte är rätt att försöka få in fler ungdomar på politiska poster i kommunerna och därmed ”fjättra en 18-åring i fyra år”. Han ansåg att problemet snarare är att få fler av 30-åringarna att ta förtroendeuppdrag. Strömmer upplevde själv sina tio månader i en socialnämnd som en plåga och en tid då han ”aldrig var glad”. Det var för mycket rit, liturgi och ofokuserat prat, tyckte han. Förvaltningarna styr det mesta och partierna är huvudsakligen eniga. Ingen har heller något helhetsgrepp över det enorma arbetsfältet, och den enskilde känner att han inte kan påverka. Det här avskräcker unga människor. Det de känner inför uppgiften är snarare vanmakt än apati, menade Strömmer.</p>
<p>Det är viktigt att partierna och ungdomsförbunden knyter till sig personer som kanske inte vill ta förtroendeuppdrag eller ens vill vara medlemmar. Det behövs fler som kan bidra med perspektiv och moral utan att alltid tycka som partiet. Mauricio Rojas var en som fick en egen plattform hos moderaterna utan att vara med i partiet. Det behövs mer sådant, menade Strömmer.</p>
<p>Han och MUF vill också ha fler, mindre kommuner och valkretsar. Mer makt ska ges åt medborgarna och mindre åt partierna och de professionella politikerna. Vi har en kris för partierna, inte för demokratin. Men det går inte att ändra det nuvarande systemet så att det blir bra, det saknas kraft att förändra det, ansåg Strömmer.</p>
<p>Elevråden på skolorna kan inte bidra mycket till ungdomars demokratiska fostran, menade Strömmer. De berör mest en liten elit som redan är engagerad. Ungdomsparlament riskerar också att fungera som utbildning i mötesteknik för de redan frälsta.</p>
<p>Valdeltagandet bland unga kan bara öka om de politiska budskapen upplevs som angelägna, inte som vid det senaste EU-valet då partierna framför allt manade alla att gå och rösta, påpekade Strömmer.</p>
<h2>3.6 Sveriges socialdemokratiska ungdomsförbund</h2>
<p>Sveriges socialdemokratiska ungdomsförbund (SSU) representerades av dess förbundssekreterare Lena Hallengren. SSU har, liksom de övriga ungdomsförbunden, svårt att komma in på skolorna utom i valrörelserna vart fjärde år. Förbunden tas inte på allvar och utnyttjas inte för att dela med sig av sina kunskaper om demokrati, opinionsbildning med mera, tyckte Lena Hallengren.</p>
<p>Hon menade att de vuxna genom att neka förbunden tillträde på sätt och vis underblåser politikerföraktet. Skolan borde lära ut praktisk demokrati genom att i högre utsträckning låta eleverna vara med och fatta beslut.</p>
<p>Partierna bör tänka på att få in fler unga på listorna, tyckte hon. Men det är svårt eftersom många valda verkar ha sina uppdrag på livstid. Det är svårt för unga att slå ut de mer erfarna. Det finns ett egenvärde i att unga är med i beslutsfattandet och bidrar med sitt utifrånperspektiv. Det är viktigt att fler unga får sådana erfarenheter, och förslaget om en uppdragsplikt är något värt att diskutera, tyckte Lena Hallengren.</p>
<p>Det politiska intresset bland unga är stort och det märker SSU som har ambitionen att finnas representerat i varje kommun.</p>
<p>SSU har på ett antal år halverats i storlek men ökar nu igen efter sin kampanj om rasism. Man har nu ungefär 20 000 medlemmar. Förbundet upplever det som rätt lätt att rekrytera nya ungdomar om man har någon aktivitet att locka med. De som sedan deltar i kurser, utbildningar och projekt stannar i regel kvar i förbundet.</p>
<p>Det är lättare att värva medlemmar med hjälp av ett budskap i en särskild fråga, men de flesta unga engagerar sig i många frågor. Förbundet ställer vissa krav på medlemmarna när det gäller att vara aktiva, delta i utbildningar och så vidare.</p>
<p>Man har börjat tillåta olika former av flexibelt engagemang i förbundet, så att det exempelvis går bra att utifrån vars och ens intresse bara engagera sig i en enskild sakfråga, gå en viss studiecirkel och så vidare.</p>
<p>En del ungdomar kan uppleva det som svårt att ställa upp för ett helt paket av åsikter som förbundet hävdar. Unga människor vill i regel vara lojala mot sina egna idéer, menade Hallengren.</p>
<p>Samtidigt som det blivit lättare att rekrytera nya medlemmar har konkurrensen om fritiden ökat, vilket har höjt kraven på att de unga ska uppleva det politiska arbetet som meningsfullt. Den bild av politiker som ges i massmedia avskräcker en del ungdomar från att engagera sig.</p>
<p>Lena Hallengren menade att det är viktigt att betona att även läxläsning, diskussioner om hur fritidsgårdarna ska ha öppet och liknande vardagsfrågor är politik och bör tas upp av förbundet. Om ungdomsförbunden inte blir bättre på sådant tappar de grupper av ungdomar, trodde hon.</p>
<p>Ungdomsparlament kan vara ett komplement till ungdomsförbunden och kan kanske arrangeras av dessa. Parlamenten samlar många unga människor till diskussioner och lär dem hur representativ demokrati kan fungera. Ungdomsråd är en mer tveksam form av inflytande för de unga men kan fungera på vissa platser. Syftet med ungdomsråden är ofta oklart. Det är farligt om ungdomars inflytande kanaliseras till sådana informella organ och om de får mer bidrag medan ungdomsförbunden får mindre.</p>
<p>Samhället måste hjälpa till att ge ungdomsförbunden ökad betydelse och legitimitet, menade Hallengren.</p>
<p>För att få fler unga att rösta måste de frågor som berör ungdomar diskuteras mer och fler unga människor måste stå med på partiernas listor.</p>
<h2>3.7 Ung Vänster</h2>
<p>Åsa Brunius är förbundssekreterare i Ung Vänster. Hennes bild av ungdomarna och politiken överensstämde delvis med vad de andra förbunden tyckte. Ung Vänster har också svårt att komma in på skolorna som är den viktigaste rekryteringsbasen för förbundet. På vissa skolor välkomnas man, men på de flesta är man inte välkommen mer än i valtider. De skolor man ändå får besöka utgör den främsta rekryteringsbasen för förbundet. Intresset för förbundet har ökat med hjälp av de framgångar som Vänsterpartiet haft i val och opinion. Ungdomsförbundet har ett bra samarbete med partiet.</p>
<p>Ibland söker Ung Vänster kontakt med eleverna utanför skolorna även om man inte får komma in. Man rekryterar en del nya medlemmar med hjälp av flygblad som ibland kan vara rätt provokativa. En del ungdomar söker kontakt via förbundets hemsida.</p>
<p>Skolan är för dålig på att träna eleverna i demokrati, tyckte Åsa Brunius. Elevråden måste få vara med och bestämma även i viktiga frågor. Ungdomar som inte får något reellt inflytande upptäcker snabbt att det finns roligare saker att göra än att ägna sig åt låtsasdemokrati, menade Brunius.</p>
<p>De unga får i regel inte lära sig i skolan att arbeta demokratiskt. Ungdomar behöver få engagera sig i vardagsfrågor som berör dem, till exempel driften av en fritidsgård. Om de inte får engagera sig i sådant innan de hamnar i kommunalpolitiken finns en risk att de snabbt tröttas ut av sina förtroendeuppdrag och känner sig lurade.</p>
<p>Åsa Brunius satt själv med i kommunfullmäktige i Motala under den tid då skandalerna där uppdagades. Först kändes uppdraget roligt men också förvirrande. Med tiden blev det mer och mer jobbigt och tidsödande utan några större möjligheter till inflytande gentemot det dominerande socialdemokratiska partiet.</p>
<p>Ung Vänster har gett ut en skrift, Röda boken , fylld med information till medlemmarna om hur det går till att arbeta demokratiskt. Den ger svar på allt som de nyvalda kan tänkas undra över, från hur man räknar fullmäktigemandat till hur en votering om en kontraproposition ska gå till.</p>
<p>De fyraåriga mandatperioderna är ett bekymmer för att få unga att ta förtroendeuppdrag, tyckte Åsa Brunius. Många studerar och byter hemort. Hon ansåg också att de som tar kommunala uppdrag helst inte ska få sitta längre än två perioder för att fler ska få chansen.</p>
<p>Efter valet 1998 har det inte varit svårt för de unga vänsterpartisterna att få uppdrag i kommuner och landsting. Tvärtom så gjorde valframgången att väldigt många ungdomar fick förtroendeposter.</p>
<p>Ung Vänsters medlemstal har år 1999 och år 2000 legat på ungefär 12 500. Det är framför allt missnöje med vissa sakfrågor som får ungdomar att ansluta sig. Det finns ett stort politiskt intresse bland dagens unga, och de ungdomsförbund som har de tydligaste och rakaste budskapen engagerar flest, menar Brunius.</p>
<p>Medan de unga engagerade tidigare ägnade sig mer åt att studera ideologi så handlar det numera mer om vardagsfrågor.</p>
<p>Många medlemmar är med i någon enfrågerörelse, men Åsa Brunius upplevde inte dessa som hot eller konkurrenter. Det finns bland de unga ett stort feministiskt engagemang som partiet hakat på genom att ordna kurser i jämställdhet och självförsvar.</p>
<p>En anledning till att inte fler unga röstar, trodde Åsa Brunius, är den bild av demokratin som ges i media, skola och av föräldrar. Det framställs ofta som att politiken har förlorat makten och inte längre kan påverka. Därför är det viktigt att visa motsatsen och att politik inte bara är parlamentariskt arbete. Mycket av det som Ung Vänster gör är för övrigt utomparlamentariska aktiviteter.</p>
<h2>4 Sammanfattning</h2>
<h2>4.1 Ungdomars delaktighet</h2>
<p>Intresse för politik</p>
<p>Alla ungdomsförbunden framhåller att ungdomar har ett stort intresse för samhällsfrågor. Det största intresset tycks finnas för globala och mycket lokala frågor. För de frågor som hanteras på kommunal nivå är intresset däremot inte särskilt stort. Därtill finns en skepsis mot hur den politiska debatten fungerar i dag, särskilt som den återspeglas i massmedia och i skolan. Det är för lite ideologi och för mycket ekonomi och teknikaliteter.</p>
<p>Några ungdomsförbund tror att någon form av frivillig demokratipraktik skulle kunna vara värdefull, andra tror inte det.</p>
<p>Politik i skolan</p>
<p>Alla ungdomsförbunden framhåller att de har svårt att komma in på skolorna. De blir visserligen inbjudna sista veckan före valet, men då blir det en tuppfäktning i aulan och inga samtal med eleverna. Man har heller inte resurser att nå ut till alla skolor under så kort tid. Dessutom leder de fyraåriga mandatperioderna till att var fjärde årskull i gymnasiet helt missar dessa besök.</p>
<p>Ungdomsförbunden får ibland sätta upp bokbord på skolorna, men många gånger inte ens det. Man vill också in i undervisningen för att kunna föra samtal med elever. De flesta lärare anser sig inte ha tid för detta, eller att det är olämpligt att ge ungdomsförbunden en sådan roll. Man säger ibland att om ett  ungdomsförbund ska komma in, så måste alla få göra det, och då tar det för mycket tid och blir för svårt att organisera.</p>
<p>Ofta när ungdomsförbunden deltar i debatter inför valen får de höra den kritiska synpunkten: ”Jaså, nu passar det att komma, när ni vill ha våra röster. Varför kommer ni inte mellan valen?” Det är jobbigt att höra när det är precis det man vill, men inte får.</p>
<h2>4.2 Skoldemokrati</h2>
<p>När det gäller skoldemokrati går synen isär mellan ungdomsförbunden. SSU och Ung Vänster talar om att skolan bör ge praktisk demokratiträning och att det bland annat kan ske genom att elevrådens roll stärks. Även KDU framhåller vikten av att skolan är fostrande och har inflytande över vardagen. MUF och LUF tycker att elevråden främst berör de redan engagerade och att den viktigaste skoldemokratiska reformen är att få välja skola.</p>
<h2>5 Ungdomar som förtroendevalda</h2>
<h2>5.1 Allmänt</h2>
<p>De flesta ungdomsförbunden tycker att fler ungdomar bör in på förtroendeuppdrag. Ungdomarnas deltagande har ett egenvärde eftersom de har viktiga erfarenheter. Det är endast MUF som inte framhåller detta.</p>
<h2>5.2 Mandatperioderna</h2>
<p>Alla ungdomsförbunden uppger att de fyraåriga mandatperioderna är ett problem. För unga människor är fyra år en lång tid och det är svårt att överblicka vad som kommer att hända. Därför är det svårt att binda sig för så lång tid. Det är vanligt att unga flyttar för att studera eller arbeta på annan ort, men även om de bor kvar kan mycket förändras under loppet av fyra år. Detta kan leda till att ungdomar inte vill åta sig ett förtroendeuppdrag. En annan konsekvens kan vara att partiet avstår från att nominera en ung person som man gärna vill nominera, därför att man inte litar på att den kommer att stanna kvar som förtroendevald under hela mandatperioden.</p>
<h2>5.3 Att släppas fram</h2>
<p>När det gäller möjligheten att släppa fram ungdomar går bilden något isär. För de ungdomsförbund vilkas partier har gått framåt har det varit betydligt lättare att få in ungdomar på förtroendeuppdrag. För de förbund vilkas partier har gått bakåt har det däremot varit svårt, ibland mycket svårt, att få in ungdomar på förtroendeuppdrag. Dessa ungdomsförbund trycker därför på att de äldre bör släppa ifrån sig platser till yngre, helst frivilligt. Med något undantag framfördes dock ingen direkt kritik mot ungdomskandidaternas placering på valsedlarna.</p>
<h2>5.4 Att klara uppdragen</h2>
<p>Även när det gäller hur unga människor klarar uppdragen är bilden skiftande. Ungdomsförbunden tog upp flera exempel på när det har fungerat dåligt, men det är klart att det även finns många exempel på när det fungerat bra. Uppenbart är dock att många unga inte är komfortabla i rollen som förtroendevalda. Man upplever det som att man inte har särskilt mycket att säga till om, att möteskulturen är stel och att tjänstemännen har ett mycket stort inflytande. Uppdraget känns då både tråkigt och meningslöst.</p>
<p>De unga förtroendevalda har i varierande grad fått stöd från äldre partimedlemmar och från ungdomsförbundet. Ett sådant stöd tycks vara mycket värdefullt. Däremot är förtroendevalda från andra partier sällan särskilt stödjande, utan utnyttjar gärna sitt överläge på grund av längre erfarenhet. Ung Vänster framhöll att man bör ha arbetat med vardagsfrågor innan man kommer in i kommunalpolitiken, annars är risken stor att man tröttas ut. Med vardagsfrågor menade man till exempel driften av en fritidsgård.</p>
<p>De ungdomar som klarar uppdragen bra och som lyckas i de politiska rummen riskerar däremot att få alldeles för många uppdrag, när partiet entusiastiskt vill satsa på en sådan lovande kandidat.</p>
<h2>6 De politiska ungdomsförbundens rekrytering</h2>
<p>De politiska ungdomsförbunden tycks alla ha minskat ganska kraftigt under 1990-talet. För några förbund har det dock vänt på senare år, men inget förbund har någon brant uppåtpekande kurva. Det bör också noteras att genomströmningen är stor, och om en tredjedel lämnar förbundet årligen måste förstås nyrekryteringen vara minst lika stor för att nettot ska hållas.</p>
<p>Ungdomsförbundens rekrytering är främst inriktad mot skolorna, och då särskilt mot gymnasieelever. Svårigheten att komma in på skolorna begränsar rekryteringen, men när man väl får komma in brukar det ha positiva effekter på rekryteringen.</p>
<p>Vid sidan av detta har man en ganska stor rekrytering via Internet. Många anmäler sig på förbundens hemsidor och oftast är det inte bara ett hugskott, utan de vill verkligen vara med när inbjudan och inbetalningskort sedan kommer. MUF har även använt sig av rekrytering via telefon; man har helt enkelt ringt direkt till unga människor.</p>
<p>Det man värvar nya medlemmar på är en blandning av ideologi och sakfrågor. Detta kan framstå som något motsägelsefullt, men kan kanske förklaras med att ställningstagandet i en sakfråga är baserat på ett – mer eller mindre uttalat – ideologiskt ställningstagande eller åtminstone förhållningssätt.</p>
<p>Flera ungdomsförbund accepterar också ett mer flexibelt engagemang bland medlemmarna. Man behöver inte vara en fullfjädrad ambassadör för ungdomsförbundet utan kan få ägna sig åt de sakfrågor man är intresserad av. Hos vissa ungdomsförbund leder detta även till att man tänker i nya organisationsformer, till exempel att organisation på geografiska grunder kompletteras med organisation i nätverksform kring sakfrågor.</p>
<p>Flera ungdomsförbund framhåller att sociala aktiviteter, som till exempel danser och fester, inte längre är vanliga som rekryteringsinstrument. Detta har ersatts av Internet. Över huvud taget tycks ungdomsförbundens verksamhet blivit mer politisk och mindre social, vilket en del beklagar.</p>
<p>Det finns ingen självklar succession från ungdomsförbudet till partiet. Det är klart att många går vidare till partiet, men många väljer att inte göra det. Ungdomsförbunden ser inte som sin uppgift att rekrytera folk till partiet. Däremot är det självklart att partierna rekryterar i ungdomsförbunden. Samtidigt är ungdomsförbunden intresserade av att behålla medlemmar och vill inte att de duktigaste alltför snabbt sugs upp av partierna.</p>
<h2>7 Politiska ungdomsförbund och andra ungdomsrörelser</h2>
<h2>7.1 Enfrågerörelser</h2>
<p>De flesta ungdomsförbund ser inget problem i att ungdomar är engagerade i enfrågerörelser. Det finns ingen motsättning mellan ett sådant engagemang och ett engagemang i ungdomsförbundet. Tvärtom förekommer många gånger ett samarbete. Den konkurrens som finns med andra organisationer handlar förstås om ungdomarnas tid. SSU och MUF är inte lika uttalat obekymrade av detta, men pekar inte heller på några större bekymmer.</p>
<h2>7.2 Ungdomsråd</h2>
<p>De flesta ungdomsförbund är överlag skeptiska till ungdomsråd. Man framhåller att syftet ibland är oklart och att de kan bli demokratiska alibin utan verkligt inflytande, men medger att ungdomsråden på en del håll fungerar bra. SSU framhåller det som problematiskt att ungdomsråd ibland tar resurser, betydelse och inflytande från ungdomsförbunden. MUF och LUF tror inte att ungdomsråden ökar det politiska intresset utan mest är till för de redan frälsta. Överlag är man mer positiv till ungdomsparlament, men där brukar ju också de politiska ungdomsförbunden medverka.</p>
<h2>8 Ungdomars valdeltagande</h2>
<p>Det låga valdeltagandet förklaras främst med att politikens former inte fångar upp ungdomars intresse för samhällsfrågor. Det är för lite ideologi, för lite skillnader mellan alternativen och en debatt som inte upplevs som saklig. Det finns också en bild av att politiken har förlorat makten. Politiken är inte längre viktig för att påverka det som är angeläget för individen. Marknaden har vuxit på politikens bekostnad, och det är genom agerande på marknaden som man bäst kan påverka det som gäller både en själv och samhällsutvecklingen.</p>
<p>MUF framhåller också det olämpliga i att bara uppmana folk att gå och rösta. Det viktiga är att man röstar för någonting man tror på. Annars blir röstandet bara en rit som med tiden kommer att upplevas som alltmer meningslös. I diskussionen gjordes ingen åtskillnad mellan röstning i kommunalvalen och i riksdagsvalet.</p>
<p>Alla ungdomsförbunden anser att det är viktigt att ungdomarnas valdeltagande ökar. När det gäller konkreta åtgärder tycks det viktiga vara att förändra såväl innehållet i som formerna för politiken, så att de bättre överensstämmer med ungdomarnas samhällsengagemang. De flesta ungdomsförbund tryckte på behovet av mer ”mellanvalspolitik”, alltså mer politisk diskussion bland människorna mer än bara några veckor vart fjärde år. Man vill inte bara ha tuppfäktningen i aulan utan samtal om samhället däremellan. De flesta framhöll därför att skilda valdagar vore ett steg i rätt riktning. Andra förslag som framfördes var medborgerlig motionsrätt, sänkt rösträttsålder och fler ungdomar på valsedlarna.</p>
<h2>9 Ungdomsförbundens medlemmar</h2>
<p>Vi passade på att fråga ungdomsförbunden hur många medlemmar de har. Svaren redovisas i nedanstående tabell. Det bör dock noteras att den stora genomströmningen innebär att siffrorna svänger en hel del.</p>
<h2>Deltagare vid hearingen</h2>
<p>------------------------------------------------------------------------</p>
<h2>Ungdomsråd socialisation och revolution på samma gång</h2>
<p>Av Elisabet Ljungberg och Anna Norling</p>
