<h1>Sammanfattning av uppdraget</h1>
<h2></h2>
<p>En särskild utredare skall utvärdera den nuvarande förvaltningsformen för Svenskhemmet Voksenåsen.</p>
<h2>Svenskhemmet Voksenåsen</h2>
<p>Svenskhemmet Voksenåsen i Oslo är en nationalgåva från Norge till Sverige som ett tack för den svenska hjälpen till Norge under andra världskriget. Anläggningen invigdes hösten 1960 av statsministrarna Einar Gerhardsen och Tage Erlander.</p>
<p>Enligt riksdagens beslut år 1960 om Voksenåsens verksamhet och förvaltningsformer (prop. 1960:88, bet. 1960:SU78, rskr. 1960:205) har verksamheten till syfte att främja svensk-norsk förståelse genom att ta emot såväl enskilda svenska och norska gäster som anordna kurser, möten och konferenser.</p>
<p>Under åren 1960-76 svarade Svensk-norska samarbetsfonden för svenskhemmets förvaltning. Verksamheten, som enligt riksdagsbeslutet år 1960 avsågs bli självbärande, gick med vinst fram till början av 1970-talet.</p>
<p>Mot bakgrund av verksamhetens försämrade ekonomiska utveckling tillsattes hösten 1975 en utredning för att se över formerna för Voksenåsens förvaltning. Våren 1976 fattade riksdagen beslut om att överlåta driften på ett av svenska staten helägt norskt aktiebolag (prop. 1976/77.25, bet. 1976/77:KrU27, rskr. 1976/77:72). Syftet med den nya förvaltningsformen var att få verksamheten ekonomiskt självbärande och att på sikt ge ett sådant överskott att även den ideella inriktningen kunde främjas inom bolagets ekonomiska ramar.</p>
<p>Svenskhemmet Voksenåsen A/S bildades den 1 januari 1977. Bolaget ansvarar för svenskhemmets drift utom i två avseenden. Byggnaderna förvaltas av Statens fastighetsverk, som debiterar bolaget en årlig lokalhyra enligt gängse regler för den statliga fastighetsförvaltningen. Hotell- och restaurangverksamheten drivs av ett privatägt bolag, Voksenåsen Hotell A/S. Enligt avtal mellan de båda bolagen skall en viss del av vinsten i hotellrörelsen tillfalla svenskhemmets övriga verksamhet. Resultatet i Voksenåsen Hotell A/S har hittills medgivit sådana årliga överföringar.</p>
<p>Bidrag till Voksenåsen lämnas även över statsbudgeten dels i form av ett årligt driftstöd, dels i form av vistelsestipendier, som fördelas av Svensk-norska samarbetsfonden.</p>
<p>I en skrivelse till Kulturdepartementet den 11 november 1995 har styrelsen för Svenskhemmet Voksenåsen A/S hemställt om en ny översyn av svenskhemmets förvaltningsformer. Av flera skäl anser styrelsen att den nuvarande konstruktionen med ett aktiebolag inte passar för den ideella verksamhet som är huvudsyftet med nationalgåvan. Aktiebolagsformen är däremot lämplig för den kommersiellt bedrivna hotell- och konferensdelen av svenskhemmets verksamhet. Denna del drivs på entreprenad av ett särskilt bolag.</p>
<h2>Utgångspunkter för uppdraget</h2>
<p>Det är angeläget att verksamheten vid Svenskhemmet Voksenåsen bedrivs i den form som bäst tillgodoser verksamhetens ideella grundinriktning, nämligen att utveckla de kulturella kontakterna i vid mening mellan Norge och Sverige. Under de senaste 20 åren har Voksenåsen drivits som ett aktiebolag. Det är nu dags att utvärdera bolagsformen och dra slutsatser av vunna erfarenheter. En särskild utredare bör anförtros denna uppgift.</p>
<p>Utvärderingen skall - med beaktande av regeringens ställningstaganden i proposition 1995/96:61 om former för verksamhet som är beroende av statligt stöd, m.m. - främst ge svar på följande frågor:</p>
<p>Är aktiebolaget en bra förvaltningsform med hänsyn till verksamhetens ideella grundsyfte?</p>
<p>Finns det andra förvaltningsformer som är mer ändamålsenliga från denna utgångspunkt?</p>
<p>Om så bedöms vara fallet, är det lämpligt att ändå behålla bolagsformen av praktiska, ekonomiska eller andra skäl?</p>
<p>Vid utvärderingen skall beaktas att det av riksdagen vid gåvans mottagande uppställda målet om ekonomisk bärkraft alltjämt gäller och bör gälla även framöver. De förslag som utvärderingen eventuellt kan komma att utmynna i får således inte leda till ökad belastning på den svenska statsbudgeten.</p>
<p>En annan utgångspunkt är att fastigheten Voksenåsen även i fortsättningen skall vara statlig egendom och förvaltas av Statens fastighetsverk.</p>
<p>Voksenåsens karaktär av nationalgåva gör anläggningen och den verksamhet som där bedrivs till en gemensam svensk-norsk angelägenhet. Norska synpunkter på verksamhetsformerna har därför stor betydelse.</p>
<h2>Uppdraget</h2>
<p>Utredaren skall redovisa verksamhetens utveckling under nuvarande förvaltningsform. Redovisningen skall avse såväl ekonomi och förvaltning som programinnehåll. Av särskilt intresse att få belyst är hur Voksenåsens kontakter med det svenska kultur- och organisationslivet har utvecklats genom åren.</p>
<p>Mot bakgrund av faktaredovisningen skall utredaren bedöma för- och nackdelar med bolagsformen, sett i förhållande till ekonomin, effektiviteten och programverksamheten. Utredaren skall därefter lägga fram de förslag som slutsatserna föranleder.</p>
<h2>Arbetets bedrivande</h2>
<p>Utredaren skall bedriva arbetet i nära kontakt med Svenskhemmet Voksenåsen A/S, Voksenåsen Hotell A/S, Svensk-norska samarbetsfonden, den svenska ambassaden i Norge och Statens fastighetsverk. Utredaren skall även samråda med andra berörda intressenter i Norge och Sverige samt företrädare för de båda ländernas kultur- och samhällsliv.</p>
<p>Utredaren skall beakta regeringens direktiv om att pröva offentliga åtaganden (dir. 1994:23).</p>
<p>Utredningsarbetet skall vara avslutat före utgången av november 1996. (Kulturdepartementet)</p>
<h2>Bilaga 3</h2>
<p>1945-1950   Diskussioner i Norge och förslag om en norsk nationalgåva till Sverige</p>
<p>1955  Tomten överlämnas vid en ceremoni med statsministrarna Gerhardsen och Erlander närvarande</p>
<p>1960  Voksenåsen invigs i närvaro av Norges och Sveriges statschefer, de båda kungarna. Verksamheten inleds</p>
<p>1975  Voksenåsenkommittén tillsätts av Utbildningsdepartementet</p>
<p>1976  Voksenåsenkommittén övertar temporärt förvaltningen av Voksenåsen. Från att verksamheten tidigare drivits i egen regi engageras nu en entreprenör, SARA, för hotell- och restaurangdriften</p>
<p>1977  Ny förvaltningsform, aktiebolag, införs och Svenskhemmet Voksenåsen A/S konstitueras</p>
<p>1996  Kulturdepartementet tillsätter en utredning för översyn av Voksenåsens förvaltningsform</p>
