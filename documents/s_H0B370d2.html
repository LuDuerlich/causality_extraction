<h1>Sammanfattning</h1>
<h2></h2>
<p>WSP har på uppdrag av Cyklingsutredningen studerat hur det befintliga systemet av lagar och regler påverkar förutsättningarna för cyklister. I fokus har varit de bestämmelser som reglerar planering och utformning av trafikmiljön samt trafikreglerna för cykeltrafik. Resultatet är en kartläggning av förutsättningarna i det befintliga systemet samt en bedömning av vilka eventuella förändringar som skulle kunna bidra till förbättrade förutsättningar för cykling och cyklister.</p>
<h2>Om cykling och cyklister</h2>
<p>I landet som helhet beräknas ungefär var tionde resa göras med cykel och medelreslängden ligger kring tre kilometer, men variationen är mycket stor. Cykelandelen låg som högst under 1930-talet och har sedan minskat kraftigt och trafikplaneringen blivit mer fokuserad på biltrafik. På 1990-talet påbörjades satsningar på att förbättra för cykeltrafiken i enskilda kommuner och många kommuner har idag ambitiösa politiska mål om att cyklingen ska öka. Ambitionsnivån varierar dock kraftigt och endast ett litet antal kommuner har innehållsmässigt breda och långsiktiga planer för cykelplaneringen som också följs upp.</p>
<p>Cyklister är i förhållande till bilister långsamma och synnerligen sårbara, men samtidigt så snabba och tysta att de kan vara svåra att upptäcka ”i tid”. Cyklister upplevs ofta av fotgängare som en säkerhetsrisk, men utgör generellt en liten fara för andra i trafiken. Cyklister använder sin egen energi för att ta sig fram vilket gör dem dels mer känsliga för omvägar än bilister, dels mer känsliga för stopp. Cyklister är en ännu mer heterogen grupp än bilister, med stor variation i åldrar och kunskap om trafikregler.</p>
<p>En individ tillhör vid olika tillfällen olika trafikantgrupper. Exempelvis är en person ibland fotgängare, ibland cyklist och andra gånger bilförare. I studien syftar skrivelser om cyklister på tillfällen då en individ cyklar. Reglers tänkbara effekter på ”cyklister” respektive ”andra trafikanter” innebär således att en individ påverkas på olika sätt beroende på vilken trafikantgrupp individen tillhör i en given situation.</p>
<h2>Erfarenheter från internationell jämförelse</h2>
<p>En av de enskilt viktigaste faktorerna bakom resenärers val att ta cykeln är att det upplevs som tryggt. En viktig konkurrensfördel för cykeln är dess snabbhet, i synnerhet i urbana miljöer. För att cykeln ska komma till sin rätt behöver dock cykelvägnätet vara väl utbyggt, gent och sammanhållet. I länder som Nederländerna, Danmark och Tyskland, med hög cykelandel, finns generellt en väl utbyggd infrastruktur för cykel där trafikslagen separeras. Detta bidrar till att ökad trafiksäkerhet då antalet potentiella konfliktsituationer minskar.</p>
<p>Etablerandet av gena, säkra och sammanhållna cykelnät förutsätter att både trafiklagstiftning och övrig lagreglering underlättar. Exempel på sådana regler från den internationella litteraturstudien är möjligheten att tillåta cykeltrafik mot enkelriktad biltrafik och etablerandet av cykelfartsgator. Enbart regelförändringar räcker dock inte för att säkerhetsställa en tillfredställande nivå på cykelinfrastrukturen. Även förutsättningarna inom planeringen behöver förändras för att stärka cykelns roll i transportsystemet.</p>
<p>Den internationella litteraturstudien visar på vikten av att stärka cykelns roll i ett hela resan-perspektiv. Detta manifesteras främst i välutbyggd, trygg och framförallt säker cykelparkering i anslutning till större kollektivtrafiknoder, samt möjligheten att ta med cykel på kollektivtrafiken.</p>
<h2>Planering av cykelinfrastruktur</h2>
<p>Studiet av de regelverk som används vid planeringen av cykelinfrastruktur har i huvudsak fokuserat på att besvara två frågor:</p>
<p>• Finns det regler som förhindrar, försvårar, fördyrar eller på annat sätt hämmar tillkomsten av en ändamålsenlig cykelinfrastruktur?</p>
<p>• Saknas det regler som kräver, underlättar, förbilligar eller på annat sätt främjar tillkomsten av en ändamålsenlig cykelinfrastruktur?</p>
<p>Bristerna i cykeltrafikens infrastruktur, liksom vikten av att hantera dem, har kommit att uppmärksammas mer under de senaste åren. Det bidrar till utveckling även utan regelförändringar relaterade till planeringen. Vår slutsats är emellertid att både regelverket och ansvarsfördelningen kan behöva förtydligas för att underlätta och snabba på processen för att flytta fram cykelns och cykelinfrastrukturens positioner.</p>
<p>Vår bedömning är att det med ett undantag inte finns regler som hämmar tillkomsten av en ändamålsenlig cykelinfrastruktur. Undantaget är att cykelbanor definieras som väganordningar i väglagen. Cykelvägar som inte har en direkt funktionell tillhörighet till en väg kan därmed inte byggas med stöd av väglagens bestämmelser.</p>
<p>Inom några centrala områden saknas också regler eller andra förutsättningar som främjar tillkomsten av en ändamålsenlig cykelinfrastruktur.</p>
<p>I de fall då bristerna inte bedöms kunna avhjälpas på ett ändamålsenligt sätt med hjälp av regeländringar eller förändringar i ansvar, kan andra typer av initiativ vara nödvändiga för att inom ”rimlig” tid uppnå en god och trafiksäker tillgänglighet för cykeltrafiken i landets alla delar. Detta behov av särskilda ansträngningar understryks av att kostnadseffektiva förbättringar för ett trafikslag är så mycket svårare att genomföra i ett redan utbyggt trafiksystem.</p>
<p>Sammantaget har vår genomgång av svensk och relevant internationell lagstiftning samt intervju och enkätstudier lett fram till ett antal förslag avseende planering som bedöms kunna leda till ökad säkerhet, framkomlighet och tillgänglighet för cyklister.</p>
<p>• Väglagen bör ändras så att dess bestämmelser också kan tillämpas på regionala cykelvägar.</p>
<p>• En inventering bör göras av behovet av cykelfält eller cykelbana längs befintliga mötesfria vägar.</p>
<p>• Med syfte att skynda på och effektivisera utbyggnaden av ett övergripande regionalt och lokalt cykelvägnät bör möjligheten övervägas att under en begränsad period lyfta ut investeringsmedel från åtgärdsplaneringen för medfinansiering av sådan infrastruktur.</p>
<p>• Ansvaret för en övergripande cykelinfrastruktur på regional och lokal (i första hand mellankommunal) nivå kan behöva förtydligas.</p>
<p>• Transportstyrelsen och Trafikverket bör ges i uppdrag att gemensamt och i samråd med bl.a. Sveriges kommuner och landsting utarbeta lämpliga klassificeringar av samhällets cykelinfrastruktur avseende trafiknät och trafiktekniska standarder.</p>
<p>• Det bör införas en möjlighet att med stöd av lokal trafikföreskrift utpeka en viss cykelväg eller cykelvägsträcka som cykeltrafikled, d.v.s. en cykelväg som är särskilt avsedd för cykeltrafik med hög hastighet och prioriterad framkomlighet.</p>
<p>• Det bör övervägas om cykelinfrastrukturen kan lyftas fram tydligare i plan- och bygglagen.</p>
<p>• Möjligheterna för Transportstyrelsen eller annan statlig aktör att i tillståndsgivning ställa krav på att cykel kan tas med i kollektivtrafiken bör övervägas. Möjligheterna att ta med cykeln på kollektivtrafiken är idag synnerligen begränsade.</p>
<p>• Statlig medfinansiering skulle också kunna tillämpas för cykelparkeringar vid i första hand kollektivtrafiknoder av nationell betydelse. Markförhållandena gällande ägande är ofta komplicerade runt dessa kollektivtrafiknoder och statlig medfinansiering är sannolikt en förutsättning för att behovsanpassad parkering ska komma till stånd. Trygg och säker cykelparkering vid kollektivtrafiknoder bedöms vara en viktig förutsättning för att förbättra förutsättningarna för cyklister. Den internationella litteraturstudien bekräftar vikten av behovsanpassad cykelparkering i anslutning till kollektivtrafiknoder och vikten av att behandla cykel som en del i ett hela resan perspektiv.</p>
<p>Genomgången av de lagar och regler som påverkar cyklister har framförallt fokuserat på att identifiera hinder och potentiella förbättringar som rör cyklisters tillgänglighet, framkomlighet och säkerhet. De förslag på förändringar som WSP valt att studera närmare är resultat av en sammanvägning mellan litteraturstudier, intervjuer samt enkätsvar.</p>
<p>• Cyklister bör tillåtas cykla på körbana. Cyklister bör tillåtas att cykla på körbanan även om det finns cykelbana. Två alternativa regeländringsförslag har identifierats för detta syfte. Vi förespråkar det förslag som innebär att grundregeln är att cyklister får cykla på körbanan även om det finns cykelbana men att cykeltrafik kan förbjudas på gator genom lokala trafikföreskrifter och vägmärke som anger detta.</p>
<p>• Barn bör tillåtas cykla på trottoaren. Det finns stora fördelar med att tillåta barn att cykla på trottoaren så en sådan regeländring bör utredas vidare. Enkätundersökningen visar att betydligt fler är kritiska till regeln som säger att barn inte får cykla på trottoaren än till andra regler som undersöktes. De främsta motiven till en ändring är att den sannolikt förbättrar trafiksäkerheten eftersom barn inte är ”trafikmogna" och att det ökar tillgänglighet för barn genom att göra det tryggare att cykla.</p>
<p>• Konsekvenserna av att tillåta cykling mot färdriktning på enkelriktade gator (d.v.s. gator med vägmärket förbud mot infart med fordon) bör utredas vidare. Om en sådan förändring genomförs bör det göras genom tilläggstavla på gator där det inte bedöms nödvändigt att cykeltrafiken enkelriktas trots att motorfordonstrafik behöver enkelriktas.</p>
<p>• Väjningsreglerna vid cykelöverfarter bör ses över. Vi föreslår att två typer av cykelöverfarter utreds, en variant där cyklister har hundraprocentig väjningsplikt och motorfordonsförare aldrig har väjningsplikt samt en variant där det motsatta gäller. Vi föreslår att den första varianten ska vara grundregel och att väghållare kan välja att använda den andra varianten, t.ex. längs prioriterade cykelstråk. Reglerna för prioriterade cykelöverfarter bör formuleras med krav på att cykelöverfarten är bevakad eller är ”trafiksäkert utformad”. Det bör gälla att väjningspliktsskyltar, eller en ny skylt för cykelöverfart, måste finnas vid prioriterade cykelöverfarter och vid andra cykelöverfarter får inga väjningspliktsskyltar finnas för motorfordonstrafiken.</p>
<p>• Införande av cykelfartsgator. Idag saknas ett mellanting mellan cykelbana och gator, vilket gör att det är svårt att prioritera cykeltrafiken om det inte finns utrymme att anlägga cykelbanor. Samtidigt är det av stor vikt att cykelvägnätet ska vara sammanhängande. Möjlighet att skapa cykelfartsgator bör därför införs.</p>
<h2>Så genomfördes studien</h2>
<p>WSP:s uppdrag inleddes med en genomgång av den svenska lagstiftningen i syfte att identifiera de lagar och regler som är relevanta för cyklister. Inom denna del gjordes en uppdelning av trafikregler som direkt påverkar cyklisters säkerhet och framkomlighet samt lagar och regler som påverkar planeringen av infrastruktur för cykel.</p>
<p>För att bredda perspektiven och inhämta förslag på tänkbara förändringar i svenska lagstiftningen gjordes även en litteraturstudie av förutsättningarna i andra europeiska länder med hög färdmedelsandel för cykel; Nederländerna, Danmark och Tyskland. Utöver dessa har även Finland och Norge inkluderas i egenskap av grannländer med snarlika socioekonomiska, kulturella och geografiska förhållanden. Litteraturstudierna har även kompletterats med telefonintervjuer av informantkaraktär med nationella experter på cykelfrågor. Dessutom har en e-postenkät skickats ut till yrkesverksamma inom cykelplanering och forskning. Efter att resultaten från litteraturstudierna, intervjuerna och enkäten sammanställts så identifierades ett antal lagar och regler som bedömdes som relevanta att inhämta ytterligare information om. Dessa lagar och regler fick sedan utgöra grunden för en större webbenkät som besvarades av 1394 personer med en representativ fördelning över landets regioner samt avseende ålder och kön.</p>
