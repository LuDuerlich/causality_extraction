<h1>Sammanfattning</h1>
<h2></h2>
<p>Antalet äldre personer i Sverige kommer att öka mycket starkt de kommande decennierna. I takt med att fyrtiotalisterna passerar pensionsåldern sker det först en stark ökning av de yngre äldre (65–79 år). Halvtannat decennium senare – på 2020-talet – kommer sedan den stora ökningen av antalet äldre, de över 80 år. I och med att de äldres vårdbehov är koncentrerat till de högsta åldrarna är det först då som den stora effekten av befolkningens åldrande på behov och resursanpråk för vården och omsorgen kan förväntas bli märkbar.</p>
<p>Den primära orsaken till att befolkningens ändrade ålderssammansättning får effekter på behov och efterfrågan på vård och omsorg är naturligtvis att vårdbehoven inte är jämnt fördelade på åldersgrupperna i befolkningen. Antalet vårddagar per person i sluten sjukvård ökar starkt med åldern, liksom andelen hjälptagare i den sociala hemtjänsten och andelen personer i det särskilda äldreboendet. Detta faktum har regelmässigt uppmärksammats i de olika försök, som under åren att planera vården och omsorgen eller förutsäga kommande vårdbehov. Gemensamt för dessa beräkningar är att de bygger på en framskrivning av vårdkostnaderna, som utgår från den förväntade förändringen av antalet personer i olika åldersgrupper och kostnaden per person i resp. åldersgrupp.</p>
<p>Det kan synas enkelt att beräkna det framtida antalet äldre personer, eftersom nästan alla dessa redan lever i Sverige idag. Inte desto mindre har prognoserna för antalet äldre de senaste tjugo åren genomgående slagit fel och därvid systematiskt angett för låga antal. Orsaken härtill är att dödligheten för de äldre kraftigt minskat under 1900-talets sista decennier -  speciellt för männen och de äldsta – på ett sätt, som demograferna ej kunnat eller vågat föreställa sig.</p>
<p>SCB antar i sina befolkningsprognoser att dödligheten hos de äldre kommer att fortsätta att sjunka för både män och kvinnor de närmaste trettio åren med 1–1,5 procent per år. Enligt SCB:s senaste prognos skulle antalet 80 år och äldre år 2030 uppgå till 750 000 personer jämfört med ca 450 000 personer i dag, dvs. en uppgång med omkring tvåtredjedelar. Den trendmässiga nedgången i dödligheten de senaste</p>
<p>åren har dock varit ännu starkare än vad SCB antagit. Det är därför inte orimligt att ökningen av antalet äldre blir ännu större. En alternativ prognos, som utgår från den observerade trenden, pekar mot omkring 830 000 personer 80 år och äldre år 2030. Fler äldre, än vad dagens prognoser säger, behöver dock inte betyda så många fler vårdbehövande, om den minskande dödligheten är kopplad till en motsvarande bättre hälsa och funktionsförmåga.</p>
<p>Enkel demografisk framskrivning av kostnaderna för vård och omsorg innebär, att man antar, att genomsnittskostnaden per person givet ålder och kön förblir oförändrad. Detta är ett i många avseenden mycket orealistiskt antagande. I själva verket bestäms den framtida genomsnittskostnaden bland annat av följande faktorer:</p>
<p>- utvecklingen av hälsa och funktionsförmåga</p>
<p>- behovet av hjälp, stöd och vård givet ohälsa och samhällsförhållanden</p>
<p>- tillgången till hjälp och stöd i familj och socialt nätverk</p>
<p>- benägenheten att söka offentlig vård och omsorg: förväntningar, avgifter, privata alternativ</p>
<p>- vårdstrukturen: vård och omsorg i hemmet eller på institution</p>
<p>- vårdens inverkan på hälsa och funktionsförmåga: förebyggande insatser, iatrogena vårdbehov, rehabilitering</p>
<p>- personalbehovet för given vårdinsats</p>
<p>- personalkostnader och övriga kostnader (lönenivå, boendestandard, läkemedel, tekniska hjälpmedel… )</p>
<p>En avgörande faktor är självfallet utvecklingen av ohälsa och funktionshinder hos de äldre. Resultat börjar nu komma fram från ett flertal länder, där man studerat denna utveckling över en längre tidsperiod. Dessa resultat pekar sammantaget på att andelen äldre med svår ohälsa minskat avsevärt under de senaste decennierna i alla studerade åldersgrupper, men i synnerhet bland de yngre äldre. För Sveriges del kan uppgifter om de äldres hälsoutveckling hämtas från SCB:s s.k. ULFundersökningar, som genomförts sedan mitten av 1970-talet. Dessa visar en mycket positiv hälsoutveckling för de äldre med en årlig minskning av andelen med svår eller måttligt svår ohälsa på 1–2 procent per år i åldersgrupperna 65–84 år. En jämförelse med de nedskärningar, som skett inom äldreomsorgen de senaste femton åren, antyder att ungefär</p>
<p>hälften av dessa nedskärningar kan anses motsvara minskade behov på grund av bättre hälsa hos de äldre.</p>
<p>Utnyttjar man resultaten från de olika mätningarna av de äldres hälsoutveckling för att söka uppskatta de framtida kostnaderna för äldreomsorgen, erhåller man ett resultat, som starkt avviker från de som en enkel demografisk framskrivning ger vid handen. I stället för en beräknad kostnadsökning (i fasta priser) under perioden 2000–2030 på 60–70 procent begränsas den förväntade ökningen till 20–30 procent Kostnadsökningarna faller huvudsakligen på åren 2020–2030, då antalet av de allra äldsta (85+) ökar starkt. För denna vårdtunga grupp saknas svenska data om hälsoutvecklingen och beräkningarna är därför baserade på en mycket försiktig skattning av denna.</p>
<p>När det gäller de framtida kostnaderna för hälso- och sjukvården har vi valt att utnyttja en annan metod. Denna utgår från observationen, att konsumtionen av hälso- och sjukvård tenderar att vara koncentrerad till livets slutskede. Om dödligheten sjunker, förskjuts dessa insatser uppåt i åldrarna. Vid en given ålder bör därför – allt annat lika – kostnaderna sjunka, i stället för att, som man antar vid den enkla framskrivningen, vara oförändrade.</p>
<p>Genom att utnyttja individbaserade kostnadsdata, som insamlats i Region Skåne (f.d. Malmöhus läns landsting) och som går ett antal år tillbaka, har det varit möjligt att beräkna den genomsnittliga hälso- och sjukvårdskostnaden per person givet ålder, kön och återstående levnadsår. Framskrivningen har sedan baserats på en befolkningsprognos, där personernas fördelning på antal återstående levnadsår i resp. ålder/köngrupp beräknats utifrån antaganden om dödligheten.</p>
<p>Effekten av denna beräkningsmetod för hälso- och sjukvården blir inte fullt lika dramatisk som när det gällde äldreomsorgen. Å andra sidan ger inte heller en enkel framskrivning så stora effekter för hälso- och sjukvården, eftersom denna efter ÄDEL-reformen inte längre har samma tydliga koncentration till de högsta åldrarna. Den demografiskt betingade kostnadsökningen under perioden 2000–2030 vid en framskrivning med den ovan beskrivna metoden hamnar kring 10–12 procent jämfört med 15–20 procent vid en enkel framskrivning. Kostnadsökningen börjar här tidigare än för äldreomsorgen. Den är som starkast under 2010-talet.</p>
<p>Det är viktigt att understryka, att det både när det gäller hälso- och sjukvården och äldreomsorgen handlar om krav på resursökningar för att motsvara de ökade behov, som ett ökat antal äldre för med sig. Men ökningarna är inte alls så stora som tidigare beräkningar gett vid handen. Som redovisats ovan är det också många andra faktorer än antalet äldre och deras hälsa och funktionsförmåga, som inverkar på de framtida vårdkostnaderna. Olika samhällsförhållanden som social struktur och</p>
<p>boende, kommunikationer, tekniska hjälpmedel etc. spelar stor roll liksom attityder och förväntningar hos de äldre, när det gäller att söka hjälp. En viktig faktor är självfallet utvecklingen av kostnaderna för en viss vårdinsats. Kvalificerad vård och omsorg förutsätter kvalificerad personal med löner, som är höga nog för att motivera valet av arbetsuppgifter.</p>
<p>Möjligheten att tillgodose äldrebefolkningens behov av vård och omsorg beror i slutändan på vilka resurser som samhället kommer att kunna ställa till förfogande för detta ändamål. Drastiskt uttryckt kan man säga att vi har de vårdbehov vi har råd till. Saknas resurser så förändras föreställningarna om vad som är nödvändigt att tillgodose, omvänt ger ökade resurser möjligheter att identifiera nya behov. Betydelsen av de ”mekaniska”, demografiskt baserade behovsberäkningarna ligger i att de skapar en referens, som man kan jämföra den faktiska kostnadsutvecklingen emot. Våra resultat ger vid handen att denna referens kan sättas lägre än vad en enkel framskrivning, som inte tar hänsyn till utvecklingen av de äldres ohälsa och dödlighet, har pekat på.</p>
<p>Den samhällsekonomiska utvecklingen kommer alltså att få en avgörande betydelse för hur kostnaderna för vården och omsorgen kommer att utvecklas. I syfte att sätta in de beräknade framtida kostnaderna i ett samhällsekonomiskt perspektiv har vi gjort beräkningar, där framskrivna vårdkostnader ställs emot alternativa scenarier för den samhällsekonomiska utvecklingen till 2020-talets slut. Beräkningarna syftar till att visa vilka anspråk på de totala resurserna, som de offentliga åtaganden kommer att få under givna antaganden avseende ekonomisk tillväxt och offentliga ambitioner. Resultatet uttrycks bland annat genom skattekvoten, dvs. summan av de direkta och indirekta skatterna i förhållande till BNP vid balans i de offentliga räkenskaperna. Vi analyserar utvecklingen i fyra alternativ. Dessa har konstruerats genom att kombinera oförändrad resp. bättre hälsa med oförändrat resp. förbättrat arbetskraftsdeltagande (sysselsättningsutveckling) enligt nedanstående mönster:</p>
<p>Skillnaden mellan oförändrad (=1997-års nivå) resp. förbättrad arbetskraftsdeltagande kan uttryckas som skillnaden mellan två olika nivåer, när det gäller andelen förvärvsarbetande i den äldre arbetskraften (55–64 år). På detta sätt ställs föreställningen om längre liv och förbättrad hälsa mot önskemålen om mer tid för sig själv på äldre dagar. Den avgörande frågan blir därmed: Går det att leva längre och samtidigt arbeta kortare och eller måste ett längre arbetsliv bli en naturlig konsekvens av ett längre totalt liv i hälsa?</p>
<p>Beräkningarna är utförda med samma samhällsekonomiska beräkningsmodell, som vi tidigare använt i analyserna av välfärden och samhällsekonomin. De ekonomiska antagandena är i stor utsträckning hämtade från Långtidsutredningen 1999/2000. Resultatetet visar, som man kunde förvänta sig, att hälsoutvecklingen spelar en stor roll för hur stora krav den framtida vården och omsorgen kommer att ställa på samhällsekonomin. Men än mer betydelsefullt är att konstatera att dessa krav i ingendera fallet är oöverstigliga, om bara samhällsekonomin utvecklas väl. Sett i ljuset av de totala offentliga anspråken på samhällsekonomin ter sig de ökningar, som kan beräknas uppkomma på grund av den förväntade starka ökningen av antalet äldre, närmast marginella. Mer betydelsefull från samhällsekonomisk synpunkt är den starka inverkan av sysselsättningsutvecklingen. Går det inte att häva utvecklingen mot allt tidigare tillbakadragande från arbetslivet är förutsättningarna små för att kunna bevara välfärden – de äldre må bli mer eller mindre vårdbehövande.</p>
<p>Vår slutsats är alltså att det inte är det ökade antalet äldre som är huvudfrågan, utan hur vi skall kunna skapa ett arbetsliv, där den äldre arbetskraften kan och vill göra produktiva insatser. Förhoppningsvis kommer det minskade arbetskraftsutbudet de närmaste årtiondena att tvinga fram en annan inställning till de äldre på arbetsmarknaden.</p>
<p>Vi måste ställa den viktiga frågan: Vad är det som får så många att börja längta bort från yrkeslivet redan i 55-årsåldern? Vi blir ju uppenbarligen friskare och friskare och borde därmed kunna ha ett längre, aktivt liv. Vad behöver ändras för att det skall kännas meningsfullt och attraktivt att yrkesarbeta, helt eller delvis, också när man passerat 60?</p>
<p>Minst lika viktigt är dock att de grupper av yngre personer, främst invandrare, som idag i allt större utsträckning ställs utanför, ges en chans att bidra till samhällets resurser. På sikt beror frågan om vården av de äldre oundvikligen på om det finns hjälpande händer, vare sig detta åstadkommes genom fler barn eller ökad invandring. Det måste också göras klart för alla, att det enda som kan skapa verklig trygghet för framtidens äldre är tydliga utfästelser från samhällets sida – till exempel i form av ett äldreomsorgskontrakt – och en stark och vital samhällsekonomi, som gör dessa utfästelser möjliga att hålla.</p>
