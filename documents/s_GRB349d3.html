<h1>Sammanfattning av uppdraget</h1>
<h2></h2>
<p>En utredning skall se över vissa frågor med anknytning till internationella adoptioner.</p>
<p>Utredningen skall bl.a. – beskriva den internationella adoptionsverksamheten, – pröva om det går att stärka barnets rätt i adoptionsprocessen, – anvisa former för att förbättra hemutredningarna i syfte att tillförsäkra adoptivbarnen så goda förhållanden som möjligt i det nya hemmet, – pröva om det nuvarande systemet för psykosocialt stöd och rådgivning tillgodoser adoptivfamiljernas behov, – analysera processen för auktorisation av adoptionsorganisationer och vid behov föreslå förändringar av regelsystemet, – se över organisationen för Statens nämnd för internationella adoptionsfrågor (NIA), – analysera kostnadsfrågor i samband med internationella adoptioner samt – föreslå författningsändringar eller andra åtgärder som utredningens arbete föranleder.</p>
<h2>Bakgrund</h2>
<p>Inledning</p>
<p>Cirka 1 000 barn adopteras från utlandet varje år. Verksamheten regleras huvudsakligen genom lagen (1997:192) om internationell adoptionsförmedling. Den fortlöpande utvecklingen – både i Sverige och utomlands – gör det nu lämpligt att ompröva vissa delar av regelsystemet för internationella adoptioner.</p>
<p>Konsekvenser av 1993 års Haagkonvention om skydd av barn och samarbete vid internationella adoptioner</p>
<p>År 1997 genomfördes ett antal förändringar av den svenska adoptionslagstiftningen i samband med att Sverige tillträdde 1993 års Haagkonvention om skydd av barn och samarbete vid internationella adoptioner. Konventionen trädde för Sveriges del i kraft den 1 september 1997. En av förändringarna var att adoptionsorganisationernas möjligheter att pröva de sökandes lämplighet togs bort. Numera är den prövning som görs av socialnämnden – med möjligheter att överklaga till allmän förvaltningsdomstol – den enda prövningen som görs av de sökandes lämplighet som föräldrar. Organisationerna måste givetvis fortfarande bedöma om det finns möjlighet för dem att förmedla ett barn till de berörda sökande.</p>
<p>I samband med att Sverige tillträdde 1993 års Haagkonvention utsågs Statens nämnd för internationella adoptionsfrågor (NIA) till den centralmyndighet som konventionen föreskriver och NIA:s uppgifter har därmed ändrats reellt.</p>
<p>En annan förändring var att möjligheterna att adoptera enskilt utan medverkan av en adoptionsorganisation inskränktes väsentligt. Numera finns denna möjlighet bara i speciella fall. I dessa fall har NIA givits en mer central roll än tidigare.</p>
<p>Internationella frågor</p>
<p>Jämsides med förändringar i svensk lagstiftning och därmed av adoptionsverksamheten har också viktiga förändringar skett i barnens ursprungsländer. 1993 års Haagkonvention spelar givetvis en central roll i denna utveckling, men många länder har även i övrigt stramat upp sin lagstiftning. Oroande tecken i form av handel med barn i öppen eller förtäckt form rapporteras dock från vissa länder bl.a. i form av öppna krav på biståndsinsatser från adoptionsorganisationerna.</p>
<p>Auktorisation av adoptionsorganisationer</p>
<p>De auktoriserade adoptionsorganisationerna har under en lång period varit stabila. Några har upphört i ordnade former och bara någon enstaka har tillkommit. I allmänhet har de varit uppbyggda kring befintliga eller potentiella adoptivföräldrar. Vid utgången av år 2000 hade fem organisationer auktorisation.</p>
<p>Ärenden där NIA skall fatta beslut om auktorisation och tillsyn över adoptionsorganisationer har blivit mer komplicerade. Det finns nu bl.a. exempel på organisationer som inte primärt består av adoptivföräldrar eller potentiella sådana utan där verksamheten med adoptioner blir ett komplement till annan verksamhet. Detta kräver andra bedömningar än tidigare.</p>
<p>NIA:s organisation</p>
<p>Statens nämnd för internationella adoptionsfrågor skiljer sig från flertalet andra myndigheter genom att nämnden – myndighetens styrelse – beslutar i ett antal enskilda ärenden. NIA:s instruktion är uppbyggd för att passa denna arbetsordning. Antalet enskilda ärenden där NIA:s styrelse fattar beslut har dock blivit färre, bl.a. genom att beslutsrätt delegerats till kansliet.</p>
<p>Detta och de förändringar som blivit följden av tillträdet till 1993 års Haagkonvention har sammantaget inneburit att antalet beslut för styrelsen har minskat. Styrelsen arbetar alltmer med övergripande frågor såsom budget, årsredovisning och liknande. Det gör att myndigheten numera arbetar mer i likhet med andra statliga myndigheter.</p>
<p>Hemutredningar och prövningar av vem som skall få adoptera</p>
<p>En fråga nära kopplad till problemet med att skydda barnets rättigheter är den om hur föräldrarna skall bedömas inför en adoption. En underårig med hemort utomlands får inte tas emot för adoption utan socialnämndens medgivande, 25 § socialtjänstlagen (1980:620). I dag innehåller socialtjänstlagen krav på att förhållandena i hemmet skall vara utredda och att de som vill adoptera skall ha tillräckliga kunskaper om barn inför adoptionen. I övrigt ger lagstiftningen inte några anvisningar om vilka omständigheter som skall beaktas vid nämndens prövning.</p>
<p>I olika sammanhang efterlyses närmare riktlinjer för socialnämnder och förvaltningsdomstolar när det gäller att bedöma vilka krav som bör ställas på dem som vill ta emot ett barn i syfte att adoptera det. De frågor som ofta kommer upp till diskussion i detta sammanhang är de sökandes ålder och hälsotillstånd inbegripet funktionshinder. De sökandes möjligheter att ge en god vård och fostran förefaller inte diskuteras lika ofta, självfallet beroende på att den lämpligheten är så mycket svårare att bedöma.</p>
<p>Socialt stöd till adoptivbarn och deras familjer</p>
<p>Från den 1 januari 1998 finns i 12 § socialtjänstlagen (1980:620) en ny bestämmelse som innebär att socialtjänsten har ett särskilt ansvar för att ge stöd till adopterade barn. Det är ännu oklart hur den nya bestämmelsen fungerat i praktiken. Ett problem som adoptivföräldrar och adoptionsorganisationer ofta pekar på är att socialtjänsten och barn- och ungdomspsykiatrin sällan har tillräckliga kunskaper om de särskilda problem adoptivbarn kan uppleva. Identitetsbildningen i tonåren är ofta problematisk för adoptivbarnen. Frågor kring varför barnet lämnades för adoption, de biologiska föräldrarnas situation etc. kan förstärka de vanliga tonårsproblemen. Adoptivbarn har också ofta med sig traumatiska upplevelser av förändringar och av att ha blivit övergivna.</p>
<p>Adoptivbarnen är så få att endast några stora kommuner i landet har möjlighet att skaffa sig kunskap om och vana vid dessa problem. Olika försök har gjorts att bygga upp särskilda rådgivningar för dessa barn i privat eller frivillig regi. Det är dock svårt att få ekonomin att bära sig i dessa verksamheter och att göra dem tillräckligt tillgängliga, särskilt som det är olämpligt att ta ut höga avgifter av ungdomar som själva söker hjälp.</p>
<p>Kostnader för adoptivfamiljerna</p>
<p>Internationella adoptioner medför i allmänhet avsevärda kostnader för adoptivfamiljen. Detta är i viss mån ofrånkomligt, men det är också angeläget att kostnaderna inte blir sådana att de avhåller stora grupper från att adoptera. Genomsnittskostnaden för en utländsk adoption har ökat från cirka 50 000 kronor år 1988/89 till cirka 107 000 kronor år 1999.</p>
<p>Det statliga adoptionskostnadsbidraget har höjts från 24 000 kronor till 40 000 kronor per adoption från den 1 januari 2001. Höjningen har följts av förhållandevis betydande höjningar av organisationernas avgifter. Höjningarna har berott bl.a. på ökade kostnader i utlandet för barnets vård och uppehälle och på ökad dollarkurs. Även om dessa höjningar sannolikt varit välmotiverade kan det finnas en risk att adoptionsbidraget verkar kostnadsdrivande.</p>
<h2>Uppdraget</h2>
<p>Inledning</p>
<p>Utgångspunkten för utredningens arbete skall vara FN:s konvention om barnets rättigheter och Haagkonventionen om skydd av barn och samarbete vid internationella adoptioner.</p>
<p>Internationella frågor</p>
<p>Utredningen skall ge en bild av den internationella adoptionsverksamheten både i Sverige och i världen i övrigt. Det finns bl.a. anledning att beskriva hur barnen blir tillgängliga för adoption. I vissa länder ställs krav på ersättningar i form av donationer och bistånd för att adoptionsorganisationerna skall få verka. Utredningen skall pröva hur detta stämmer med Haagkonventionen och vad Sverige kan göra i olika sammanhang för att minska riskerna för barnhandel. Utredningen bör också följa hur Sverige som adoptivland uppfattas av barnens ursprungsländer och pröva vad som kan göras för att förbättra informationen om Sverige i dessa länder.</p>
<p>Barnets rätt i adoptionsprocessen</p>
<p>Mot bakgrund av att adoptioner skall vara till för barnets bästa och att det inte finns någon rättighet för vuxna att adoptera skall utredningen överväga om barnets rättigheter i adoptionsprocessen ytterligare kan stärkas både i Sverige och i barnets ursprungsland.</p>
<p>Medgivande enligt socialtjänstlagen</p>
<p>Utredningen skall utveckla arbetet kring prövningen av adoptionssökande. Skälet till varför man i lagstiftningen varit sparsam med anvisningar om vilka krav som skall ställas på de sökande för att socialnämnden skall lämna medgivande är givetvis att varje föräldrapar är unikt och att så många olika faktorer har betydelse för vad som är ett gott föräldraskap. Några förutsättningar att i socialtjänstlagen ange specifika krav på föräldrarnas egenskaper och förmåga finns inte.</p>
<p>Det är däremot viktigt att föräldrar till adoptivbarn har tillräckliga kunskaper om barn och om adoptivbarns särskilda behov och får allt det stöd de behöver och efterfrågar. Utredningen skall pröva hur de blivande adoptivföräldrarnas kunskapsbehov såväl före som efter adoptionen kan tillgodoses.</p>
<p>Det är också viktigt att de som bedömer lämpligheten hos potentiella adoptivföräldrar får lämplig utbildning för uppgiften och att de får handledning i arbetet medan de utför dessa uppgifter. Som stöd för utbildning och kompetensutveckling hos berörd personal skall utredningen beskriva de bedömningsproblem personalen möter och ge förslag på hur de kan få hjälp att hantera dem. I detta ligger också att personalen skall ha stöd i situationer där de med hänsyn till barnets bästa inte vill ge medgivande till en adoptionsansökan. Utredningen skall också pröva vad som kan göras för att öka stödet till den berörda personalen.</p>
<p>Frågor om kvalitet och bemötande i hemutredningarna är också en viktig tillsynsfråga. Utredningen skall pröva hur tillsynsfunktionen kan förstärkas i detta avseende.</p>
<p>Socialt stöd och social rådgivning till familjer med adoptivbarn</p>
<p>Det finns i dag uppenbara svårigheter när det gäller att tillgodose de särskilda behov av socialt stöd som adoptionssituationen ger upphov till. Adoptivbarnen är så få att samhällets ordinarie resurser har svårt att bygga upp kompetens kring dessa frågor. Frågor om barn med traumatiska upplevelser från barndomen, särskilda sjukdomar eller funktionshinder bör ägnas särskild uppmärksamhet.</p>
<p>Utredningen skall analysera problemet och föreslå åtgärder som bättre tillgodoser familjernas och barnens behov. Samarbete mellan kommuner och landsting kan vara en lösning. En annan kan vara att adoptionsorganisationerna får ekonomiska möjligheter att driva någon form av egen social rådgivning. Utredningen bör lyfta fram de goda exempel som finns i Sverige och i andra länder.</p>
<p>Regelsystemet för auktorisation</p>
<p>Den senaste tidens utveckling har visat på behovet av tydligare regler för auktorisation av adoptionsorganisationer och för avveckling av dem. Det kan bl.a. finnas skäl att förstärka möjligheten att avslå ansökningar från olämpliga organisationer. Utredningen skall pröva denna fråga. Hur tillsynen och utvärderingen av adoptionsorganisationernas arbete bäst ordnas skall också prövas av utredningen. Även frågan om det behövs avvecklingsregler – bl.a. för att skydda sökande som står i kö och som har betalat avgift – bör prövas.</p>
<p>Ytterligare en fråga som behöver utredas är hur mycket hänsyn som vid beslut om svensk auktorisation skall tas till lagstiftningen i det land där den sökande organisationen avser att verka.</p>
<p>NIA:s organisation i belysning av dess förändrade arbetsuppgifter</p>
<p>Utredningen skall se över NIA:s organisation. I detta ingår att pröva myndighetens styrelses organisation och funktion i förhållande till myndighetens kansli.</p>
<p>Antalet ärenden där styrelsen fattar beslut har minskat och de kvarstående ärendena har vanligtvis karaktären av vanliga förvaltningsbeslut. Mot denna bakgrund finns det skäl att överväga om inte den nuvarande styrelsen bör göras om till en vanlig myndighetsstyrelse. Detta kan innebära att myndighetens chef kan fatta beslut i de enskilda ärenden som förekommer och att styrelsebesluten inskränker sig till övergripande policyfrågor, budget, årsredovisning, viktiga remisser och liknande. Denna fråga skall prövas av utredningen.</p>
<p>Andra frågor kopplade till detta som också skall prövas är styrelsens storlek och sammansättning och hur ofta den bör sammanträda.</p>
<p>Kostnader vid internationella adoptioner</p>
<p>Utredningen skall överväga om det finns andra vägar än de nuvarande att stödja organisationerna och de enskilda familjerna. Alternativen skall rymmas inom nuvarande kostnadsramar.</p>
<p>Utredningen skall i övrigt undersöka om det finns andra sätt att begränsa kostnaderna för de internationella adoptionerna.</p>
<p>Övriga frågor</p>
<p>Åldersgränsen för att få adoptionsbidrag – i dag får barnet inte vara äldre än tio år vid adoptionen – har uppmärksammats i en riksdagsfråga (fråga 2000/01:609). Ett fåtal barn i åldersgrupperna kring åldersgränsen adopteras varje år. Frågan om en höjning av åldersgränsen skall ingå i utredningens uppdrag.</p>
<p>Utredningen bör i övrigt vara fri att lämna de förslag som dess granskning av den internationella adoptionsverksamheten föranleder.</p>
<h2>Utredningens arbete</h2>
<p>De ekonomiska konsekvenserna av förslagen skall analyseras och bedömas.</p>
<p>Utredningen skall i sitt arbete ta del av sådana erfarenheter från de övriga nordiska länderna och från andra länder som kan vara av särskilt intresse.</p>
<p>Utredningen skall i sitt arbete samråda med berörda myndigheter. Den skall vidare ha kontakter med Svenska Kommunförbundet, Landstingsförbundet och berörda intresseorganisationer.</p>
<p>Uppdraget skall redovisas till regeringen senast den 15 december 2002. (Socialdepartementet)</p>
<p>Tilläggsdirektiv till Utredningen om internationella adoptioner (S 2001:08) Dir. 2002:121</p>
<p>Beslut vid regeringssammanträde den 19 september 2002.</p>
<h2>Förlängd tid för uppdraget</h2>
<p>Med stöd av regeringens bemyndigande den 15 november 2001 tillkallade statsrådet Thalén en särskild utredare för att utreda frågor om internationella adoptioner. Utredaren skall enligt direktiven slutföra sitt arbete senast den 15 december 2002.</p>
<p>Utredningstiden förlängs, vilket innebär att utredningen skall slutredovisa sitt arbete senast den 31 maj 2003. (Socialdepartementet)</p>
<h2>Bilaga 2</h2>
<h2>Länder anslutna till 1993 års Haagkonvention</h2>
<p>Länder som anslutit sig till 1993 års Haagkonvention om skydd av barn och samarbete vid internationella adoptioner (ikraftträdandedag angiven).</p>
<h2>Bilaga 3</h2>
<h2>Länder med vilka de svenska sammanslutningarna har adoptionssamarbete och antal anlända barn 2001 och 2002</h2>
<h2>Bilaga 4</h2>
<h2>Genomsnittskostnad och avgift per adoptionsland/kontakt 2000</h2>
<p>Källa: NIA:s årsredovisning 2001</p>
<h2>Bilaga 5</h2>
<h2>Antal hemutredningar gjorda per län</h2>
<p>*)  antal invånare i länet per den 31 december 2001 (endast de kommuner som svarat)</p>
<h2>Bilaga 6</h2>
<h2>Forskningshearing</h2>
<h2>Sammanfattning av hearingen</h2>
<p>Utredningen om internationella adoptioner anordnade en forskningshearing onsdagen den 9 oktober 2002.</p>
<p>Syftet med hearingen var att få resultaten av aktuell nationell forskning presenterade vid ett och samma tillfälle men också att få en konstruktiv dialog om vilka åtgärder samhället bör vidta för att möta de behov av stöd, rådgivning och behandling som adopterade och deras familjer kan ha och som framkommer i resultaten.</p>
<p>Ca 70 personer deltog i hearingen (se deltagarförteckning). Hearingen inleddes med att sex forskare inom olika områden presenterade sina resultat. Presentation av deras anföranden återfinns först i denna dokumentation. Därefter följer deras förslag till åtgärder och sist en sammanfattning av de anföranden, frågor och synpunkter som personer ur auditoriet bidrog med.</p>
<p>Docenten och barnläkaren Anders Hjern, Karolinska Institutet, var moderator.</p>
<p>Utredningens ordförande, riksdagsledamoten Annika Nilsson ledde diskussionen.</p>
<p>Sekretariatet svarade för dokumentationen tillsammans med Peter Mathsson, Svensk Information AB.</p>
<h2>Identitetsutveckling hos adopterade. Att skapa sin livshistoria. Malin Irhammar, Högskolan i Kristianstad</h2>
<p>En viktig del i formandet av den personliga identiteten är att kunna berätta sin historia och reflektera över vem man är i förhållande till sitt ursprung. Många av dem som adopterats från andra länder har oftast mycket lite kunskap om sitt ursprung och delar varken sitt biologiska eller etniska ursprung med adoptivföräldrarna.</p>
<h2>Biologiskt ursprung</h2>
<p>En nyligen genomförd uppföljning av adopterade, som ingick i en större undersökning i början av 1990-talet (Irhammar, 1997, 1999; Irhammar & Cederblad, 2000) och då var över 18 år, visar att majoriteten av de adopterade lever med den biologiska familjen i sina tankar. Familjen finns i regel med dem från tonåren och framöver i livet. Under tonåren är frågor om vem man är lik av stor betydelse. I vuxenåldern tillkommer i större utsträckning frågor om vad man bär i sitt genetiska arv och varför man en gång blev lämnad.</p>
<p>Det tycks främst vara i yngre tonåren som det finns en koppling mellan mer intensiva tankar på den biologiska familjen och lägre psykiskt välbefinnande och självkänsla. Könsskillnader suddas ut över tid, vilket kan bero på att män börjar fundera över sitt biologiska ursprung senare i livet.</p>
<p>Under tonåren önskar nästan hälften av de adopterade mer information om sin biologiska familj. De som vill söka har oftare en högre grad av sociabilitet och i adoptivfamiljen finns en större öppenhet mot barnets ursprung.</p>
<p>I vuxenåldern är bara en femtedel av de adopterade fortfarande intresserade av att söka mer information om sin biologiska familj. Ofta är detta kopplat till en sämre psykisk hälsa, lägre självkänsla och bristande tillfredsställelse med den egna livssituationen. Motiven kan generellt sammanfattas så att det man saknar här vill man söka där. En del som tidigare varit intresserade av att försöka ta reda på något om sin biologiska familj lägger ner projektet. Andra ger uttryck för en rädsla inför det okända som skulle möta dem om de fick mer vetskap eller träffade sin biologiska familj. Det finns också ett stort hänsynstagande till adoptivföräldrarna.</p>
<p>Bara en av dem som har barn vill söka mer information om sin biologiska familj. Egna biologiska barn fyller ofta det tomrum man har i sin historia. Genom att följa sitt barn kan man skapa bilder av hur man själv kan ha varit som liten, bilder som man många gånger saknar.</p>
<h2>Etniskt ursprung</h2>
<p>Majoriteten av de adopterade har en svensk självidentitet och ungefär hälften är intresserade av sitt etniska ursprung, under såväl tonår som vuxenålder.</p>
<p>De med en ”icke-svensk” etnisk självidentitet har lägre psykiskt välbefinnande och lägre självkänsla, såväl under tonår som vuxenålder. De har dessutom oftare en otrygg anknytning varför man kan tala om att en ”icke-svensk” självidentitet snarare är uttryck för en upplevelse av bristande tillhörighet än etnisk självidentitet.</p>
<p>När adoptivföräldrarna har uppmuntrat ett etniskt intresse, tenderar de adopterade att under tonåren själva vara mindre intresserade. I vuxen ålder kvarstår inte dessa kopplingar.</p>
<p>Att resa tillbaka till ursprungslandet framstår som viktigt för att man själv ska äga kunskap om sitt ursprung och kunna berätta om sitt land för andra och för sina barn, existerande eller framtida. En resa tillbaka till ursprungslandet handlar också om att stämma av sitt liv här med hur ett liv där skulle ha gestaltat sig. En del av dem som saknade intresse för sitt etniska ursprung, gav uttryck för en rädsla inför de upplevelser en resa skulle kunna ge. Upplevelser av främlingskap eller rädsla att förlora det man har här. Det skulle kunna utgöra ett hot mot den nuvarande identiteten.</p>
<p>När det gäller extern identifikation, dvs. hur de adopterade upplever att andra i samhället identifierar dem, blir majoriteten, både i tonåren och i vuxenåldern, identifierade såsom varande invandrare. Många gånger handlar det om negativa bemötanden. Majoriteten markerar emellertid att de inte accepterar ett sådant bemötande. Det svenska språket har fortfarande en stor betydelse för hur man blir identifierad, men också för hur man markerar sin svenskhet inför andra. Det finns inget samband mellan huruvida man blir negativt uppfattad som invandrare och psyksikt välbefinnande.</p>
<p>För att utveckla en trygg identitet krävs en lyhörd omgivning i vilken man kan bli sedd som den man upplever sig vara och bemött med respekt inför de ställningstaganden man gör. Det är av vikt att ett barns annorlunda ursprung inte betonas på bekostnad av barnets upplevelse av anknytning till familjen och tillhörighet till det samhälle det lever i.</p>
<h2>Lemm Proos, Akademiska sjukhuset, Uppsala</h2>
<p>Sedan 1960-talet har det kommit över 40 000 adoptivbarn till Sverige, huvudsakligen från u-länder. Det man då relativt ofta såg vid ankomsten till Sverige var infektioner, undernäring, ibland försenad psykomotorisk utveckling. Åtskilliga mådde också bra.</p>
<p>Olika studier visade att de allra flesta återhämtade sig beträffande tillväxt och utveckling och infektionerna försvann i de flesta fall. Vissa parasit- och virusinfektioner kan dock kvarstå lång tid, enligt en studie.</p>
<p>Man gladde sig åt att barnen nu slapp svälta och kunde nå sin fulla potential beträffande tillväxt och utveckling. Dock kom efterhand frågor från oroliga föräldrar som exempelvis kunde fråga om det var normalt att deras flicka fått mens vid 9 års ålder och bara verkade bli 146 cm lång. Kortvuxenhet och tidig pubertet hos adoptivflickor rapporterades först hos några fall från Göteborg. En studie genomfördes i Uppsala på 107 indiska adoptivflickor som visade att medelåldern för första mensen hos dessa flickor låg 1–1,5 år tidigare än för svenskfödda flickor och även jämfört med privilegierade flickor i Indien. Det visade sig att 13 % av adoptivflickorna fick sin första mens före 10 års ålder och den tidigaste vid 7,3 år. Många hade även kortare slutlängd. Åtta procent var 145 cm eller kortare, den kortaste 134 cm. Man såg också att de som var mest undernärda vid ankomsten och därefter återhämtade sig snabbast fick den tidigaste puberteten.</p>
<p>Den tidiga puberteten var alltså inte normal utan betingad på ett ännu inte klarlagt sätt av omställningen från en undernärd resursfattig miljö till en miljö rik på näring och stimulans.</p>
<p>En pilotstudie tyder på att även adopterade pojkar kommer in i tidigare pubertet.</p>
<p>Adoptivflickor har nu blivit en vanlig grupp på landets barnendokrinavdelningar för behandling av tidig pubertetsutveckling med pubertetsblockerande medel. Man såg dock att slutlängden ändå blev relativt kort p.g.a. att tillväxthormoninsöndringen kunde påverkas av pubertetsblockeringen. Man ville då prova att ge tillväxthormon samtidigt med pubertetsblockerande medel för att se om slutlängden förbättrades. Studien genomförs på 20 kliniker i landet och är snart klar – vi får då se vad resultatet blir. 1995 meddelade Statens institutionsstyrelse att dubbelt på många adopterade ungdomar som förväntat var intagna på ungdomshem. Vi i Uppsala satte igång en studie för att utröna vad det var som gick snett. Var det något somatiskt, något socialt eller något psykologiskt? Var det något som hände innan adoptionen eller något som hände senare? Vi jämför med andra adopterade som inte vårdats på ungdomshem och med invandrarungdomar och svenskfödda ungdomar på ungdomshem. Detta är en tvärfacklig studie med barnläkare, barnpsykiater och psykolog inbegripna och med en psykolog som doktorand.</p>
<p>Det framstår som en uppgift av största vikt att identifiera de riskfaktorer som adopterade lever med från sina hemländer och de hälsobringande faktorer som vi skulle kunna tillföra efter adoptionen här i deras nya hemland. Vi behöver därför fortsatt forskning och kunskapsinsamling för att möjliggöra bästa möjliga stöd till de adopterade och deras föräldrar. Socialstyrelsen anslog under 1996–1998 medel till ett Centrum för Adoptivbarns Tillväxt och Utveckling vid Institutionen för Pediatrik, Akademiska Barnsjukhuset, Uppsala. Erfarenheterna från den verksamhetsperioden, liksom erfarenheterna från andra kliniker och institutioner, kan ligga till grund för verksamhetsplanering för framtiden.</p>
<h2>Språkproblem hos adopterade med skolproblem som följd? Christina Lagergren, Södersjukhuset, Stockholm</h2>
<p>Tal- och språkstörningar och/eller kommunikationstörningar finns dokumenterade i hela världen. Som logoped diagnostiserar och behandlar man barn/ungdomar/vuxna med tal-, språk- och kommunikationsstörningar.</p>
<p>Sedan ungefär 12 år har jag träffat, bedömt och behandlat – och naturligtvis funderat över – utlandsadopterade barn med språkliga begränsningar, avvikelser och störningar. Ibland har barnen enbart en försening av tal- eller språkförmågan och ibland dyslexi, vilket är betydligt mindre allvarligt än avvikelser/störningar.</p>
<p>Självklart undrar man som logoped om det finns någon skillnad i kvalitet mellan förseningar/avvikelser hos utlandsadopterade barn som bytt språk och kultur och mellan enspråkiga svenskfödda barn som vuxit i upp i svensk kultur.</p>
<p>Är det så att barn/ungdomar som är medfött språksvaga, språkstörda eller har en begränsad språklig förmåga och dessutom måste göra ett språk- och kulturbyte får sin språkbegränsning ytterligare accentuerad jämfört med de enspråkiga svenskfödda barn med samma ursprungsproblematik och som slipper språk- och kulturbyte?</p>
<p>Finns det någon specifik språklig svaghet som utlandsadopterade barn har och enspråkiga svenskfödda inte har?</p>
<h2>Frågeställning/ämne:</h2>
<p>Att få en bättre uppfattning om vad som händer när ett barn startar sin språkutveckling på ett språk och i en annan kultur och sedan inte längre exponeras för det språket eller den specifika kulturen. Är språk- och kommunikationsstörningar vanligare bland våra utlandsadopterade barn än bland våra biologiska? Skiljer sig deras språkstörningar från dem som finns hos barn som endast exponerats för ett språk och inte behövt byta? Språkstörningar är ofta ärftliga, det är klart dokumenterat. Finns det specifika språkstörningar orsakade av själva språkbytet? En del forskning visar att så kan vara fallet. Att förvärva sitt (nya eller andra) modersmål ”på fel tid” och ”på fel sätt” (dvs. genom att lära in  och inte genom att uppleva  – exponering) och med en svag språklig grund (p.g.a. av inadekvat exponering för sitt första språk) tros ge specifika språkliga problem och kallas ofta för ”adoptivspråket”.</p>
<p>Å andra sidan – många barn med ärftlig språkstörning kan ha blivit feldiagnostiserade precis som barn med en något låg språklig IQ, vilket gör att de dokumenterade svårigheterna hos utlandsadopterade barn kanske bara är en beskrivning av symtomen och inte den underliggande språkförmågan.</p>
<p>Naturligtvis måste den språkliga bedömningen av ett barn ske av en professionellt utbildad logoped som har grundlig kunskap om tal- och språkutveckling, tal- och språkstörningar, försenad tal- och språkutveckling och också förstås om lingvistik, neuropsykologi och som kan ställa korrekt diagnos.</p>
<h2>Metod:</h2>
<p>En genomgång av 56 adopterade barn (20 pojkar 36 flickor) som remitterats till mig som logoped för bedömning. Alla är remitterade p.g.a. misstänkt språkstörning eller ”adoptivspråk”. Barnen är födda i 21 olika länder och adopterade av svenska föräldrar (eller förälder, i så fall en mamma) när de är mellan tre veckor och sex års ålder.</p>
<p>Barnen kommer från Colombia (tolv stycken, sex pojkar och sex flickor), Polen (sju stycken, en pojke och sex flickor), Thailand (sju stycken, tre pojkar och fyra flickor), Vietnam (fem stycken, en pojke och fyra flickor), Kina och Macao (fem stycken, alla flickor), Bolivia, Ecuador, Haiti och Nicaragua (sju stycken, tre pojkar och fyra flickor), Indien, Nepal och Sri Lanka (fyra stycken, tre pojkar och en flicka), Korea (två flickor), Bosnien, Bulgarien, Ungern och Rumänien (fem stycken, tre pojkar och två flickor), Ryssland (två flickor).</p>
<p>Är språkproblematiken dessa barn har annorlunda än den som språkstörda svenskfödda barn med svenska föräldrar har? Och i så fall – hur?</p>
<p>Är det möjligt att upptäcka någon specifik adoptionsprofil?</p>
<p>Alla 56 utlandsadopterade barnen kvalificerade sig definitivt för en språkstörningsdiagnos (mer eller mindre allvarlig språkstörning) eller som sena språkbrukare eller dyslektiker, elva stycken, (vilket inte är särskilt allvarligt). Barnen med språkstörning hade mer eller mindre uttalade svårigheter men var alla i stort behov av behandling. Dessa barn hade ibland också andra problem som hyperaktivitet och beteendestörningar.</p>
<p>Bland språkstörningsbarnen fanns några som visade prov på just ”adoptionsprofilen”, tio stycken, barn som började tala svenska snabbt och uttryckte sig i långa, språkligt välformulerade yttranden. De hade emellertid inte någon djupförståelse för vad de själva uttryckte. Deras språkförståelse var förstås också nedsatt med oprecis djupförståelse. De här barnen hade också inlärningssvårigheter. Mycket ofta var det ingen som förstod varför.</p>
<h2>Slutsats:</h2>
<p>Det tycks som om det finns en risk för att en del av adoptivbarnen trots ”normal” språklig kapacitet inte utvecklar sitt nya modersmål så väl som man kunde förvänta sig. Språkutvecklingen bör bedömas och adekvat hjälp ges så snart som möjligt för att minimera risken av inlärningssvårigheter. Tidig intervention är nödvändig och korrekt/adekvat hjälp är nödvändig. Alla barnen med ”adoptionsprofil” hade någon typ av inlärningssvårigheter, trots sitt på ytan goda språk.</p>
<p>Det tycks också som om det finns flera gravt språkstörda barn bland adoptivbarnen än vad man skulle förvänta sig jämfört med svenskfödda barn i samma ålder. Att ha en språkstörning (ärftlig) och inte heller ha blivit exponerad för särskilt mycket språk under sin första tid och  att behöva byta ett torftigt språk/förelöpare till språk mot ett helt annat är inte  en god förutsättning för den nya språkutvecklingen. Det tycks mig att den senare kategorin får alldeles för litet support i det hårda arbetet med språkbytet och att den hjälp som ges inte är optimal utan mer är av typen inlärning än upplevelsebearbetning.</p>
<p>Barn som var äldre vid ankomsten (4–6 år) hade generellt sett svårare med sitt språkbyte än yngre barn. Möjligen spelar den kulturella skillnaden en större roll än vi trott, språkutvecklingen och språkförståelsen är intimt förknippad med de kulturella betingelser man lever under. Man kan också fundera över vad det betyder att inte ha en åldersadekvat språknivå med sig p.g.a. otillräcklig exponering för sitt första modersmål och att kanske ha haft så torftiga betingelser att leva under att grunden för språkbyte är för labil. Att tvåspråkiga barn (invandrare med modersmålet i hemmet) ibland visar detta är konstaterat. Dvs. barnet är otillräckligt exponerat för sitt modersmål och utvecklar då heller inte någon god språklig kompetens.</p>
<h2>Epidemiologisk studie av internationellt adopterade i tonåren Marianne Cederblad, Lunds universitet</h2>
<p>Studien omfattade 211 ungdomar i 152 familjer boende i Skåne, vilka adopterats 1970–1977 genom förmedling av Adoptionscentrum. 84 % av de tillfrågade familjerna deltog. 60 % av ungdomarna var 14–16 år vid studietillfället. 70 % hade adopterats före ett års ålder. 73 % kom från olika asiatiska länder, de flesta från Indien, resten huvudsakligen från Sydamerika, de flesta från Chile. Föräldrar och ungdomar intervjuades var för sig om olika aspekter på adoptionen, identitetsfrågor samt om psykisk hälsa och självkänsla. Föräldrarna fyllde i CBCL (Child Behaviour Check List), ungdomarna fyllde i SCL 90 (Symptom Check List, 90 questions). Resultaten jämfördes med ett par epidemiologiska studier av icke-adopterade, svenska ungdomar i samma åldrar undersökta med samma metoder. Den psykiska hälsan skiljde sig ej mellan grupperna vare sig enligt föräldrarnas eller enligt ungdomarnas information. Den självdeklarerade självkänslan var högre för adoptivgruppen än den svenska normgruppen beträffande totalpoäng och delvariabeln ”relationer till andra”. Vid en uppföljning sju år senare av de 42 individer, som var 18 år eller äldre vid det första studietillfället, fick dessa fylla i SCL 90 och en vuxenversion av självkänsleformuläret. Det var ingen statistisk säkerställd skillnad mellan resultaten vid de båda undersökningstillfällena beträffande den psykiska hälsan. Andelen med hög och låg självkänsla hade ej heller förändrats.</p>
<h2>Familjebildning, utbildning och etablering på arbetsmarknaden hos unga internationellt adopterade Anders Hjern, Karolinska Institutet, Solna</h2>
<p>Analyserna är genomförda tillsammans med docent Frank Lindblad, Institutet för psykosocial miljömedicin, IPM, och docent Bo Vinnerljung, CUS, Socialstyrelsen. Materialet är under publicering i American Journal of Orthopsychiatry.</p>
<p>Studien baseras på analyser av data från Inkomst och förmögenhetsregistret 1998. Internationellt adopterade definierades som personer som (1) registrerats som invandrade till Sverige före sju års ålder, som (2) är födda utanför Europa och som (3) bara har föräldrar som är födda i Sverige men aldrig har bott utanför Sveriges gränser och (4) inte har varit omhändertagna för fosterbarnsvård.</p>
<p>Studiepopulationen bestod av 5 942 individer födda år 1968–73 som följdes upp 1998, medelåldern var 26.3 år. Vi har jämfört dessa grupper med majoritetsbefolkningen, dvs. den del av befolkningen – i motsvarande åldrar – som har svenskfödda föräldrar, men som själva är födda i Sverige. Vi har också jämfört de adopterade med två andra urval av befolkningen. Det första urvalet består av biologiska barn till adoptivföräldrarna, ”syskongruppen”. Det andra urvalet består av utlandsfödda barn som invandrat till Sverige före sju års ålder, ”invandrargruppen” vars mor enligt Föräldraregistret är född i samma världsdel som barnen själva, antingen Europa, Nordamerika eller Australien (EU) eller övriga delen av världen (UE).</p>
<p>Vanliga ursprungsländer för de adopterade i studierna är Sydkorea och Indien men många länder i Asien, Latinamerika och Afrika finns representerade. Adoptivgrupperna är något yngre i genomsnitt och är betydligt oftare av kvinnligt kön (drygt 60 %) än jämförelsegrupperna. Resultaten nedan har kompenserats för detta genom ålders- och könsstandardisering.</p>
<h2>Resultat</h2>
<h2>Adoptivföräldrarna</h2>
<p>Det finns adoptivföräldrar i alla landsdelar, städer som landsbygd, och i alla sociala samhällsskikt i Sverige. Som grupp betraktat är adoptivföräldrarna en resursstark grupp föräldrar med höga medelinkomster och lång utbildning, som oftare än andra bor i villa. Adoptivföräldrarna är också äldre, mer sällan ensamstående, har mer sällan vårdats på sjukhus för missbruk eller psykisk sjukdom och är mer sällan kriminellt belastade än befolkningen i stort.</p>
<h2>Familjebildning</h2>
<p>Ålder för familjebildning och barnafödande styrs i hög grad av social bakgrund. Vi har därför valt att enbart jämföra adoptivgruppen med syskongruppen i detta avseende: Adoptivgruppen 25–30 år är mer sällan gift (12 % mot 16 %), har något mer sällan barn (20 % mot 22 %) och bor oftare kvar hos sina föräldrar (15 % mot 12 %) än syskongruppen. Adopterade som är föräldrar bor oftare i hushåll utan barn om de är män (31 % mot 18 %) och är oftare ensamstående (29 % mot 18 %) om de är kvinnor. Det finns också en klar könsskillnad så att adopterade män avviker mer än adopterade kvinnor när det gäller familjebildning jämfört med syskongruppen.</p>
<h2>Utbildning och etablering på arbetsmarknaden</h2>
<p>Adoptivgruppen 25–30 år skiljer sig inte på något sätt från majoritetsbefolkningen när det gäller utbildning. 32 % har postgymnasial utbildning och 11 % har grundskola som högsta avslutade utbildning i bägge grupperna. I syskongruppen har dock betydligt fler (51 %) post-gymnasial utbildning och färre (6 %) grundskoleutbildning. Nivån på fullbordade utbildningar varierar påtagligt mellan adopterade från olika ursprungsländer och är lägre hos dem som var äldre när de adopterades.</p>
<p>Med hänsyn till sin utbildningsbakgrund har de adopterade 25-30 år betydande svårigheter att etablera sig på arbetsmarknaden. Endast 66 % av de adopterade mot 74 % i majoritetsbefolkningen hade en anställning i november 1998. 10 % uppbar socialbidrag under mer än 6 månader 1998 mot 7 % i majoritetsbefolkningen som en indikation på långvariga svårigheter att komma in på arbetsmarknaden. Adoptivgruppen ligger dock betydligt bättre till än invandrargruppen i detta avseende där 63 % (UE) respektive 58 % (EU) hade en anställning i nov-98 och 27 % (UE) respektive 20 % (EU) uppbar socialbidrag i mer än 6 månader.</p>
<p>När analysen också kompenseras för social bakgrund och egen utbildning så framträder ett mönster. De unga invandrarnas respektive de unga adopterades svårigheter att komma in på arbetsmarknaden ligger då på ungefär samma nivå, klart skild från syskon och majoritetsgrupp .</p>
<h2>Ny vetenskaplig artikel om internationellt adopterades risker att utveckla allvarlig psykiatrisk symtomatologi och sociala störningar Frank Lindblad, Institutet för Psykosocial Medicin (IPM), Karolinska Institutet, Solna</h2>
<h2>Artikelns fullständiga beteckning Forskargrupp</h2>
<p>Docent Anders Hjern, Karolinska Institutet, huvudförfattare. Docent Frank Lindblad, Institutet för Psykosocial Medicin (IPM) och Nationellt Centrum för Suicidforskning och Prevention av Psykisk Ohälsa (NASP).</p>
<p>Docent Bo Vinnerljung, Centrum för utvärdering av socialt arbete (CUS), Socialstyrelsen.</p>
<h2>En serie av studier om internationellt adopterade.</h2>
<p>I en serie studier av unga internationellt adopterade har forskargruppen analyserat data från ett flertal nationella databaser, bl.a. Inkomst och Förmögenhetsregistret, Patientregistret, Dödsorsaksregistret och Registret över lagförda. Syftet med studierna är att ge en bred beskrivning av livssituation och hälsoläge hos unga internationellt adopterade som underlag för utvecklingsinsatser för denna relativt nya grupp i det svenska samhället.</p>
<p>Den första artikeln är nu publicerad. Den beskriver internationellt adopterades risker att utveckla allvarlig psykiatrisk symtomatologi och sociala störningar.</p>
<h2>Studiegrupperna</h2>
<p>I databaserna har internationellt adopterade definierats som personer som (1) registrerats som invandrade till Sverige före sju års ålder (2) är födda i Asien eller Latinamerika (3) har två föräldrar som är födda i Sverige men aldrig har bott utanför Sveriges gränser.</p>
<p>Ett fåtal internationellt adopterade ingår därmed inte i studien, t.ex. de som adopterats av ensamstående, de som har adopterats inom Europa och de som adopterats av svenskar som bott utomlands.</p>
<p>Den aktuella studien baseras utifrån ovanstående definition på en grupp internationellt adopterade som består av 11 320 individer födda 1970–79 som har följts upp i olika nationella register från 1986–95.</p>
<p>Vi har jämfört dessa grupper med majoritetsbefolkningen, dvs.. den del av befolkningen – i motsvarande åldrar – som har två svenskfödda föräldrar, men som själva är födda i Sverige. Vi har också jämfört de adopterade med två andra urval av befolkningen. Det första urvalet består av biologiska barn till adoptivföräldrarna, ”syskongruppen”. Det andra urvalet består av utlandsfödda barn som invandrat till Sverige före sju års ålder, ”invandrargruppen” vars mor enligt Föräldraregistret är född i samma världsdel som barnen själva.</p>
<p>Studiegruppernas sammansättning presenteras i Tabell 1. Adoptivgruppen är något yngre i genomsnitt och är betydligt oftare av kvinnligt kön (drygt 60 %) än jämförelsegrupperna.</p>
<h2>Resultat</h2>
<p>Adoptivföräldrarna</p>
<p>Det finns adoptivföräldrar i alla landsdelar, städer som landsbygd, och i alla sociala samhällsskikt i Sverige. Som grupp betraktat är adoptivföräldrarna en resursstark grupp föräldrar med höga medelinkomster och lång utbildning, som oftare än andra bor i villa. Adoptivföräldrarna är också äldre, mer sällan ensamstående, har mer sällan vårdats på sjukhus för missbruk eller psykisk sjukdom och är mer sällan kriminellt belastade än befolkningen i stort.</p>
<p>Sociala problem - missbruk och kriminalitet</p>
<p>I Tabell 2 redovisas hur många som vårdats på sjukhus för narkotika- och alkoholmissbruk och hur många som finns upptagna i registret över lagförda. Som framgår av tabellen är siffrorna för de adopterade högre än för genomsnittsbefolkningen och för syskongruppen. För att beräkna hur mycket vanligare det är att adopterade drabbats i dessa avseenden har vi gjort en statistisk analys där vi räknat ut så kallade Odds Ratios (OR). Detta begrepp motsvarar ungefär överrisk. Det innebär att om OR är 2 när man jämför adopterade med en viss grupp så är risken fördubblad hos adopterade jämfört med denna grupp. Om OR är 0,5 så är risken hälften, osv.. Vid dessa beräkningar har vi också vägt in att grupperna skiljer sig åt vad gäller köns- och åldersfördelning. Detta kan kallas för att vi har ”matchat för kön och ålder”. Annars skulle skillnader mellan två grupper kunna förklaras t.ex. av att den ena gruppen är yngre, något som bl.a. skulle innebära en lägre risk att de som tillhör denna grupp hunnit utveckla symtom.</p>
<p>Dessa statistiska analyser finns redovisade i Tabell 3. När vi jämfört med genomsnittsbefolkningen så har vi också gjort ytterligare en statistisk analys. Vi har således i den andra kolumnen justerat för att de adopterade vuxit upp i familjer med högre s.k. socioekonomisk status. Vi får därigenom i denna andra kolumn fram bättre mått på de adopterades sårbarhet. Den första kolumnen däremot visar bättre hur det faktiskt går för de adopterade – och i detta ingår en positiv effekt av att de kommit till familjer som lever under gynnsamma sociala förhållanden. Jämförelsen med syskonen uppfattar vi som den bästa jämförelsen för att belysa de adopterades sårbarhet.</p>
<p>Psykiatrisk sjuklighet och självmord</p>
<p>I Tabell 4 redovisas hur många som fullbordat självmord, hur många som vårdats inneliggande på sjukhus p.g.a. en psykiatrisk sjukdom samt hur många som genomfört självmordsförsök som föranlett inläggning på sjukhus. På samma sätt som för sociala problem har vi gjort en statistisk analys för att värdera om riskerna är ökade för adopterade. Denna analys redovisas i Tabell 5.</p>
<p>Riskfaktorer inom adoptivgruppen</p>
<p>I Tabell 6 redovisas riskfaktorer inom gruppen internationellt adopterade. Att vara adopterad vid fyra års ålder eller senare och att ha Latinamerika som sin ursprungskontinent ökade risken för att utveckla såväl psykiatriska som sociala symtom.</p>
<h2>Vilka slutsatser kan man dra av studien?</h2>
<p>Internationellt adopterade löper en betydligt större risk än genomsnittsbefolkningen att utveckla psykiatriska symtom/missbruk som kräver sjukhusvård. Likaså är risken ökad för självmord och självmordsförsök samt för allvarlig kriminalitet. Det bör dock betonas att dessa negativa utfall endast gäller ett litet antal faktiskt drabbade av alla internationellt adopterade (se Tabell 2 och 4).</p>
<p>Redan i början 1980-talet beskrevs att adoptivfamiljer i Stockholm i högre grad än andra grupper sökte barnpsykiatriskt vård. Detta har ibland förklarats med en ökad benägenhet hos adoptivföräldrar att söka sådan hjälp snarare än att hjälpbehovet skulle vara större hos adoptivbarn. Vår studie talar dock för att adoptivfamiljers hjälpsökande är adekvat. Sjukhusvård med psykiatrisk diagnos är inte bara vanligt hos adopterade under barn- och ungdomsåren, när föräldrarna oftast tar initiativet till kontakten med psykiatrin, utan i minst lika hög grad även hos unga vuxna.</p>
<p>Det går inte att dra några slutsatser från denna studie om andra typer av psykiatrisk problematik eller om psykiskt välbefinnande inom gruppen i dess helhet.</p>
<p>En kommande rapport är avsedd att beskriva andra aspekter av de internationellt adopterades psykosociala utveckling och fokuserar på vägen in i vuxenlivet.</p>
<h2>Förslag till åtgärder Malin Irhammar</h2>
<p>Det finns behov av att skapa en god systematik i tillvaratagande, genererande och spridning av kunskap om adoptivfamiljer/adopterade. Detta kan ske genom ett välfungerande nationellt resurs- och utvecklingscentrum till vilket såväl nationell som internationell forskning av hög kvalitet knyts, och till vilket även långsiktiga utbildningsinsatser kopplas avseende professioner inom barnavård, skola, socialvård, psykiatri, medicin etc.</p>
<p>Jag menar att vi idag inte är tillräckligt nogsamma med vilka resultat vi får. Vi har heller inget bra system för att ta tillvara eller planera för framtida forskning.</p>
<p>Ett sådant centrum kan också fungera mer långsiktigt för kunskapsinsamling och utbildning av barnavårdscentraler, skolor, psykiatrin, socialvård och andra. I dag sker mycket av insatserna på frivillig väg genom olika organisationer och på kunskap som ibland har lite för mycket av ad hoc karaktär. Det behövs mer systematik.</p>
<h2>Lemm Proos</h2>
<p>1. Nationella riktlinjer för omhändertagande och stöd till adopterade och deras föräldrar bör fastställas. En arbetsgrupp bör ges i uppgift att formulera ett förslag. En utgångspunkt för detta arbete bör vara de behov och resursönskemål som adoptiv- och adopteradeföreningarnas representanter uttryckte i enkätsvar och vid möten i Uppsala och som sammanställts som en del av adoptivcentrumverksamheten där. 2. Ett nationellt centrum bör inrättas för information, kunskapsinsamling, rådgivning, ev. vissa utredningar, utbildning och forskning. Alternativt kan några centrum med olika inriktning samverka. Även regionala och lokala centrum bör utvecklas. Samverkan bör ske mellan centrumen, samt kunskaps- och forskarnätverk bör byggas upp.</p>
<p>Jag tycker att vi också ska bilda en nationell arbetsgrupp till vilken vi bl.a. kan knyta den kompetens som finns representerad här i dag. Det handlar om pedagogisk, psykologisk, socialvetenskaplig och medicinsk kompetens och jag kanske har glömt ytterligare någon disciplin. Vi kan nå konsensus om vilka discipliner som är viktiga och bilda denna arbetsgrupp som kan komma fram till nationella riktlinjer för omhändertagande av adopterade och deras föräldrar. Vi kan ta hjälp av det arbete som redan gjorts av adoptionsorganisationerna i att inventera vilka behoven är. Vi träffades i Uppsala och det dokument som där togs fram kan utgöra en startplatta.</p>
<p>Samtidigt är det viktigt att etablera ett nationellt centrum för information, kunskapsinsamling, ev. vissa utredningar, rådgivning, utbildning och forskning. Det handlar inte bara om den medicinska kunskapen utan om alla dessa discipliner. Vi bör även vidga diskussionen till att omfatta regionala och lokala centrum eftersom adopterade finns i hela landet.</p>
<p>Vi kan bygga på tidigare mer specialiserade erfarenheter. I Uppsala har vi haft medel från Socialstyrelsen för att undersöka kroppslig utveckling i huvudsak. Ett nationellt centrum ska ha en betydlig bredare kompetens och arbeta nära varje disciplin så att det inte blir isolerat.</p>
<h2>Christina Lagergren</h2>
<p>Alla önskar sig ett multidisciplinärt centrum som kan syssla med kunskapsuppbyggnad. Jag vill särskilt tala för min språkdel. Jämtlands läns landsting erbjuder i dag alla nya adoptivföräldrar logopedkontakt. Och det har fungerat bra. En konsultation i samband med ankomsten är en bra modell. Då har man ett namn och en kontakt. Ibland behövs den tidigare men ofta blir den aktuell i samband med skolstarten. Man kanske bara har behövt glesa kontakter men när det är dags att börja skolan finns redan kontakten precis som med doktorn. Föräldrarna behöver individuella råd och tips om språkliga förhållningssätt. Man får mer eller mindre välbetänkta råd från alla möjliga håll.</p>
<p>Jag efterlyser också fler språkförskolor. Det behöver finnas fler vuxna runt de här barnen som behöver språklig stimulans. Vidare anser jag att uppskjuten skolstart ska vara det normala. Det är särskilt viktigt med tanke på att adoptivbarnen blir äldre och äldre när de kommer hit. Det kan då vara förödande att komma in i en skola vid sex års ålder och ha bytt både kultur och språk. Dessa barn behöver mer tid på dagis där man har ett mer grundligt och nära språkligt förhållningssätt för att kunna leva sig in i språket. Här behöver också personalen fylla på sina kunskaper kontinuerligt.</p>
<p>Slutligen har jag en dröm om att precis som man har tillgång till skolläkare och skolpsykolog ska man ha tillgång till skollogoped.</p>
<h2>Marianne Cederblad</h2>
<p>Vi gjorde försök i Lund med att erbjuda adoptivföräldrar som just fått sitt barn kontakt med barnpsykiatrin men det var få som var intresserade. Föräldrarna hade en önskan om att känna sig som vanliga föräldrar. Däremot finns ett behov bland blivande adoptivföräldrar att diskutera med andra blivande adoptivföräldrar. Det tror jag man gör bäst på det sätt som görs nu nämligen i adoptionsorganisationerna, så jag tror inte man ska bygga upp några speciella adoptionsmottagningar i kommunal- eller landstingsregi. Det är viktigt att adoptivbarnen inte utsätts för alltför stora skolkrav. Man ska komma ihåg att de har en annan bakgrund, bl.a. genetisk och ibland svåra upplevelser i bagaget. Det har funnits en tendens att förneka detta i adoptionskretsar och det är väl viktigt att forskningen får korrigera dessa åsikter. Ett kunskapscenter är viktigt där de som ska behandla de här familjerna kan hämta den nyaste kunskapen. Vidare är det viktigt att kunskaper om adoptivbarn ingår i grundutbildningen för socialsekreterare och psykologer och att det finns möjlighet till vidareutbildning. Men adoptivbarn ska behandlas utifrån de problem de har. Handlar det om exempelvis ADHD, självmordstankar och identitetsproblem finns kunskaperna redan. Det ska vara naturligt för adoptivbarnen att söka sig till barn- och ungdomspsykiatrin precis som alla andra barn men det är viktigt att vårdarna där får kunskaper utifrån forskning.</p>
<h2>Frank Lindblad</h2>
<p>Jag vill presentera ett kompletterande barnpsykiatriskt perspektiv i fråga om specialmottagningar. För tio år sedan stod jag inför ett liknande vägval när det gällde sexuella övergrepp mot barn. Då gick jag också på linjen att kunskaperna skulle finnas i hela barn- och ungdomspsykiatrin. I dag ångrar jag det beslutet. Barnpsykiatri är ju en speciell verksamhet som ibland beskylls för att inte ha någon egen vetenskap. Jag tycker egentligen att det är barnpsykiatrins styrka, att den kan låna av olika vetenskaper och olika kunskapsområden. Jag brukar kalla det för perspektivintegrering. I ett team som ska möta adoptivbarn behövs följande kunskapsområden: språkutveckling, neuropsykologi, pedagogik, traumapsykologi, psykologi och barnpsykiatri som gäller speciellt för adoptivfamiljerna. Tillsammans kan de fokusera på de speciella problem som möter adoptivföräldrar och adopterade. Det måste finnas någon kraft i ett sådant team som väver samman de olika kunskapsområdena. Det kan vara barnpsykiatern inom barnpsykiatrin. Inte bara därför att jag är barnpsykiatriker utan för att vi är vana vid att smälta samman liknande frågor.</p>
<p>Detta är viktigt eftersom jag blivit djupt berörd när jag fann den överrisk för självmord som finns bland adopterade. Jag är också djupt berörd över de existentiella problem som unga adopterade förmedlat till mig och som inte så lätt låter sig fångas i vetenskap. En annan fråga som jag också känner mig orolig för är den studie som visar den relationsskörhet som kan skönjas av att färre barn till adopterade bor ihop med båda föräldrar.</p>
<p>Jag talar mig alltså varm för en specialisering. Om vi skapar ett nationellt centrum som kan vara knutet till ett sådant team kan det också fungera i en nätverksorganisation med förgreningar över hela landet. Specialistteamen skulle formeras olika beroende på förutsättningarna i det aktuella landstinget och antalet adopterade. I Stockholms län kanske det ska finnas en fast organisation medan den i andra delar av landet kan vara mer löst sammanhållen.</p>
<p>Vidare efterlyser jag öppna förskolor för adopterade och en specialiserad barnavårdscentral med kunnig barnmedicinsk personal. Det är allvarligt när adoptivföräldrar i dag får svävande och glidande svar. Det är ett dilemma när man inte tar in alla de olika perspektiv som kan vara roten till ett barns problem.</p>
<h2>Diskussion</h2>
<h2>Inlägg från deltagarna återges nedan i sammanfattad form.</h2>
<p>Johan Högberg, Adopterades röst: Vi har alla hört uttrycket att det går bra för de flesta av oss. Men man kanske ska vara försiktig när man uttrycker sig så. Det är ett uttryck för en viss optimism för adoption som företeelse men det hjälper inte oss som grupp. Det är viktigt att tidigt upptäcka var sårbarheten finns, inte bara utfallet. Jag efterlyser en distinktion mellan å ena sidan sårbarhet och å andra sidan utfall p.g.a. sårbarhet. I dag vet vi inte om det finns en liten grupp som är extra sårbar eller om denna grundsårbarhet finns hos alla. Men man kan anta att det finns en grundsårbarhet hos alla, som i vissa fall ger ett extremt utfall. Den möjligheten måste vara öppen för att inte skapa en offergrupp bland adopterade och säga att detta kan vi ha som ett pris. Det är inte acceptabelt. Det finns alltså så allvarliga riskfaktorer, t.ex. en tidig separation, att de ger upphov till ett extremutfall.</p>
<p>Gunilla Andersson, Adoptionsrådgivning Stockholm: Jag har arbetat på rådgivningen i 14 år. För att illustrera vad föräldrarna vill ha av oss kan det handla om småbarn som är oselektiva i sina kontakter med vuxna. Föräldrarna säger att de går till alla andra vuxna likväl som föräldrarna. Vad beror det på? Det kanske är ett väldigt socialt barn. Det kan också hänga samma med andra problem som behöver tidig hjälp. Är det något som man kan vänta in eller bör man göra något nu? Det kan gälla problem i skolan, inte bara i skolsalen utan också på skolgården. Just när det gäller skolan har adoptivföräldrar ibland orealistiska förväntningar.</p>
<p>Sedan har vi problemen som visar sig i tonåren. När andra tonåringar slår sönder porslin, krossar adopterade fönster. När andra barn rymmer några timmar, rymmer adopterade några dagar.</p>
<p>Det är inte ovanligt att adoptivföräldrar agerar överbeskyddande. Och sedan säger de plötsligt att barnen ska ta ansvar utan att vara förberedda.</p>
<p>Vuxna adopterade visar ibland svårigheter att hantera relationer. De tror ofta att barn som växer upp med sina biologiska föräldrar lever i en idyll, att allt är solsken.</p>
<p>Ett särskilt problem gäller vuxna män adopterade från Asien. 35åriga män uppfattas som pojkar av ”Svensson”.</p>
<p>Adoptivföräldrar har ett starkt behov av att känna att de är lyckade. Och när barnen inte är lyckliga drabbar det dem hårt. Det behöver de hjälp med.</p>
<p>Överlag förväntar sig de som kommer till oss att vi kan något om adoption.</p>
<p>Lena Nyberg, Barnombudsmannen: Jag instämmer helt i att vi behöver ett kunskapscentrum och mer stöd till föräldrar och barn. Det behövs ett mer riktat föräldrastöd. Jag vill ta upp de juridiska aspekterna: hela adoptionslagstiftningen utgår från vuxnas önskemål om att få adoptivbarn, inte barnens behov av att ha ett bra liv. Jag efterlyser en adoptionslagstiftning som utgår från barnen och ser gärna ytterligare en genomlysning av adoptionslagstiftningen som för in barnperspektivet. Sen tror jag att det behövs en ordentlig genomlysning av adoptionsorganisationernas ställning. En sådan genomlysning bör beakta att det finns en intressekonflikt inom adoptionsorganisationerna. Den offentliga insynen i organisationerna måste bli större, liksom när det gäller hela adoptionsprocessen. Detta är oerhört viktigt. Det finns en risk att man handlar med barn och vi måste kunna garantera att så inte sker. Därför behövs det en mycket stor offentlig insyn i den här verksamheten. En större genomlysning av hela lagstiftningen behövs för att detta ska bli riktigt bra.</p>
<p>Lenakim Arctaedius Svenungsson, Adopterade koreaners förening: Till vardags är jag jurist. Jag skulle vilja ge en replik till Marianne Cederblad: det är fel att säga att det är en liten grupp som mår dåligt. Det är möjligt att detta inte gäller de flesta av oss men det kan finnas latenta problem. Och Marianne Cederblad har bara studerat 200 personer mellan 13 och 16 år. Själv är jag 37 år och medianen i vår förening är 30 år. För många adopterade koreaner uppkommer frågeställningar i  30-årsåldern  som en del kan ha haft i tonåren. Att dra slutsatsen att de flesta mår bra när undersökningen slutar vid 16 års ålder är inte särskilt trovärdigt.</p>
<p>Hela adoptivfamiljen behöver stöd. Vi har sett att det finns särskilda problem i relationen mellan den adopterade och adoptivmodern. Detta stämmer väl med de iakttagelser vi har inom föreningen. Det är samtidigt viktigt att vi inte betraktar adoptivfamiljen som en vanlig familj.</p>
<p>Jag vill poängtera att adoption pågår hela livet. Preventiva åtgärder är viktiga, inte minst för att minska risken för självmord.</p>
<p>Jag tror att det ofta handlar om en ganska liten insats. Gör man insatserna tidigt sparar man mycket möda senare.</p>
<p>Slutligen vill jag säga att Adopterade koreaners förening är för ett nationellt centrum.</p>
<p>Elisabeth Sandberg, Adoptionscentrum: Det känns efter många år som om det nu finns en chans att något kommer att hända – att adoptionsrådgivning blir offentlig och rikstäckande. Vi är en grupp med åtta organisationer som tillsammans har försökt precisera det här och har skrivit ner vad vi menar med nationellt resurscentrum för utredning, utbildning, konsultation och behandling. Vi anser också att man ska titta på ett regionalt – lokalt alternativ. På regional och lokal nivå kan man ha något som liknar familjecentrum. Där skulle man kunna ha öppen förskola och föräldrautbildning, rådgivning och behandling i samma lokaler även om det inte är samma huvudman.</p>
<p>Man ska vara klar över att även om nästan alla här är eniga om behovet av ett nationellt kunskaps- och resurscentrum så kommer det att finnas motargumentet och diskussioner om i vilken utsträckning denna grupp ska särbehandlas. Marianne Cederblad menar att de inte ska särbehandlas. Därför är det viktigt att vi preciserar behovet och tänker igenom vad som behövs. Vilka individer behöver söka sig till speciellt adoptionskunniga tjänster och vilka kan istället söka sig till den vanliga vården? När det gäller åtgärder vill jag hänvisa till en bok som utgavs av NIA redan 1991. Den innehåller intervjuer och många konkreta förslag som är aktuella än idag.</p>
<p>Det kommer att kosta pengar. I dag är det alltför vanligt att föräldrar valsar runt och när de till slut kommer till rätt person får de frågan varför de inte kommit tidigare. Att valsa runt kostar också mycket. Stora kostnader döljs redan i dag.</p>
<p>Margret Henningsson, Forum för adopterade: Det behövs mer forskning kring hur våra barn kommer att få det. Vad händer med min son eller dotter? Det behövs forskning kring hemutredningar. Vilka får och ska få adoptera? Sårbarheten – hur kan omgivningen hjälpa till? Mycket beror på vilken familj barnen kommer till. Det är viktigt att man i forskningen också tittar på situationen för de adopterade från Östeuropa som nu är en stor grupp. Man bör även titta på de ensamstående adoptivföräldrarna.</p>
<p>Vi måste bli bättre på att använda kunskaperna. Jag har jättestora förväntningar på utredningens arbete och vilka effekter det kommer att få. Men att kunskaperna finns betyder inte att de utnyttjas av de människor som finns i samhället och bland yrkesmänniskor och som möter mig som adopterad när jag väl behöver möta kunniga människor.</p>
<p>Kunskaperna omfattar även adoptionsorganisationerna och ursprungsländerna. Adoption är en process som börjar i ursprungsländerna. Det finns en sårbarhet hos adopterade som grupp. Här finns en gråzon och vi kan finnas med i det förebyggande arbetet.</p>
<p>Mats Wingborg, Barnens Vänner: Vi ser ett stort behov av fördjupade kunskaper bland våra medlemmar. Vi är en liten förening som sedan 1992 har förmedlat 1 500 barn, i början från Sri Lanka och sedan 1995 nästan uteslutande från Kina. Barnens Vänner har en speciell profil när det gäller ursprungsland. Från Kina kommer ungefär 65 barn per år, nästan enbart flickor. När det gäller Kina vet man nästan aldrig något om föräldrarna. Vi har en ovanligt stor grupp ensamstående föräldrar, helt enkelt för att Kina är öppet för ensamstående. Under en period kom många barn till ensamstående. Vi måste ha bättre kunskaper för att kunna erbjuda stöd till medlemmarna. Var får man reda på mer om bakgrunden i Kina, är en fråga för Barnens Vänner.</p>
<p>Vi är en liten organisation och vi måste samarbeta med andra. Därför vore det bra med ett nationellt kunskapscentrum. Vi som organisation ska inte stå för behandling. Men resultaten kan stärka våra egna insatser och bidra till att formulera krav till myndigheter och på forskningen.</p>
<p>Lotta Landerholm, Östermalms psykologmottagning: Jag är psykolog och terapeut och själv svenskadopterad. Dessutom har jag forskat kring adoptionserfarenheter under vuxenlivet. Hur ska man betrakta den procent adopterade med problem i förhållande till gruppen som helhet? En del adopterade mår bra, några mår dåligt. Men den stora gruppen brottas med sin adoptionserfarenhet. Och det är en svår brottningsmatch. Hela gruppen kommer under skeden av sitt liv att få svårigheter, exempelvis existentiella problem. I forskningen förklaras nästan alltid detta med den tidiga separationen. Och det är sant! Men som med alla trauman beror utgången på hur traumat förvaltas. Hur lever man i nuet med sin historia?</p>
<p>Jag anser att mer forskningsintresse bör inriktas på adoptivföräldrarna. Vilka förmår att förvalta detta uppdrag? Vad kännetecknar en familj som kan hantera att man är annorlunda, att man är infertil, att man har hand om ett barn som har ett särskilt sätt att relatera både till sig själv, till föräldrarna och omgivningen? Tar de hand om sina barn på ett särskilt sätt på grund av denna annorlunda erfarenhet. En studie av adoptivföräldrar borde göras utifrån barnets behov. Adoptivföräldrar kan ju vara mer eller mindre lämpade.</p>
<p>Förslaget om ett kunskapscentrum är utmärkt. I dag är det mest adoptivföräldrar som har positioner i den här världen. De som forskar är ofta adoptivföräldrar. Jag tycker vi ska verka för att fler adopterade kommer in i forskningssammanhang, i konsultationer och kunskapssammanhang. Vi har en annorlunda utgångspunkt in i problemställningen.</p>
<p>Jag vill ge ett konkret förslag: Det kostar pengar att adoptera. Därför tycker jag att samtidigt som man adopterar ska man deponera en summa pengar som den adopterade sedan kan ha tillgång till för samtal. Vissa händelser i den adopterades liv, t.ex. mödrablivandet, kräver särskild uppmärksamhet.</p>
<p>Annika Nilsson:  Det står helt klart att vi har en överrepresentation bland adopterade. Men vi bör inte bara titta på när det går riktigt illa. Vi måste också titta på andra problem som kan komma under resans gång, vilket stöd och vilken rådgivning behövs då? Vilka krav ska ställas på alla inblandade parter? Förslaget om ett nationellt kunskapscentrum är faktiskt inte sprillans nytt. Det kanske behövs nationella, regionala och lokala insatser med hänvisning till denna överrepresentation. Men vi måste samtidigt ställa några kritiska frågor. Finns det inte också andra grupper i samhället som har en liknande överrepresentation? Detta blir den avvägning som landstingen och kommunerna kommer att göra. Är denna överrepresentation verkligen exceptionell, kommer landstingen och kommunerna till syvende og sisdt att fråga sig.</p>
<p>Frank Lindblad:  Allt tyder på att det finns denna överrisk. Det som är speciellt är den komplicerade bakgrunden. Problemen finns inom så många olika områden och om man inte uppmärksammar detta finns det risk att de missförstås.</p>
<p>Mitt förslag är därför en breddning till att också omfatta andra kompetenser. Jag tror att det måste finns en samling kring att försöka förstå barnet första gången. Det handlar trots allt inte om att tillskapa nya resurser utan att se till att barnet får en snabb och korrekt behandling. Detta specialteam behöver inte nödvändigtvis svara för alla behandlingar. Det blir mer av ett konsultationsteam som har sin förankring i den vanliga barnpsykiatrin. Det blir ingen isolerad verksamhet.</p>
<p>Hanna Wallensten, Adopterade etiopiers och eritreaners förening: Jag vill ta upp frågan om hudfärg och utseendets betydelse. I studierna har man svårt att urskilja dessa aspekter. Vi tror att man måste möta olika typer av fördomar beroende på hur man ser ut. Vi måste diskutera hur vi ska möta rasism. När det gäller längden är det en sak om det kan leda till fysiska svårigheter men ska man medicinera bort avvikelser? Jag fick själv höra av skolsköterskan på högstadiet att jag inte växte enligt längdkurvan. Vilken strategi finns för att adopterade ska trivas med sig själva?</p>
<h2>Ursula Öhman, Nätverket för adoptionsfrågor i Stockholms län:</h2>
<p>Jag arbetar på en öppen förskola och Stockholms stad betalar hyran. Nu är vi på det tolfte stället. Öppna förskolan är i första hand till för föräldrarna. Jag har också haft lek- och språkgrupper och vi har försökt ge en viss föräldrautbildning. Jag träffar ensamstående adoptivföräldrar och tänker: hur ska det gå? Det finns en oerhörd gemenskap mellan föräldrarna.</p>
<p>Ulla Moberg-Hovmark, Adoptionsrådgivning Skaraborg: Jag är socialarbetare och psykoterapeut. Själv hoppas jag att vi får ett nationellt centrum. Men man bör också tänka lokalt där det kan vara långt till specialisterna. Vi på adoptionsrådgivningen har avtal med fyra kommuner. I samband med adoptionen har föräldrarna erbjudits tre kontakter med mig där jag gör hembesök och tittar på anknytningen. Möjligheten till anknytning är basen till att vi låter barn komma till familjer istället för att växa upp på barnhem. Föräldrarnas benägenhet att söka hjälp beror på hur konkret man är i erbjudandet. De som fått detta erbjudande har tagit det och erfarenheten har varit positiv. En kontakt är skapad så att de sedan återkommer av sig själva. Det är viktigt att vi forskar kring hemutredningar med fokus på adoptivföräldrar. Det blir en hjälp för barnen.</p>
<p>Marit Ahrnbom, AFO:  Våra medlemmar är i första hand inhemskt adopterade och adopterade från Europa. Det finns alltså en stor världsdel som forskningen hittills inte omfattat. Vi är 50 000– 90 000 svenskadopterade personer och därtill kan man lägga de 70 000 finska krigsbarnen av vilka 15 000 stannade kvar. Vi har en kunskap i livstidsperspektiv, vår äldsta medlem är 96 år. Adoption pågår hela livet. Vi ställer oss också bakom ett resurscenter. Men man bör inte uteslutande fokusera på internationella adoptioner utan också på svenska adopterade och inomeuropeiskt adopterade. Lemm Proos:  Det är viktigt att snabbt komma igång med preventiva insatser. Detta behöver inte kosta mycket utan är en prioriteringsfråga. Tag Uppsala t.ex., där jag arbetar: varför stödjer inte Uppsala kommun familjestöd och föräldrautbildning för adoptivföräldrar? Hittills har detta i hög utsträckning byggt på idealitet och engagemang hos adoptivföräldrar och adoptionsorganisationerna och har bidragit till att kommunerna inte riktigt har tagit sitt ansvar. Idealitet kan bli rätt slitsamt till slut. Därför bör vi snarast tillsätta den arbetsgrupp jag talade om tidigare och inte invänta kunskaps- och resurscentret.</p>
<p>Anna Thelander, Ensamstående adoptivföräldrars förening: Jag är psykolog. Att titta på statistik och hur det har gått för adoptivbarn och bedöma behov av kunskapscentrum utifrån det känns väldigt främmande för mig. Vi bör komma ihåg att varje adoptivbarn är unikt. Varje adoptivbarn vet att han eller hon är avvisat, not wanted, ett sår som alltid finns. Å andra sidan är barnet mycket efterlängtat. Denna känsla är något som personen bär med sig hela livet. Det finns en skörhet. Vi måste fokusera på varje adoptivbarn för att avgöra hur han eller hon hanterar såret.</p>
<p>Frank Lindblad:  Vi har känt oss starkt påverkade av resultatet i vår forskning och vi planerar flera nya projekt. Vi har också ett nätverk med andra forskare. Jag hoppas att vi ska kunna bedöma de adopterades hela livssituation i de tragiska fall där adopterade tagit sitt liv. När det gäller hudfärg planerar vi ett projekt som gäller unga kvinnor med asiatiskt utseende och huruvida de blir bemötta på ett annat sätt. Jag vill poängtera att vi inte har valt bort något område. Att se på de europeiskt adopterade är också viktigt. I fråga om adoptivföräldrar som forskare finns både fördelar och risker. Men jag tror att vi ska engagera både adoptivföräldrar och adopterade i forskningen.</p>
<p>Christina Lagergren:  Att man särskilt fokuserar på en grupp som är överrepresenterad är inte konstigare än att vi har smärtkliniker för människor med smärta. Detta är inte särbehandling, något som för övrigt är ett vackert ord. Vi ser i dag kvasibehandlingar, inte minst när det gäller språkutveckling. Om man inte får adekvat språkhjälp påverkas inlärningen vilket gör att man inte klarar skolan och resten av livet. Det är viktigt att det finns möjlighet till konsultationer där man kan få en differentialdiagnos för att bedöma vad som ska göras. Jag kan inte nog poängtera betydelsen av ett nationellt kunskapscentrum och den förslagna arbetsgruppen. Anders Hjern:  Varför ska vi ha ett nationellt kunskapscentrum för adopterade? Jo, därför att det handlar om barn som växer upp utanför sina ursprungshem och där samhället har en viktig del i var det nya hemmet blir. Då har samhället ett särskilt ansvar. Detta gäller adopterade men det finns även anledning att vidga gruppen till att omfatta fosterbarn. Vi behöver forskning om barn som både tillfälligt och permanent växer upp utanför sina ursprungshem.</p>
<p>Ingegerd Brofalk, Adoptionsrådgivning Stockholm: Man säger att även andra grupper behöver stöd men hur många grupper har samma problem som adopterade. Många gånger kallas vi till skolor därför att något barn är stökigt och inte lyssnar. I ett fall hade man satt pojken i en liten mattegrupp men han lärde sig ändå inget. Han var elva år och hade inget talbegrepp, något skolan inte förstod. När skolan fick veta vilka begreppssvårigheter han hade fick han sitta ensam med läraren och lära sig matte från början. Därefter hade han inga koncentrationssvårigheter. Det behövs bara en liten insats och hade detta inte skett hade han pajat ur på högstadiet.</p>
<p>Karin Berg, AFO:  Jag är 39 år och ingen kan se av mitt utseende att jag är adopterad, något jag delar med många i vår förening. Jag visste inte till för tio år sedan att jag var adopterad. Nationellt centrum i all ära men om ingen talar om för oss att vi är adopterade är den inte till någon nytta. Vi har ett ökande antal barn som kommer från Polen och Östeuropa. Hemlighetsmakeriet fortsätter. Adoptivföräldrar kan känna sig trampade på när det då ska komma överifrån att det ska lagstiftas om skyldighet att berätta detta. En sådan skyldighet kan betraktas som ett översitteri av myndigheterna. Men vi måste ha klart för oss att vara adoptivföräldrar är annorlunda, varken sämre eller bättre än annat föräldraskap. Men annorlunda. Den bästa tiden då det är läge att berätta för barnen att de är adopterade kommer aldrig. Många söker inte sina biologiska föräldrar förrän adoptivföräldrarna dött. Jag föreslår därför att adopterade vid 18 års ålder får ett brev där det står att de är adopterade.</p>
<p>Elsa Nyberg, föräldrautbildare:  Samhällets ansvar är att förbereda föräldrarna. Det smärtar att det inte är fler kommuner som tar detta ansvar enligt socialtjänstlagen. Jag tror visst att organisationerna gör ett jättebra jobb, det är dit kommunerna hänvisar föräldrarna, men ansvaret måste ligga på kommunerna. Under hela denna diskussion har jag inte hört NIA nämnas. Vi har ju faktiskt en övergripande myndighet som kanske inte är det nationella kunskapscentrum som efterfrågas här men som ändå ska stå för den här insynen och ha koll på hur barn kommer till det här landet. Jag skulle önska att NIA:s insatser var starkare i adoptionssammanhang.</p>
<p>Inger Sundkvist, Folåsa behandlingshem: Vi är landets enda behandlingshem för adoptivbarn. Diskussionen i dag är oerhört positiv. Vi ser enorma behov och tvingas avvisa barn som behöver stöd och hjälp. De som kommer till oss har tvångsvård. Så här kan det inte få fortsätta. Vi behöver såväl forskning som praktisk erfarenhet. Det finns mycket kunskap men den behöver sättas samman. Vi ser det som har stöd i Franks och Anders resultat, alltså tonårsflickornas destruktivitet. De skär sig. De har ett självdestruktivt beteende. De värderar sig själva väldigt lågt. Hur kan vi behandlingsmässigt jobba för att hjälpa de här barnen för att undvika att det inte händer? Tanken på ett nationellt resurscentrum är bra och jag hoppas att det etableras i statlig regi så att vi slipper det vanliga schackrandet om pengar som präglar landstingskommunal och kommunal verksamhet.</p>
<p>Malin Irhammar:  Vi måste nogsamt överväga hur vi ska använda resurserna. Det handlar naturligtvis om både ekonomiska, för till den punkten kommer man förr eller senare när man ska göra prioriteringar, men också hur vi använder de kunskapsmässiga resurser som vi har och som inte bara handlar om det som är specifik adoptionskunskap utan också sådant vi tangerar här idag och som rör mycket bredare kunskap. Därför blir det av stor vikt att nogsamt diskutera det som det finns en enighet om här, att skapa någon form av resurscentrum. Samtidigt finns det en farlig tendens att bli förälskad i sina egna teorier och projekt. Någon måste hålla tummen i ögat på diskussionerna så att det verkligen får den bredd och den relevans så det får den praktiska konsekvens som vi vill ha. All forskning har bara ett syfte, nämligen att skapa bättre villkor. Men vi är inte särskilt bra att samla oss kring vad det egentligen är vi behöver kunskap om och vi är inte heller bra på att förvalta och förstå den kunskap vi har samlat in. Vi sitter här och gör ganska vilda spekulationer, det borde vi inte göra. Det är viktigt att någon skärskådar oss. Även innehållet i ett resurscentrum behöver diskuteras för det finns önskemål om att det ska tillfredsställa alla. Vi kan redan nu se att detta inte är realistiskt.</p>
<p>Nästa steg i diskussionen är väldigt viktig, vilka som kommer att vara delaktiga och hur den kommer att gestalta sig. Det gäller att hålla tummen i ögat på forskarna.</p>
<p>Frank Lindblad:  Det är intressant att också titta på fosterbarn. Även givarinseminerade är intressanta. Det är viktigt att vi har en nära samordning mellan kunskaper och behandling. Varför ska vi prioritera adopterade? Jo, därför att deras situation har en komplexitet. Ett annat skäl är socialetiskt. Vi har politiskt beslutat om adoptionsprocessen och Sverige har blivit ett av världens största adoptionsländer. Därför har vi ett stort ansvar för hur vi förvaltar den processen.</p>
<p>Annika Nilsson:  Det har varit en väldigt intressant eftermiddag som givit oss mycket på fötterna. Vi kommer nu att fortsätta utredningsarbetet. Min utgångspunkt är att bli adoptivfamilj är ett annat sätt att bli familj. Om man jämför med en biologisk familj är adoptivfamiljen varken sämre eller bättre, men den ställer andra krav, har andra utmaningar och en annan glädje och sorg. Vi i samhället accepterar och legitimerar internationella adoptioner. Därför ska vi också se till att vi ger barnen den bästa hjälp och det bästa stöd man kan få. Problemet är att frågan om internationella adoptioner hittills mest varit en sak för de närmast berörda – adoptionsorganisationer och adoptivföräldrar. Nästan alla de som forskat ang. adoptioner, de som arbetat som socialsekreterare och andra yrkesgrupper har en personlig anknytning till adopterade.</p>
<p>Detta präglar även statens insatser. Myndigheten som har hand om internationella adoptioner, NIA, är t.ex. mindre än den kommission som reviderade bibeln.</p>
<p>Min förhoppning är att vi ska åstadkomma en förändring. Internationella adoptioner måste vara en fråga för oss alla och alla nivåer i samhället. Jag måste övertyga Kommunförbundet och jag måste övertyga staten.</p>
<p>Idag har flera väckt frågan om att vidga perspektivet till att inte bara handla om adopterade utan överhuvudtaget barn som inte växer upp i sina egna hem. Överlag måste samhället ta ett större ansvar, och vi måste se till att resurser också finns.</p>
<p>Forskningen visar att vi kan hjälpa flera om det preventiva arbetet blir bättre, vilket jag hoppas att vi kan arbeta vidare med i utredningen.</p>
<p>Utredningen har fått förlängd tid till maj 2003 och vi kommer med ett betänkande i början av juni. Det är möjligt att hearingen läggs som bilaga till betänkandet.</p>
<p>Jag hoppas få in synpunkter och idéer och ni får gärna höra av er. Vi vill ha så många synpunkter som möjligt. Tack för idag.</p>
<h2>Deltagarförteckning</h2>
<p>Följande personer deltog i den forskningshearing som Utredningen om internationella adoptioner anordnade onsdagen den 9 oktober 2002 i Skandiasalen, Riksdagshuset, Stockholm</p>
<h2>Moderator</h2>
<p>Anders Hjern, docent, barnläkare, Karolinska Institutet, Solna, expert i utredningen</p>
<h2>Forskare</h2>
<p>Malin Irhammar, fil. dr i psykologi, Högskolan i Kristianstad Lemm Proos, med. dr, barnläkare, Akademiska sjukhuset, Uppsala Christina Lagergren, leg. logoped, Södersjukhuset, Stockholm Marianne Cederblad, prof. em. i barn- och ungdomspsykiatri, Lunds universitet</p>
<p>Frank Lindblad, docent, barn- och ungdomspsykiater, Institutet för psykosocial miljömedicin, Karolinska Institutet, Solna</p>
<h2>Utredningen</h2>
<p>Annika Nilsson, riksdagsledamot och särskild utredare</p>
<p>Gunilla Cederström, sakkunnig, Länsstyrelsen i Stockholms län Gunilla Bodin, sakkunnig, NIA</p>
<p>Jan-Åke Eriksson, expert, Folåsa behandlingshem Anna Flyme Ahlstrand, sekreterare</p>
<p>Birgitta Hagström, sekreterare</p>
<h2>Adoptionsorganisationerna</h2>
<p>Adoptionscentrum, AC, Elisabeth Sandberg, Gunilla Syrén, Jan Göransson</p>
<p>Barnen framför allt – adoptioner, BFA, Birgitta Sujeebun Olofsson, Margareta Wilholm</p>
<p>Barnens vänner, BV, Katarina Enegren, Michael Öhlund, Mats Wingborg</p>
<p>Familjeföreningen för Internationell Adoption, FFIA, Kaisa Hammar, Maud Zackrisson</p>
<p>Adoptionsföreningen La Casa Pia Furumo</p>
<h2>Intresseorganisationerna</h2>
<p>Adopterade etiopiers och eritreaners förening, Hanna Wallensten AFO, Karin Berg, Marit Ahrnbom</p>
<p>Adopterade koreaners förening, AKF, Lenakim Arctaedius Svenungsson, Anna von Melen</p>
<p>Adopterades röst, Johan Högberg, Anna Kindlundh Adoptivfamiljers förening, AFF, Maria Jansson, Elisabeth Wallin Barnen från mittens rike, Solveig Berglund, Marie Sohlén Ensamstående adoptivföräldrars förening, EAF, Anna Thelander, Anna Hammarén</p>
<p>Forum för adopterade, Peter Högman, Margret Henningsson Föreningen för ryska adoptivbarn, Maria Olofsson</p>
<p>Koreanska sällskapet i Sverige, Jan-Christer Wallenborg, Hillevi Hult</p>
<p>Sanuk-föreningen för adopterade från Thailand och deras familjer, Gunnel Kindstedt, Sofia Sjölander</p>
<h2>Övriga</h2>
<p>Adoptionsrådgivningen, Göteborg, Agneta Nyström, Eva Ahlin, Birgitta Gezavati</p>
<p>Adoptionsrådgivningen, Skaraborg, Anci Sandell, Ulla MobergHovmark</p>
<p>Adoptionsrådgivningen, Stockholm, Ingegerd Brofalk, Gunilla Andersson</p>
<p>Adoptionsrådgivningen, Uppsala, Birgit Ahlén Barnombudsmannen, Lena Nyberg, Jens Ölander Familjerättssocionomers riksförening, FSR, Margareta Bäckström Folåsa behandlingshem, Inger Sundkvist</p>
<p>Föräldrautbildare, frilans, Elsa Nyberg Landstingsförbundet, Tomas Rostock</p>
<p>Nätverket för adoptionsfrågor i Stockholms län, Inga Phalén, Ursula Öhman</p>
<p>Svenska kommunförbundet, Anita Sundin, Lena Sandström Statens nämnd för internationella adoptionsfrågor, NIA, Marie Alm, Lovisa Sammarco</p>
<p>Socialdepartementet, Sören Kindlund</p>
<p>Uppsala universitet, Anna Elmund, Michell Ariga Östermalms psykologmottagning, Lotta Landerholm</p>
<h2>Frank Lindblads tabeller</h2>
<p>(Odds Ratios, 95% konfidensintervall)</p>
<p>(Odds Ratios, 95% konfidensintervall)</p>
<p>(Odds Ratios, 95% konfidensintervall)</p>
