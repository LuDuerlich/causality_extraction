<h1>Sammanfattning</h1>
<h2></h2>
<p>Regeringen har uppdragit åt mig att dels utreda formerna för det svenska totalförsvarsstödet till Central- och Östeuropa, dels efter önskemål fungera som rådgivare på regeringsnivån i aktuella länder. De baltiska staterna och Polen har prioriterats, med tyngdpunkt inledningsvis i Lettland.</p>
<p>I denna sammanfattning redovisar jag, efter några principiella utgångspunkter, mina väsentligaste förslag. Därefter följer de viktigaste övervägandena bakom förslagen. Slutligen återges några huvudiakttagelser från den relativt omfattande genomgången av de svenska totalförsvarsmyndigheternas verksamheter gentemot Central- och Östeuropa. (Redovisningen här i sammanfattningen kommer därmed i omvänd ordning i förhållande till huvudtexten.)</p>
<h2>1. Utgångspunkter</h2>
<p>Utifrån omfattande kontakter med departement, myndigheter och organisationer engagerade i totalförsvarsstödet till Central- och Östeuropa har jag kommit till slutsatsen att insatserna lednings- och samordningsmässigt fortfarande söker sina former. De grundas fortfarande i huvudsak på beslut från fall till fall och är ganska sällan resultatet av långsiktiga överväganden och övergripande perspektiv. Planeringen är i realiteten frikopplad från vår försvarsplanering och -budgetering i övrigt. Denna ad-hoc-ordning var av flera skäl i det närmaste ofrånkomlig under de första åren efter avvecklingen av Sovjetunionen. Nu åtta år senare, när försvarsberedningen betonar internationella insatser som en huvuduppgift för totalförsvaret, framhåller totalförsvarsstödet till de baltiska staterna som ett svenskt egenintresse och ställer ökade krav på långsiktighet och uthållighet i insatserna, är behovet att modernisera beslutsprocessen enligt min uppfattning entydigt.</p>
<p>De konkreta förslagen i det följande skall ses i detta perspektiv.</p>
<h2>2. Förslag</h2>
<p>Rådgivningen på hög nivå gentemot de baltiska staterna och Polen</p>
<p>Den rådgivning till främst regeringsnivån i de aktuella staterna som utredningen bedrivit bör fortsätta. Huvudmotivet är att den efterfrågas av samarbetsländerna, inte minst med syfte att få stöd till en effektivare samlad försvarsplanering. Som en sekundäreffekt stärks de svenska möjligheterna till klok prioritering av det svenska totalförsvarsstödet i allmänhet.</p>
<p>Rådgivningen är att se som en konsultverksamhet gentemot det aktuella samarbetslandet, utifrån dettas lojalitets- och sekretesskrav. Den kan därför i substansmening inte rimligtvis göras till en del av den svenska regeringshanteringen. Rådgivningsfunktionen bör ha en tydligt självständig ställning.</p>
<p>Jag anser att det bör ställas höga kvalitetskrav på den personal som ingår i rådgivningsfunktionen, med en översiktlig samlad kompetens om aktuella samarbetsländers försvar och om det svenska totalförsvaret och dess ramvillkor. Jag lämnar i huvudtexten synpunkter på dimensioneringen av rådgivningsfunktionen.</p>
<p>Planerings-och beslutsprocessen för totalförsvarsstödet</p>
<p>Regeringens ambitionsnivå för överblick av totalförsvarsstödet bör höjas. Det svenska totalförsvarsstödet bör utgå från ett samlat perspektiv på de aktuella samarbetsländernas säkerhetssituation, totalförsvarsplanering och totalförsvarsproblem och från en bred kunskap om det svenska totalförsvaret.</p>
<p>Den konkreta planeringen av svenskt stöd bör göras mer systematisk och långsiktig. De svenska insatserna bör i väsentligt ökad utsträckning baseras på långsiktiga planer. Planeringen av totalförsvarsstödet bör så långt som möjligt göras till en del av den normala årliga planeringsprocessen, innefattande bl.a. budgetunderlag från aktuell myndighet, budgetdialog med regeringskansliet, budgetproposition och regleringsbrev. Erfarenheten talar för att det bör finnas ett visst planeringsutrymme på svensk sida också för insatser med kort varsel.</p>
<p>En naturlig följd av ovanstående är att Försvarsdepartementet, som primärt ansvarigt inom regeringskansliet för beredningen av totalförsvarspropositioner och för planeringsprocessen gentemot totalförsvarets myndigheter, också får det huvudsakliga ansvaret för totalförsvarsstödet till Central- och Östeuropa. Utrikesdepartementet bör även fortsättningsvis ha en viktig roll i beslutsprocessen.</p>
<p>De svenska totalförsvarsmyndigheterna bör åläggas en generell samrådsskyldighet gentemot andra svenska myndigheter som kan vara berörda av ett visst totalförsvarsstöd till Central- och Östeuropa. Också en fördjupad nordisk samverkan är angelägen.</p>
<p>Ett kontaktforum mellan regeringskansliet och myndigheterna</p>
<p>Ett kontaktforum för regelbundna diskussioner om huvudlinjerna i det svenska totalförsvarsstödet till stater i Central- och Östeuropa bör upprättas. Jag redovisar förslag till arbetsuppgifter för ett sådant kontaktforum.</p>
<p>I kontaktforumet bör permanent ingå representanter för försvars- och utrikesdepartementen, cheferna för de i fråga om stödet till Central- och Östeuropa viktigaste totalförsvarsmyndigheterna, samt för Sida. Statssekreteraren i Försvarsdepartementet bör vara ordförande.</p>
<p>Rådgivningsfunktionen bör bilda sekretariat i kontaktforumet.</p>
<h2>3. Överväganden</h2>
<p>Bakom de ovan sammanfattade, konkreta förslagen ligger följande iakttagelser, överväganden och principiella slutsatser.</p>
<p>Försvarsberedningen framhåller i sin rapport  Förändrad omvärld - omdanat försvar (Ds 1999:02) bl.a.: "Stärkandet av samarbetet och säkerheten i Östersjöregionen bör fortsatt utgöra ett centralt element i vår säkerhetspolitik. Våra insatser bör vara långsiktiga och präglas av uthållighet." Försvarsberedningen föreslår att stödet till de baltiska ländernas uppbyggnad av totalförsvar och andra säkerhetsfunktioner utvecklas och fördjupas, liksom vårt samarbete med Polen och Tyskland.</p>
<p>Jag delar dessa bedömningar och stöder förslagen. Uppbyggnaden  av ett från respektive stats utgångspunkter rimligt totalförsvar  är ett viktigt inslag i de aktuella staternas samlade säkerhetspolitik. För de baltiska staternas del har denna uppbyggnad med start efter frigörelsen 1991 mött avsevärda svårigheter. Arvet efter f.d. Sovjetunionen medförde inledningsvis stora kostnader såväl i materiell mening som i fråga om delvis kvardröjande negativa attityder till försvaren hos befolkningarna och i form av auktoritärt synsätt hos äldre officerare. Även för den fortsatta försvarsutvecklingen finns begränsningar i snart sagt alla avseenden: ledningsmässigt, organisatoriskt, utbildningsmässigt, materiellt, samt givetvis vad gäller samlad planering och samlat ekonomiskt utrymme. Ett utvecklande och stärkande av totalförsvaren i de baltiska staterna ligger inte bara i dessas egna, utan också i hög grad i omvärldens intresse.</p>
<p>Det råder en bred samsyn i de västliga demokratierna om vikten av att (total)försvaret står under demokratisk ledning . Detta synsätt bör prägla det svenska stödet. Principen torde vara allmänt accepterad på baltisk och polsk sida; åtskilligt återstår emellertid vad gäller praktiskt genomförande. Det svenska stödet i sammanhanget bör riktas bl.a. till parlamentens försvarsutskott (motsv.), till försvarsministerierna och till officerare i olika stadier av karriär.</p>
<p>De baltiska staterna har under de senaste åren börjat fokusera och prioritera utvecklingen av de nationella existensförsvaren , med viktiga nordiska förebilder. Territoriella försvarskoncept med markstridskrafter i fokus lämpar sig väl för de baltiska staterna. Finländska och nordsvenska koncept ligger nära till hands. Det är angeläget att den nordiska kretsen kan ge exempel på enkla lösningar med små eller måttliga resurskrav, där de mest grundläggande försvarsbehoven fokuseras, särskilt mot bakgrund av de aktuella samarbetsländernas begränsade försvarsbudgetar. Jag anser f.ö. att vi bör stödja en utveckling där förmågan till internationella insatser  i ökande utsträckning utgår från de nationella existensförsvaren.</p>
<p>Jag är övertygad om att organiserandet av totalförsvar  ung. efter nordiska förebilder leder till väsentliga effektivitetsvinster. I synnerhet Lettland och Litauen, men också Estland och Polen, har markerat ett tydligt intresse för att utveckla sådana totalförsvar av nordisk typ.</p>
<p>De aktuella staterna har i ökande grad blivit medvetna om att en mer systematisk, långsiktig planering  är nödvändig. Denna utveckling bör välkomnas och stödjas i det fortsatta samarbetet.</p>
<p>Det finns anledning för Sverige att samordna utvecklingsstödet till olika beslutsnivåer . En aldrig så kraftfull stödinsats gentemot en av nivåerna kan visa sig föga effektiv om det inte finns en beredskap och kompetens på de övriga aktörsnivåerna att föra en fråga vidare.</p>
<p>Svensk myndighetsorganisation är ingen självklar exportvara. Hänsyn bör tas till att mottagarländerna har sina egna nationella konstitutionella/förvaltningsmässiga principer och i huvudsak saknar den svenska myndighetsstrukturen.</p>
<p>Jag har värderat om  de svenska totalförsvarsmyndigheternas verksamhet gentemot stater i Central- och Östeuropa präglats av en god  ledning från regeringens sida och en tillfredsställande samordning och samverkan. Enligt min mening har den projektvisa granskningen av myndigheternas insatsförslag haft rimlig ambition. Däremot har regeringskansliet sällan haft tillgång till någon helhetsbild av totalförsvarsutvecklingen i samarbetslandet och heller inte systematiskt följt upp samordningen mellan förslagsmyndigheten och andra myndigheter inom Sverige. Jag anser att mer av helhetssyn och långsiktighet nu är motiverad. Det borde vara möjligt för regeringen att övergå från  fall-till-fall  ställningstaganden till olika stödprojekt till en mer systematisk, långsiktig och programvis styrning av myndigheternas insatser, med utgångspunkt i den modell för  mål-resultatstyrning  som numera kännetecknar regeringens ledning i allmänhet av de svenska myndigheterna. Övriga nordiska länder tillämpar f.ö. alla i större utsträckning än Sverige en sådan planeringsmetodik, eller avser göra det i framtiden.</p>
<p>För framtiden är det i hög grad önskvärt att de myndighetsvisa insatserna  grundas på ett helhetsperspektiv  över den aktuella delen av samarbetslandets totalförsvar. Det är rimligen Försvarsdepartementets ansvar att tillhandahålla ett eller flera fora för fortlöpande, ömsesidigt informationsutbyte om aktuella biståndsinsatser. Samtidigt är det givetsvis också myndigheternas egna uppgift att överväga och ta initiativ i sammanhanget.</p>
<p>Myndighetskontakterna med våra ambassader  är värdefulla och viktiga av flera skäl. Dels hålls ambassaderna allmänt informerade om den verksamhet som bedrivs. Vidare ges de möjlighet att lämna värdefull information och stöd inför myndigheternas agerande i mottagarlandet. Slutligen kan de främja lämplig samordning mellan olika svenska aktörer. Jag kan i sammanhanget konstatera att myndigheternas kontakter med de svenska ambassaderna i hög grad varierar.</p>
<h2>4. Bakgrund: svenska myndigheters erfarenheter av totalförsvarsstöd</h2>
<p>De svenska myndigheternas uppfattningar om totalförsvarsstödet till Central- och Östeuropa sammanfaller i de flesta avseenden.</p>
<p>Flertalet svenska myndigheter anser att samarbetet med de baltiska länderna uppvisar såväl värdefulla resultat som förseningar och problem. Flera myndigheter har pekat på att de baltiska ländernas åtaganden som en följd av personella eller administrativa problem har haft skiftande kvalitet och uppfyllelse av överenskomna tidsplaner. Bilden är dock inte helt enhetlig. Exempelvis har Räddningsverket i sitt samarbete med de baltiska länderna upplevt kontinuitet, stabilitet och långsiktighet. En del myndigheter pekar på att "mognadsgraden" hos länderna varierar, med skiftande förmåga att artikulera stödönskemålen som följd.</p>
<p>Ett flertal myndigheter anser att det finns brister i samverkan mellan svenska myndigheter. Man anser att Försvarsdepartementet borde ta ett större koordineringsansvar än vad som görs idag. Många myndigheter menar att också de själva bör ta ett ökat ansvar att samordna sina insatser med andra myndigheter.</p>
<p>Vidare anser man att långsiktigheten i utvecklingsstödet behöver förbättras. På nationell nivå saknas en strategisk helhetssyn och ett tillräckligt långsiktigt perspektiv. Periodiska översyner av utvecklingsstödet genom Försvarsdepartementets försorg skulle kunna utmynna i landvisa rullande översiktsplaner. Genom att ett övergripande perspektiv tillförs på svensk sida kan även en bättre prioriterings- och samordningsprocess på mottagarsidan stimuleras.</p>
<p>Flertalet svenska myndigheter anser att administrationen av utvecklingsstödet kunde förenklas. Idag upplevs varje stödåtgärd, även av mindre omfattning, kräva ett stort administrativt arbete. Tiden från det att ett önskemål framförts från ett baltiskt land till dess den svenska regeringen fattat ett beslut i ärendet upplevs som onödigt lång.</p>
<p>Samtliga myndigheter utredningen varit i kontakt med anser att finansieringsformerna samt uppföljningen och utvärderingen av utvecklingsstödet bör vidareutvecklas. Utvecklingsstödet bör</p>
<p>målresultatstyras i större utsträckning vilket borde medföra en högre effektivitet och bättre uppföljningsmöjligheter. Myndigheterna föreslår att regeringen etablerar en övergripande två-tre-årig programstyrning som utgångspunkt för myndigheternas detaljplanering av utvecklingsstödet och tilldelar medel i form av ramanslag, ingående i regeringens regleringsbrev. Genom denna kombination av övergripande styrning och decentraliserat genomförande skulle myndigheterna få bättre förutsättningar för långsiktighet och effektivitet i utvecklingssamarbetet.</p>
