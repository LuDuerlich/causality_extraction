<h1>Till statsrådet och chefen för Miljödepartementet</h1>
<h2></h2>
<p>Genom beslut den 9 maj 1996 bemyndigade regeringen chefen för Miljödepartementet, statsrådet Lindh, att tillkalla en kommitté för att göra en översyn av kemikaliepolitiken.</p>
<p>I arbetet med med betänkandet har som ledamöter deltagit f.d kommunalrådet Kerstin Svenson (s), kommitténs ordförande, riksdagsledamoten Lennart Daléus (c), filosofie doktor Urban Wästljung (fp), utvecklingschef Roger Rådström (s) samt politiskt sakkunnige i Utrikesdepartementet Lena Ag (s).</p>
<p>Som sakkunnig har medverkat professor Arne Jernelöv.</p>
<p>De experter som har medverkat i kommitténs arbete redovisas i särskild förteckning i anslutning till detta förord.</p>
<p>Huvudsekreterare har varit departementssekreteraren Annika Helker Lundström. Övriga sekreterare har varit ekolog Helena Bergström, pol.mag. Johan Sandberg, utredningssekreteraren Bo Svärd, departementssekreteraren Per Törnqvist, docent Bo Wahlström samt assistent Gunilla Malmqvist.</p>
<p>Kommittén har antagit namnet Kemikommittén (M 1996:02).</p>
<p>Till betänkandet fogas en reservation av Urban Wästljung samt särskilda yttranden av Arne Jernelöv och Urban Wästljung.</p>
<p>Vi överlämnar härmed vårt betänkande En hållbar kemikaliepolitik (SOU 1997:84). Till betänkandet hör två separata bilagedelar samt en separat engelsk sammanfattning. Kommittéarbetet är härmed slutfört.</p>
<p>Stockholm den 12 juni 1997</p>
<h2>Förteckning över medverkande i Kemikommittén</h2>
<h2>Särskild expertgrupp för EU-frågor</h2>
<p>Urban Wästljung, ordförande</p>
<p>Bengt Bucht, expert</p>
<p>Håkan Björndahl, expert</p>
<p>Kirsten Mortensen, expert</p>
<p>Gunnar Grankvist, expert</p>
<p>Annika Otterstedt, expert</p>
<p>Anita Ringström, expert</p>
<p>Johan Sandberg, sekreterare</p>
<p>Per Törnqvist, sekreterare</p>
<h2>Särskild expertgrupp för hormonstörande ämnen</h2>
<p>Roger Rådström, ordförande Åke Bergman, expert</p>
<p>Ingvar Brandt, expert Annika Hanberg, expert Ellika Hermansson, expert Ulrik Kvist, expert Per-Erik Olsson, expert Bo Wahlström, sekreterare Bo Svärd, sekreterare</p>
<h2>Särskild expertgrupp för riskpanoramat</h2>
<p>Lennart Daléus, ordförande</p>
<p>Arne Jernelöv, sakkunnig</p>
<p>Marie Vahter, expert</p>
<p>Helena Bergström, sekreterare</p>
<p>Bo Svärd, sekreterare</p>
<h2>Förord av Arne Jernelöv</h2>
<p>Utsläppen av kvicksilver, bly och kadmium har minskat radikalt sedan 1970-talet. Innerstadsluften förbättras och lavarna återvänder till kyrkogårdarnas stenar och trädstammar. Förbud mot DDT och PCB för ett kvartssekel sedan gör att sillgrisslans och östersjösälars reproduktionsförmåga nu återställs. Kemisk exponering i arbetsmiljö är numera en ringa orsak till ohälsa.</p>
<p>Detta är komponenter i en del av bilden av kemikaliehanteringen och dess effekter i Sverige. Beståndsdelar i en annan del är: Antalet kemiska substanser på marknaden ökar starkt. Produkters innehåll av kemikalier likaså. Produkters innehåll av kemikalier ökar allteftersom vi begär fler och mer sofistikerade funktioner av samma produkt. Ett hårschampo ska inte bara tvätta håret rent, det ska också göra det glänsande, få det att "falla" rätt, hindra att topparna splittras, motverka mjäll och lukta gott. Summaeffekten är att vi människor liksom övriga organismer i ekosystemen exponeras för ett mycket stort antal ämnen från oräkneliga källor - de allra flesta i låga koncentrationer. Samtidigt ser vi dramatiska biologiska effekter hos oss själva och i vår omgivning som vi inte vet orsakerna till, men som vi misstänker är kemikalierelaterade. Lågstadieelever i våra skolor har stora och växande allergiproblem. Laxarna i Östersjön kan knappt reproducera sig då ynglen förtvinar när gulesäcken resorberas. Älgarna - främst i Älvsborgs län - blir apatiska, magrar och dör. Barrträd i Halland "gråter" när nettofotosyntesen blir kåda som rinner tjock efter grenar och stammar.</p>
<p>Har då situationen på kemikalieområdet förbättrats eller försämrats? Är hotbilden annorlunda än den var för femton år sedan? Är det arbetssätt som vi använder oss av på kemikalieområdet ändamålsenligt? Dessa är frågor som Kemikommittén fått att fundera på.</p>
<p>Arbetet med utredningen har som huvudspår använt expertgrupper, konsultrapporter, hearings m.m. Arbetsgången härvid redovisas i kapitel 1. Ambitionen har varit att arbeta med största möjliga öppenhet. I ett försök att skära igenom den stora och spretiga mängden information om individuella ämnen och ämnesgrupper har kommittén i sina diskussioner fört ett resonemang om några av de övergripande principfrågorna på sätt som redovisas nedan.</p>
<p>Bilden av kemikaliernas hot mot miljö och hälsa förändras från en situation där enskilda eller fåtaliga ämnen från urskiljbara källor i hög koncentration ger upphov till specifika effekter till en situation där hotbilden för hälsa och miljö av kemikalier förändras, såsom exemplen utmålar, till ett brett spektrum av substanser som var och en i låg koncentration sammantaget ger upphov till ospecifika effekter och effekter som inte lätt låter sig kopplas till någon specifik exponering.</p>
<p>Till förändringen i hotbilden hör också att exponering i arbetsmiljön eller efter utsläpp till omgivningen relativt sett minskar i betydelse medan varor som exponeringsväg ökar. Varors och produkters kemiska sammansättning blir samtidigt allt mer komplex genom att multipla funktioner och avancerade materialegenskaper är goda försäljningsargument.</p>
<p>Arbetet som Kemikalieinspektionen och övriga myndigheter på området bedrivit har väsentligen inriktats på att riskbedöma och reglera ämnen eller relativt snäva kemiska ämnesgrupper på basis av specifik vetenskaplig dokumentation. Omfattande internationellt samarbete har etablerats med arbetsdelning utifrån en gemensam syn på vad som är ett erforderligt beslutsunderlag.</p>
<p>Den mest grundläggande frågan som Kemikommittén har haft att ta ställning till är om arbetet hittills från såväl myndigheter som tillverkare och distributörer lett till att riskerna för skada på miljö och hälsa idag är mindre än de var för ett decennium sedan eller om det stora antalet kemikalier, som tillkommit och snabbt marknadsförts världen över och därigenom spritts via varor och produkter förutom skorstenar och avloppsrör, gör att den samlade risken idag är större.</p>
<p>Gör man bedömningen att riskerna minskar är uppdraget i fortsättningen begränsat till att föreslå ytterligare förbättringar i ett redan bra system.</p>
<p>Gör man å andra sidan bedömningen att riskerna ökar, så är en följdslutsats att resurserna kraftigt måste ökas eller att ett annorlunda arbetssätt erfordras.</p>
<p>Exemplen i ingressen illustrerar att frågan om huruvida riskerna för miljö och hälsa av samhällets kemikaliehantering ökat eller minskat inte är lättbesvarad. En bild som dock klart framtonar är att osäkerheten ökat. Med ett annat språkbruk kan denna osäkerhet om nuvarande exponeringsmönsters effekter och observerade effekters orsaker sägas vara en kunskapsrisk.</p>
<p>Bilden är således att med nuvarande arbetssätt, där ämnen utvärderas och regleras enskilt eller i små grupper av kemiskt mycket närbesläktade substanser, går arbetet för sakta. Den takt i vilken vi betar av "gamla" ämnen är långsammare än den i vilken "nya" substanser kommer ut på marknaden och i miljön. Med mindre än att en synnerligen kraftig rersursökning kan åstadkommas, måste ett nytt angreppssätt tillgripas.</p>
<p>Två principiella möjligheter synes stå till buds. Den första utgår från den typ av regelverk som idag gäller för läkemedel och till dels för bekämpningsmedel. Grunden är att all försäljning som inte har fått tillstånd av behörig myndighet är förbjuden och att tillstånden avser specifika användningsområden (indikationer). Tillverkaren måste således för att få ämnet registrerat genomföra de tester som myndigheten anser sig behöva för att bedöma dess effektivitet och biverkningar. Man kan säga att systemet är designat för att förverkliga försiktighetsprincipen (sådan den intuitivt förstås, ej i Riodeklarationens ordalydelse).</p>
<p>De nackdelar som är förknippade med ett sådant system kan åskådliggöras med exempel från läkemedelsområdet. Att ta fram ett nytt originalläkemedel kostar tumregelmässigt tio milliarder kronor och tar tio år. Det säger sig självt att läkemedelsföretagen inte riskerar FoU-medel av denna storleksordning utan att marknaden för preparatet bedöms stor nog för att i slutändan ge vinst. Således forskar alla de stora företagen på folksjukdomar i den rika världen. Ovanliga åkommor eller vanliga åkommor bland de med liten köpkraft blir ointressanta.</p>
<p>Generellt kan detta uttryckas som att ett system som höjer tröskeln för introduktion medför att förnyelsetakten minskas och att förnyelsen koncentreras till områden med stora kommersiella volymer. Självfallet finns en kostnad i form av välfärdsförlust för de konsumenter som inte får en medicin eller annan produkt de behövt eller önskat. Lika uppenbart är att producenter inom ett geografiskt område med system för avsiktligt kärvt portgångsföre har en nackdel i konkurrens med producenter inom områden där produktförnyelse går lättare.</p>
<p>En ytterligare effekt som kan behöva vägas in är att ett system med kraftigt utökad test av ämnen före marknadsintroduktion leder till ett vida större behov av djurtester eftersom alternativa testsystem inte har en mognads- och precisionsgrad som tillåter att miljö- och hälsoeffekter trovärdigt bedöms med dem som enda eller huvudsakligt testunderlag.</p>
<p>Det andra huvudalternativet innebär att ämnens tillåtlighet prövas utifrån generella kriterier. Dessa kan då vara egenskapsbaserade såsom i Esbjergdeklarationen (se kapitel 1) eller omfatta stora kemiska grupper som klororganiska föreningar. Egenskapsbaserade system med kriterier såsom "persistent", "bioackumulerande", "syntetisk", "toxisk" innebär alltid en principiell diskussion om en substans utesluts då den har alla egenskaperna (om dessa förenas med ett "och") eller om det räcker med en eller några av dem (om de förenas med ett "eller"). Uppenbarligen innebär ett "och" att ganska få substanser omfattas av restriktionen medan ett "eller" resulterar i en mycket stor grupp.</p>
<p>Metoden med mycket stora kemiska ämnesgrupper har fördelen att den är lättkommunicerad. Miljöargumentet "klorfri" är av denna typ och ansluter till exemplet ovan med "klororganiska ämnen" som gruppbeteckning. Från en vetenskaplig utgångpunkt kan man allmänt säga att om en kloratom binds till kol i en organisk molekyl ökar fettlösligheten något medan den biologiska nedbrytbarheten minskar något. Högre fettlöslighet medför ökad benägenhet att anrikas i levande organismer. Principiellt kan således hävdas att den klorerade organiska molekylen är något mer "miljöfarlig" än den oklorerade analogen. Praktiskt kan det dock vara så att för att undvika bildning av klororganiska ämnen måste mer energi eller råvaror användas eller högre koncentrationer av andra miljöskadliga ämnen tillåtas. Persistens och fettlöslighet av klororganiska ämnen i hög grad är en funktion av antalet kloratomer i molekylen och polyklorerade ämnen är mycket värre än monoklorerade. I en sådan situation finns det en punkt där ytterligare krav på klorreduktion leder till större miljöpåverkan annorstädes. "Klorfri" blir inte längre detsamma som "miljövänlig".</p>
<p>De generella kriteriernas dilemma är just att det finmaskiga nät som är effektivt genom att reducera risker för miljö och hälsa också kommer att sortera bort ämnen som egentligen inte hade behövt förbjudas (vilket rimligtvis framkommit om de prövats individuellt). I ett sådant fall går samhället uppenbarligen i onödan miste om den välfärdsvinst som substansens positiva egenskaper kunnat ge. När det gäller utformning av lagstiftning och regelverk är en given fråga huruvida ett visst synsätt är kompatibelt med andra länders. Genom vårt EU-medlemskap är ett europakompatibelt system ett måste. På kemikalieområdet finns dock erfarenheter av hur ett generellt angreppssätt inom havsdumpningskonventionerna kom i konflikt med USA:s ämnesspecifika regelsystem och fick vika.</p>
<p>En inte oviktig fråga i sammanhanget blir då om generella kriterier kan utformas på sådant sätt att de tål konfrontationen mot det amerikanska rättssystemet eller om sådan tålighet inte är ett måste.</p>
<p>Beträffande huvudalternativen ett och två skall slutligen sägas att de i princip mycket väl låter sig kombineras. Ett generellt angreppssätt kan användas så att ämnen, som saknar egenskaper, vilka enskilt eller i kombination bedöms konstituera miljöfarlighet, accepteras, medan de som fastnar i detta kriterienät behandlas enligt läkemedelsprincipen - d.v.s. kan godkännas sedan ansvarig myndighet fått tillfredsställande dokumentation om det enskilda ämnets specifika egenskaper.</p>
<p>En ständigt återkommande fråga i samband med kemikaliepolitik rör språkbruket. Ur vetenskaplig synpunkt är uttryck som "kvicksilverfri" eller "varor som innehåller bly skall inte användas" orimliga, då ingendera i strikt mening existerar. Det allmänna och politiska språkbruket är annorlunda. Skall en utredning "tala med bönder på bönders vis" eller "med lärde män på latin"? Svaret kan tyckas uppenbart och Kemikommittén har använt ett allmänt språkbruk och uttryckssätt i slutsatser och rekommendationer men försökt klargöra innebörden i textavsnitt.</p>
<p>Arne Jernelöv</p>
<p>Professor</p>
