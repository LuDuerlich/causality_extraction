<h1>Sammanfattning</h1>
<h2>Vårt grundläggande förslag: Forum för Levande historia inrättas</h2>
<p>I detta betänkande föreslår vi att ett nytt kunskapscentrum, Forum för Levande historia, inrättas.</p>
<p>Det övergripande målet för detta forum skall enligt vårt förslag vara att stärka viljan hos var och en att aktivt verka för alla människors lika värde. Forumet skall behandla frågor som rör demokrati, tolerans och mänskliga rättigheter med utgångspunkt i Förintelsen.</p>
<h2>Bakgrundsbeskrivningar</h2>
<p>Förslaget till Forum för Levande historia skall ses mot bakgrund av de positiva erfarenheterna av informationssatsningen Levande historia och som en konkret åtgärd i linje med många av de andra initiativ och utredningar som genomförts på 1990-talet mot rasism, antisemitism, antiziganism, främlingsfientlighet och antidemokratiska krafter i syfte att stärka demokratin.</p>
<p>I den bakgrundsbeskrivning som ges i kapitlen 1 och 2  redovisas regeringens direktiv, den 1997 inledda informationsinsatsen Levande historia, den analys som vi låtit göra av denna insats samt ett antal andra viktiga initiativ och utredningar som vi menar skall ses som en bakgrund till vårt förslag att inrätta ett Forum för Levande historia.</p>
<h2>Forum för Levande historia behövs</h2>
<p>Den svenska demokratin är stark men de demokratiska värdena måste hela tiden ges ny näring. Det krävs många insatser för att nå dit. I kapitel 3  konstaterar vi att det Forum för Levande historia vi föreslår bör kunna utgöra ett bidrag till detta arbete. I vårt arbete har vi mött övervägande positiva reaktioner inför förslaget att inrätta detta forum, både från frivilligorganisationer och myndigheter. Formen – dvs. forum, mötesplats, kunskapscentrum – tas likaså emot positivt.</p>
<p>Det finns i dag en rad organisationer och institutioner som arbetar med liknande frågor. Forumets unika syfte är att främja arbete med, diskussion om och reflexion över demokrati, tolerans och mänskliga rättigheter i samtiden utifrån historiska perspektiv, från Förintelsen och från svensk 1900-talshistoria. Det finns heller ingen institution som har som ett direkt uppdrag att utgå ifrån historiska tolkningar för att samtala kring demokratins grundläggande värden.</p>
<p>Forum för Levande historia kan fästa uppmärksamheten på hur historiska tillbakablickar ger möjlighet att granska vår samtid utifrån olika perspektiv, underlätta diskussioner om komplexa frågor och konkretisera processer och begrepp. Därigenom kan Forum för Levande historia tydligt illustrera vars och ens skyldighet att försöka förstå vilka konsekvenserna blir när demokratins maktbalanser och öppenhet sätts ur spel.</p>
<p>Det är viktigt att få till stånd fler lättillgängliga mötesplatser där människor med varierande bakgrund och erfarenheter öppet kan diskutera värderingar samtidigt som vikten av att försvara okränkbara rättigheter betonas. Kunskap om, och intresse av, utvecklingen av mänskliga rättigheter är en självklar grundsten i varje medborgares livslånga lärande.</p>
<p>Historien är levande eftersom de tolkningar vi gör av vad som har hänt tidigare i historien ständigt förändras. Människors handlande i andra tider har format det samhälle vi lever i nu. Hur vi ser på det som har hänt påverkar vår samtid och hur vi planerar för morgondagen. Det är vår skyldighet att förhålla oss till det som har hänt för att gemensamt bygga en bättre framtid. Historien är fylld av goda och dåliga exempel och det är människor här och nu som väljer vilken roll dessa erfarenheter skall spela i samhällsbygget. Att lära sig historia är inte bara en fråga om historiska fakta utan i minst lika hög grad en fråga om att stärka historiemedvetandet, dvs. människors upplevelse av sammanhang mellan tolkningen av det förflutna, förståelsen av det närvarande och perspektiven på framtiden.</p>
<p>I kapitlet behandlar vi också fördomar och rasism, nazism och extrem nationalism, politisk och rasistisk brottslighet, kunskaper och grundläggande värden samt det växande motståndet i Sverige, Europa och globalt mot förföljelse och våld.</p>
<p>Forumet behövs som ett fönster mot det omfattande men ofta svåröverskådliga arbete som bedrivs av svenska och internationella myndigheter och organisationer för demokrati, tolerans och mänskliga rättigheter, t.ex. de många aktiviteter och initiativ som tas av exempelvis EU, Europarådet och FN.</p>
<h2>”Demokrati, tolerans och mänskliga rättigheter…”</h2>
<p>Kapitel 4  bygger på kommittédirektivens konstaterande att ”Forum för Levande historia skall vara ett nationellt centrum för frågor om demokrati, tolerans och mänskliga rättigheter”, men också att forumet ”skall ha som övergripande mål att stärka och öka medvetenheten om alla människors lika värde.”</p>
<p>Forum för Levande historia skall därför enligt vår uppfattning bedriva en bred verksamhet, vidare än den som hittills har bedrivits inom informationssatsningen Levande historia. Utan att försumma den uppmärksamhet på Förintelsen som funnits i Levande historia bör forumet behandla problem och frågor som rör demokrati, tolerans och mänskliga rättigheter, inträffade folkmord och risken för nya folkmord, historiska perspektiv och historiemedvetande samt grundläggande mänskliga värden. Många av de frågeställningar som har relevans för t.ex. studiet av svenska myndigheters och den svenska opinionens hållning under andra världskriget är också i dag aktuella problem.</p>
<p>Vi noterar att våra samtal visat på ett tydligt stöd för detta synsätt. Forumets uppgift är inte att vara en ”demokratiinstitution” i konstitutionell eller teknisk mening. Demokrati, tolerans och mänskliga rättigheter utgör i stället nyckelord i arbetet med att stärka och öka medvetenheten om alla människors lika värde.</p>
<p>Forum för Levande historia skall enligt vår mening ägna särskild uppmärksamhet åt konsekvenserna för Sveriges del inom de ämnesområden som vi föreslår att forumet skall arbeta med. Frågor som rör det mångkulturella Sverige och det svenska samhällets relation till erkända nationella minoriteter skall också uppmärksammas.</p>
<p>Forumet bör stimulera och underlätta utbildning om mänskliga rättigheter, men också erbjuda en faktabank i dessa frågor. Tvärvetenskaplighet är en av de arbetsmetoder som framhålls.</p>
<p>I kapitlet redovisas också begrepp och teorier som rör Förintelsen.</p>
<p>Det svenska perspektivet som betonas i kapitel 4 är också viktigt i behandling av Förintelsen.</p>
<h2>Motor och mötesplats</h2>
<p>Forum för Levande historia skall också kännetecknas av att det intar en aktiv, drivande och samordnande roll – det vi här kallar motor  – men också utgöra en mötesplats . En viktig uppgift blir att skapa gynnsamma förutsättningar för studier, diskussion och reflexion kring demokrati, tolerans, mänskliga rättigheter och individens ansvar. Detta behandlas i kapitel 6 .</p>
<p>Forumet bör inta en aktiv roll genom att ha överblick över pågående verksamhet runt om i landet, samordna projekt, initiera forskning, utställningar, litteratur och debatter, sammanföra grupper, beställa material och utbildningar av olika ”producenter” samt själv utföra en rad aktiviteter och verksamheter.</p>
<p>Forum för Levande historia bör vara en aktiv part i ett nätverk av skolor, universitet och högskolor, museer, kulturliv, arkiv och bibliotek.</p>
<p>På den mötesplats som forumet skall utgöra bör stor vikt fästas vid arrangemang som främjar en vital diskussion. De frivilliga organisationer som arbetar med demokrati, tolerans och mänskliga rättigheter, liksom specifikt med Förintelsen och folkmord, bör ges ett stort utrymme.</p>
<p>Frågor kring demokrati, tolerans och mänskliga rättigheter är tillsammans med erfarenheterna från Förintelsen och andra brott mot mänskligheten internationella. Forumet bör inte minst av den anledningen utveckla ett omfattande internationellt samarbete, exempelvis kring utbildningsfrågor.</p>
<p>I kapitlet konstateras också att Forum för Levande historia genom sitt breda verksamhetsområde och skiftande utbud av aktiviteter kommer att få ett brett spektrum av målgrupper, bestående av såväl enskilda som olika grupper. Alla aktiviteter kan inte vända sig till alla målgrupper.</p>
<h2>Forum för Levande historia – verksamheten i sammanfattning</h2>
<p>I kapitel 7  redovisas hur verksamheten skall genomföras. I den sammanfattning som följer här har vi fört samman dessa uppgifter med de arbetsuppgifter som nämns i andra kapitel för att ge en helhetsbild av verksamheten i Forum för Levande historia.</p>
<p>Forumet skall behandla frågor som rör demokrati, tolerans och mänskliga rättigheter med utgångspunkt i Förintelsen.</p>
<p>Verksamheten skall bedrivas utifrån ett perspektiv som ger människor möjlighet att fördjupa sina sakkunskaper, men också tillfälle att reflektera över sin egen och andras inställning till demokrati, tolerans och mänskliga rättigheter. De skall på så sätt få chansen att växa genom forumets verksamhet. Angelägna uppgifter är också att förmedla ett kritiskt förhållningssätt och rikta uppmärksamhet på olika bruk och missbruk av historia. Därmed läggs grunden för ett ökat historiemedvetande.</p>
<p>En uppgift blir att knyta an de frågor som behandlas till ett svenskt perspektiv. Detta i syfte att få människor att se att de är berörda och för att visa hur frågor som skenbart tycks ligga långt bort, i tid eller rum, kan ha stor bäring på det samhälle som vi lever i här och nu.</p>
<p>Forum för Levande historia är en helt ny typ av organisation. Det är inte ett museum, inte en skola, inte en högskola, inte ett bibliotek, inte ett arkiv, inte en biograf, inte ett kulturhus och inte ett informationsprojekt, men däremot en fruktbar blandning av komponenter från alla dessa verksamheter.</p>
<p>I fråga om konkreta insatser i syfte att uppnå de grundläggande målen skall Forum för Levande historia bl.a. svara för följande arbetsuppgifter:</p>
<p>Forumet skall erbjuda fort- och vidareutbildning för lärare, utvidga verksamheten till att omfatta utbildning av också andra yrkesgrupper, utveckla metoderna för utbildning.</p>
<p>Forumet skall också bedriva en kontinuerlig informationsverksamhet, arrangera debatter, konferenser, seminarier och symposier, utarbeta, beställa och visa utställningar, erbjuda ett omfattande utbud av film- och teaterföreställningar, konstutställningar och konserter.</p>
<p>Vidare skall forumet</p>
<p>• förmedla och ge tillgång till fakta,</p>
<p>• föra offentlig debatt i aktuella frågor,</p>
<p>• stimulera dialog genom att vara mötesplats för olika ämnesdiscipliner, yrkesgrupper, kulturer och generationer,</p>
<p>• utveckla ett samarbete med myndigheter, organisationer och institutioner, liksom med internationella organisationer.</p>
<p>Tillgången till de kunskaper och upplevelser som forumet erbjuder skall främjas genom utveckling av interaktiva metoder, användandet av olika kulturella uttrycksformer, tillgången till service i form av ett ”kunskapotek” (inkluderande bl.a. ett bibliotek och ”learning lab”), en egen webbplats av så hög kvalitet att den blir en säker ingång till de områden inom vilka forumet arbetar, internationell samverkan i syfte att erbjuda en söktjänst som bara söker information i på förhand godkända webbsidor, ett tvärvetenskapligt arbets- och förhållningssätt.</p>
<p>Forumet skall verka för att befintlig kunskap bevaras genom att kontinuerligt samla, bearbeta och lagra vittnesmål från människor i Sverige som har erfarenhet från folkmord och folkmordsliknande situationer, initiera insamling av föremål, i samverkan med andra organ utveckla en säker och professionell hantering av vittnesmål och föremål, främja framtagandet av nya kunskaper inom eftersatta områden, bl.a. romernas liv och erfarenheter.</p>
<p>Forumet skall också ha vissa administrativa uppgifter, bl.a. sekretariat för minnesdagen för Förintelsens offer, administrativa basfunktioner och informationsarbete vid kommande Stockholmskonferenser om ”Conscience and Humanity” och eventuellt även de uppgifter i fråga om hanteringen av kunskaper beträffande Raoul Wallenberg som fortsatta diskussioner kan klargöra.</p>
<p>Forumets arbetssätt kan beskrivas som en motor, samordnare och beställare, en mötesplats.</p>
<p>Alla de arbetsuppgifter som redovisats förutsätter att forumet etablerar ett nära samarbete med bl.a. skolor, universitet och högskolor, museer, arkiv, bibliotek, fackmyndigheter och frivilligorganisationer.</p>
<h2>Organisation, lokalisering och kostnader</h2>
<p>Hur verksamheten i stort bör organiseras, var den bör förläggas och en uppskattning av kostnaderna redovisas i kapitel 8 .</p>
<p>Forum för Levande historia bör förläggas centralt i Stockholm, antingen i gamla Riksarkivet på Riddarholmen eller i kvarteret Krubban i det s.k. Östra stallet på Östermalm.</p>
<p>Forumet bör samtidigt byggas upp i nära samverkan med regionala nätverk i södra Sverige (med centrum i Lund och Malmö), västra Sverige (Göteborg och Karlstad) och norra Sverige (Umeå) i syfte att sammanföra kompetens från flera delar av landet och för att ge en större nationell tillgänglighet till forumets aktiviteter. Utbildningar, utställningar, konferenser och filmvisningar är exempel på aktiviteter som bör finnas tillgängliga i samtliga regioner.</p>
<p>Samtliga fyra regioner har förutsättningar att bygga upp en egen verksamhet som skulle kunna arbeta i nära samverkan med det nationella Forum för Levande historia som vi föreslår</p>
<p>Forumet bör inrättas som en egen myndighet med namnet Forum för Levande historia. Myndigheten bör ledas av en styrelse som också bör utse forumets chef.</p>
<p>Betydande kunskapsmässiga och ekonomiska vinster kan göras om forumet byggs upp i nära samverkan med Södertörns högskola (Samtidshistoriska institutet) eller Stockholms universitet, Centrum för multietnisk forskning vid Uppsala universitet (med Programmet för studier av Förintelsen och folkmord) samt Statens historiska museer. Alla dessa organisationer bedriver ett aktivt arbete mot rasism och representerar olika traditioner som vi tror är fruktbara att kombinera i syfte att snabbt uppnå en dynamisk och väl förankrad verksamhet med hög samlad kompetens.</p>
<p>Myndighetens anslag bör för år 2003 uppgå till 58 miljoner kronor, varav minst 10–20 procent är avsedda för anslag till verksamhet utanför det nationella forumet.</p>
