<h1>Lättläst sammanfattning</h1>
<h2>Det nya målet</h2>
<p>Sverige har ett nytt mål för funktionshinderspolitiken. Målet antogs 2017 och handlar om mänskliga rättigheter.</p>
<p>Sveriges nya mål pekar på FN-konventionen om rättigheter för personer med funktionsnedsättning.</p>
<p>Den som har en funktionsnedsättning ska kunna leva ett bra liv och delta i hela samhället.</p>
<p>Målet kallar det för att uppnå full delaktighet och jämlikhet i levnadsvillkor.</p>
<p>Samhället ska ha mångfald.</p>
<p>Många olika människor ska få plats och trivas.</p>
<p>Det nya målet för funktionshinderspolitiken ska göra samhället mera jämställt så alla får samma möjligheter.</p>
<p>Barns rättigheter får inte glömmas bort.</p>
<h2>Vårt uppdrag</h2>
<p>Regeringen vill att Sverige ska nå målet fortare.</p>
<p>Vi som skrivit denna utredning vi har undersökt och ger förslag om hur Sverige ska styra politiken för att nå målet fortare. Därför är vårt namn</p>
<p>Styrutredningen för funktionshinderspolitiken.</p>
<h2>Universell utformning</h2>
<p>Det är bäst att göra rätt från början.</p>
<p>Då behöver man inte fixa saker i efterhand.</p>
<p>Det kallas för principen om universell utformning. Det som är universellt fungerar för många människor.</p>
<p>Vi vill att så många som möjligt ska göra rätt från början, när de tar fram saker och tjänster i samhället. Det är viktigt.</p>
<p>Men det kommer fortfarande att behövas fixas saker i efterhand, så att så många som möjligt kan delta utan hinder.</p>
<p>Vi vill ta bort hinder som hindrar människor från att delta.</p>
<p>Människor ska också ha det stöd de behöver för att klara sig själva.</p>
<p>Människor ska få det stöd som de behöver till exempel rullstolar och assistans.</p>
<p>Diskriminering av personer med funktionsnedsättning ska inte finnas.</p>
<p>Diskriminering är när någon behandlas sämre än andra.</p>
<h2>Låt fler vara med och bestämma</h2>
<p>Människor med funktionsnedsättning finns i hela samhället. De åker tåg, går i skolan, arbetar, besöker museer och sjukhus med mera precis som alla andra.</p>
<p>Funktionshinderspolitiken handlar därför om många olika områden.</p>
<p>De som bestämmer om olika områden behöver samarbeta. Det är lättare att samarbeta om man träffas.</p>
<p>Därför föreslår vi att frågor som handlar om hur personer med funktionsnedsättning ska kunna leva som alla andra ska diskuteras i grupper och nätverk där de som bestämmer över olika områden träffas tillsammans.</p>
<p>Staten ska göra detta samarbete möjligt genom att bjuda in representanter, både från kommuner och landsting, företag och föreningar och andra som kan vara intresserade.</p>
<p>Alla är inte lika duktiga på att nå målet för den nya funktionshinderspolitiken. I dessa grupper och nätverk kan man tipsa varandra.</p>
<p>Det finns många föreningar för personer med funktionsnedsättning. De föreningarna kan berätta vad deras medlemmar vill.</p>
<p>De kallas för intressepolitiska organisationer. Vi vill att de ska få vara med och bestämma.</p>
<p>Det är ett av utredningens uppdrag att ta fram förslag för hur personer med funktionsnedsättning ska få vara med och påverka planering och uppföljning.</p>
<p>I Sverige bestämmer kommunerna över många viktiga frågor, till exempel skola, hemtjänst och hur nya hus ska byggas i kommunen. Därför är det viktigt att kommunerna är med och når målet för den nya funktionshinderspolitiken.</p>
<p>Eftersom olika kommuner i Sverige kan ha olika regler, så kan vi pröva olika sätt att arbeta i olika kommuner. Det är bra.</p>
<p>Då kan vi jämföra och se vad som fungerar bäst.</p>
<h2>Sju områden och sex myndigheter</h2>
<p>Vi har valt ut sju områden som är extra viktiga att arbeta med för att nå det nya funktionshinderspolitiska målet.</p>
<p>Områdena är: 1. Arbete 2. Utbildning 3. Transporter 4. Kultur 5. Vård (Hälsovård, sjukvård, tandvård) 6. Social välfärd och trygghet 7. Bostäder (och planering av nya hus)</p>
<p>Vi har tagit fram mål för alla områden.</p>
<p>Vi har också föreslagit hur arbetet ska gå till.</p>
<p>Sex myndigheter får ansvar för detta.</p>
<p>Myndigheterna är: 1. Arbetsförmedlingen  kring arbete 2. Statens skolverk  för utbildning 3. Trafikverket  för transporter 4. Statens kulturråd  för kultur 5. Socialstyrelsen  för vård 6. Socialstyrelsen  för social välfärd och trygghet 7. Boverket  för bostäder</p>
<p>Vi kallar dem för samordnande myndigheter.</p>
<p>De ska</p>
<p>• ta fram planer för hur arbetet ska genomföras</p>
<p>• ta fram mått som kallas indikatorer så att det går att mäta och räkna resultaten</p>
<p>• samarbeta med kommuner och andra organisationer</p>
<p>• rapportera hur arbetet går till regeringen vartannat år</p>
<p>• när det har gått fyra år ska de göra en ännu större rapport för hur arbetet går inom deras område.</p>
<p>Myndigheten för delaktighet (MFD) ska titta på alla de sju områdena. MFD ska samla all information och lämna en rapport till regeringen som berättar hur det går inom alla de sju områdena.</p>
<p>Vi vill att myndigheter och andra som jobbar med funktionshinderspolitik också ska jobba med dessa frågor: 1. digitalisering 2. demokratisk delaktighet 3. rättssäkerhet och rättsväsende 4. fritid och idrott 5. folkhälsa 6. upphandling 7. konsumentfrågor</p>
<h2>Uppföljning</h2>
<p>Det är viktigt att kontrollera om ett arbete fungerar, till exempel arbetet mot det nya funktionshinderspolitiska målet.</p>
<p>När man följer upp ett arbete ser man vad som behöver förändras för att resultatet ska bli bättre. Uppföljningen är därför mycket viktig.</p>
<p>Regeringen brukar kontrollera och följa upp hur myndigheter arbetar.</p>
<p>Men glöm inte att följa upp hur kommuner och regioner arbetar.</p>
<p>Det påverkar personer med funktionsnedsättning mycket.</p>
<p>Den uppföljning som vi föreslår bygger på FN-konventionen om rättigheter för personer med funktionsnedsättning. Det är viktigt att veta om Sverige följer de mänskliga rättigheterna som beslutats av FN.</p>
<p>Därför ska detta undersökas:</p>
<p>• hur samhället fungerar för personer med funktionsnedsättning i Sverige (levnadsförhållanden)</p>
<p>• hur politiken genomförs</p>
<p>• en analys av hinder för jämlikhet och delaktighet, (som vi förklarade i målet, på sidan ett)</p>
<p>MFD ska ge förslag på hur saker kan bli bättre för personer med funktionsnedsättning.</p>
<p>Det behövs mer statistik och siffror som visar hur personer med funktionsnedsättning lever sina liv i Sverige och hur samhället fungerar för dem. Därför föreslår vi att myndigheten Statistiska Centralbyrån (SCB) får i uppdrag att följa upp och ta fram ny statistik kring detta.</p>
<h2>Politikerna måste vara med</h2>
<p>Det är viktigt att landets alla politiker hjälper till i arbetet för att nå Sveriges nya mål för funktionshinderspolitiken.</p>
<p>Det är många saker i samhället som måste förändras.</p>
<p>Alla politiker måste hjälpa till.</p>
<p>Annars blir det bara fina ord på ett papper.</p>
<h2>Utmaningar</h2>
<p>Några är väldigt duktiga på dessa frågor och har en stark vilja.</p>
<p>Andra kan för lite och har inte samma vilja.</p>
<h2>Nationell samordnare</h2>
<p>Vi föreslår att regeringen anställer en nationell samordnare. Den personen ska ge stöd</p>
<p>till alla dem som behöver samarbeta</p>
<p>för att vi ska nå Sveriges nya mål för funktionshinderspolitiken. Det är viktigt att samordnaren informerar om</p>
<p>varför funktionshinderspolitiken är så viktig.</p>
<p>En nationell samordnare kan arbeta mer självständigt och fritt</p>
<p>än vad en myndighet kan göra. Det är effektivt.</p>
<p>Vi tror att mycket kommer att hända på det sättet.</p>
<p>Kommunerna beslutar många saker</p>
<p>som påverkar personer med funktionsnedsättning. Samordnaren ska prata om ett gemensamt mål tillsammans med representanter för kommunerna. Genom att träffas och prata</p>
<p>ska man komma överens om</p>
<p>vad som är viktigast att göra just nu. Det är viktigt att man är överens om vad som behöver fixas till,</p>
<p>så att samhället ska funka bättre</p>
<p>för personer med funktionsnedsättning.</p>
<p>Det är viktigt att samordnaren kan prata med alla och lyssna på alla.</p>
<p>Det är viktigt att utse en klok nationell samordnare.</p>
