<h1>Sammanfattning av uppdraget</h1>
<h2></h2>
<p>En särskild utredare tillsätts med uppgift att förutsättningslöst göra en samlad översyn av arbetsvillkor och ersättningssystem under utlandsstationering för arbetstagare inom utrikesförvaltningen och i biståndsverksamheten inom Sida samt för vissa attachéer. Utredaren skall belysa de särskilda krav som ställs under utlandsstationering och som växlingen mellan utlands- och hemmastationering kan innebära. Även medföljarnas situation skall omfattas av översynen.</p>
<p>Utredaren skall vidare se över de nuvarande reglerna om skattefrihet för kostnadsersättningar och förmåner som betalas ut under utlandsstationering för de berörda personalkategorierna. Utredaren skall, i den utsträckning det finns ett fortsatt behov av en särskild reglering, lämna förslag till regler som mer precist anger vilka kostnadsersättningar och förmåner som inte skall tas upp till beskattning och vilka beloppsmässiga ramar m.m. som skall gälla för skattefriheten.</p>
<p>Utredaren skall undersöka möjligheterna att samordna de olika regelverk som ligger till grund för beräkning och fastställande av dels utlandstillägg (grundtillägg m.m.) vid utlandsstationering, dels respektive normalbelopp för ökade levnadskostnader i utlandet vid bl.a. tjänsteresa. Utredaren skall föreslå hur en eventuell samordning kan genomföras organisatoriskt, administrativt och författningstekniskt.</p>
<p>Bakgrund</p>
<p>Anställningsvillkor under utlandsstationering</p>
<p>I det kollektivavtal (AST) som slöts 1977 – och som innehöll specialbestämmelser bl.a. om anställningsvillkor under utlandsstationering – var det reglerat hur exempelvis utlandstilläggen (grundtillägg m.m.) beloppsmässigt skulle beräknas. Enligt avtalet skulle dessa tillägg fastställas av UtN. Det antecknades i en protokollsanteckning att:</p>
<p>Det förutsätts att belopp för utlandstillägg bestäms med tillämpning av de riktlinjer för lönesystemet för tjänstemän inom utrikesrepresentationen m.fl. som har godkänts av 1963 års riksdag och i enlighet med den praxis som därefter har utvecklats av regeringen.</p>
<p>I senare AST-avtal vidareutvecklade parterna detta synsätt där 1963 års proposition var utgångspunkten. I juli 1987 ersattes de aktuella specialbestämmelserna i AST med ett separat avtal, Avtal om utlandsbestämmelser (UB). Även i UB fanns motsvarande protokollsanteckning med. UB ersattes i sin tur den 1 januari 2002 av Avtal om anställningsvillkor för arbetstagare vid utrikesförvaltningen m.fl. under utlandsstationering (U-ALFA). U-ALFA har samma grundläggande materiella innehåll som UB. I U-ALFA finns en protokollsanteckning av följande lydelse:</p>
<p>Utlandsersättningarna utgör ersättningar för allmänna merkostnader som beräknas uppkomma på grund av bl.a. ─ utlandstjänstgöringens karaktär, ─ förhållandena på tjänstgöringsorten, ─ arbetstagarens uppgift som officiell företrädare för Sverige, ─ utvidgad försörjningsbörda för en arbetstagare med familj.</p>
<p>Även om hänvisningen till 1963 års proposition har tagits bort i UALFA är själva grundsynen på utrikesförvaltningens och biståndsverksamhetens särart och de särskilda villkor som denna särart kräver alltjämt i väsentliga delar vägledande för parterna. Anställningsvillkoren och tillämpningen har emellertid justerats av parterna efter hand och systemet tenderar därför att bli allt svårare att överblicka samtidigt som det i dag framstår som i viss utsträckning förlegat.</p>
<p>Förändrade samhällsförhållanden och verksamhetskrav</p>
<p>Många anställda inom utrikesförvaltningen har under större delen av sitt yrkesverksamma liv flyttat från ort till ort i olika delar av världen – något som kan vara påfrestande för den anställde och inte minst för medföljande familjemedlemmar. Detta har skiljt främst de utlandsstationerade i utrikesrepresentationen från utlandsstationerade från andra statliga myndigheter och näringslivet där det hittills oftast varit fråga om enstaka utlandsuppdrag.</p>
<p>Det svenska samhället har genomgått stora förändringar sedan 60-talet. Den gamla familjebildningen där mannen oftast var ensamförsörjare har ersatts av en familj där även kvinnan yrkesarbetar och förväntas vara självförsörjande. Denna nya bild avspeglas i de ändringar som gjorts i socialförsäkringssystemet – kanske främst inom det allmänna pensionssystemet och föräldraförsäkringen. Avbräck i den egna karriären och inte minst förlusten av pensionsgrundande inkomst gör att många tvekar att följa med under makes eller makas utlandsstationering. I avtalet U-ALFA finns bestämmelser om medföljandetillägg och hardshipkompensation till arbetstagare med medföljande make/sammanboende. I förordningen (AgVFS 2002:3 B 3) om särskild ersättning till medföljande till anställd inom utrikesförvaltningen ges medföljare rätt till vissa ersättningar som avses komplettera bl.a. den inkomstgrundande ålderspensionen. Om medföljaren förvärvsarbetar eller studerar på stationeringsorten eller den utlandsstationerade är ensamstående förälder uppstår kostnader för barntillsyn – kostnader som i vissa fall kan bli mycket höga och där reglerna om maxtaxa inte kan tillämpas. Enligt U-ALFA utgår ersättning för kostnader för förskola/skola först från fem års ålder. Medföljarnas situation – såväl de vuxnas som barnens – har under senare år alltmer kommit i fokus.</p>
<p>Inom Regeringskansliet kräver den snabbt ökande internationaliseringen tillgång till personer med specialistkompetens. Det gäller t.ex. inom det exportfrämjande området och i det internationella utvecklingssamarbetet. Inom utrikesförvaltningen anställs sådana specialister i allt större utsträckning. Som specialister har de inte, till skillnad från handläggarna i den diplomatiska karriären och assistentpersonalen inom UD, skyldigheten att tjänstgöra utomlands inskriven i de enskilda anställningsavtalen. Det finns anledning att i den samlade översynen också uppmärksamma villkoren för dessa specialister.</p>
<p>Det finns sammantaget ett klart behov av att anpassa hela regelverket dels till dagens samhällsförhållanden, verksamhetskrav och arbetssituationen inom utrikesförvaltningen och Sida dels till de krav som ställs på den framtida kompetensförsörjningen inte minst mot bakgrund av Sveriges medlemskap i EU.</p>
<p>Nytt utlandsavtal för statligt anställda</p>
<p>Alla statligt anställda – med undantag för dem som omfattas av UALFA eller som ingår i Försvarsmaktens utlandsstyrka – som stationeras utomlands minst tre månader i följd omfattas från och med den 1 januari 2002 av ett särskilt kollektivavtal, Avtal om utlandskontrakt och riktlinjer för anställningsvillkor vid tjänstgöring utomlands (URA). Avtalet innebär en delegering till anställningsmyndigheten att sluta en enskild överenskommelse – ett utlandskontrakt – med arbetstagaren om de villkor som skall gälla under utlandsstationeringen. I URA finns dels obligatoriska bestämmelser om förmåner som pension, sjukvård och försäkring, dels riktlinjer för utlandskontraktens innehåll som kan anpassas till det aktuella uppdragets karaktär, förhållandena på tjänstgöringsorten och medarbetarens personliga förhållanden. Uppdragets karaktär och arbetstagarens funktion skall vara grunden för de anställningsvillkor som anställningsmyndigheten och arbetstagaren kommer överens om. I URA finns bl.a. bestämmelser om utlandstillägg under utlandsstationering (grundtillägg och medföljandetillägg).</p>
<p>Beskattning av kostnadsersättningar och förmåner</p>
<p>Under utlandsstationering är anställda i utrikesförvaltningen och i biståndsverksamheten m.fl. enligt nuvarande regler fortsatt obegränsat skattskyldiga i Sverige. UD och Sida står bl.a. för sjukvårdskostnader och kostnader för barns skolgång (för närvarande fr.o.m. 5 års ålder) utan ersättning (t.ex. skolpeng) från kommun eller landsting.</p>
<p>Härvid gäller dock, för anställda vid utrikesförvaltningen, sedan 1928 skattefrihet för utlandstillägg och liknande ersättningar och förmåner, t.ex. bostadskostnadsersättningar och förmån av bostad under utlandsstationering. Skattefriheten utvidgades 1966 till att också omfatta personal i svensk biståndsverksamhet. Detta regleras i 11 kap. 21 § första stycket inkomstskattelagen (1999:1229). Skattereglerna för dessa grupper tillkom vid tidpunkter då det var ovanligt att andra statligt anställda var stationerade utomlands. Förhållandena har ändrats sedan dess och numera stationeras personal från olika statliga myndigheter utomlands för att tjänstgöra under kortare eller längre perioder.</p>
<p>Vid 1990 års skattereform infördes en allmän princip om att alla typer av ersättningar och förmåner från en arbetsgivare skulle tas upp till beskattning (prop. 1989/90:110). Härvid undantogs dock kostnadsersättningar och förmåner till sådana anställda hos utrikesförvaltningen och i biståndsverksamheten som är stationerade utomlands. Undantaget för dessa grupper motiverades med att särskilda förhållanden råder för dem och att ytterligare belysning och överväganden krävdes. Reglerna skulle därför lämnas oförändrade tills vidare. Någon översyn av reglerna har ännu inte gjorts.</p>
<p>De i dag gällande reglerna för beskattning av kostnadsersättningar och förmåner till anställda vid utrikesförvaltningen och anställda i biståndsverksamheten framstår som i vissa avseenden otydliga och svårtolkade. I lagtexten anges endast att utlandstillägg och liknande ersättningar och förmåner, såsom bostadskostnadsersättningar och förmån av bostad, inte skall tas upp till beskattning. Närmare uppgifter om vilka typer av ersättningar och förmåner som inte skall tas upp till beskattning saknas.</p>
<p>Inte heller anges några gränser för i vilken omfattning ersättningarna och förmånerna kan utgå utan att behöva tas upp till beskattning. Detta innebär att ett stort och opreciserat utrymme överlämnats till de centrala parterna där dessa – direkt genom avtal eller genom UtN – kan bestämma vilka ersättningar och förmåner som skall betalas ut och som inte skall tas upp till beskattning.</p>
<p>Samtidigt som det nya URA trädde i kraft infördes nya regler för beskattning av ersättningar och förmåner till statligt anställda som är stationerade utomlands (prop. 2001/02:18; bet. 2001/02 SkU5; rskr. 2001/02:61). De nya reglerna gäller dock inte anställda vid utrikesförvaltningen och anställda i biståndsverksamheten. Reglerna innebär att vid utlandsstationering enligt URA skall ersättningar och förmåner som avser bostad, skolavgifter, resor till och från stationeringsorten, grundtillägg samt medföljandetillägg inte tas upp till beskattning.</p>
<p>I propositionen uttalades att en rimlig utgångspunkt vid införandet av nya regler på detta område är att samma regler om beskattning av kostnadsersättningar och förmåner skall gälla för samtliga statligt anställda som är stationerade utomlands. Det ansågs emellertid inte vara möjligt att då genomföra en fullständigt enhetlig reglering med hänsyn till de speciella förhållanden som råder för anställda vid utrikesförvaltningen och anställda i biståndsverksamheten. Regeringen angav att frågan krävde ytterligare överväganden och att man avsåg att snarast utreda arbetsvillkoren och ersättningssystemen för anställda vid utrikesförvaltningen och anställda i biståndsverksamheten. Utredningen skulle bedrivas förutsättningslöst.</p>
<p>Utlandstillägg och normalbelopp</p>
<p>De utlandstillägg som enligt  U-ALFA  kan utgå till anställda vid utrikesförvaltningen och i biståndsverksamheten vid utlandsstationering är  grundtillägg, medföljandetillägg, barnförmåner och hardshipkompensation . Ersättningarna fastställs av UtN. De schabloniserade ersättningarna förutsätts vara så konstruerade att de kan anses rimliga med hänsyn till de merkostnader som uppkommer under en utlandsstationering och på grund av detta vara skattebefriade. Grundtillägget består av fyra poster. Dessa poster beräknas i huvudsak med hänsyn tillförhållandena på tjänstgöringsorten och förutsätts motsvara ökade utgifter för livsmedel, transporter, hushållshjälp och andra speciella merutgifter. Grundtillläggets storlek varierar med hänsyn till den befattning den anställde har.</p>
<p>Grundtillägg och i förekommande fall medföljandetillägg utgår i allmänhet också till de statligt anställda vars villkor under utlandsstationering regleras i URA. För dessa är dock de högsta skattefria tilläggen desamma oavsett vilken funktion den anställde har. I URA finns inga bestämmelser om hardshipkompensation.</p>
<p>Enligt URA är det respektive arbetsgivare (anställningsmyndighet) som enligt avtalets riktlinjer prövar i vilken mån t.ex. grundtillägg skall utgå. Arbetsgivaren kan bestämma att ett grundtillägg skall betalas ut med ett mindre eller ett högre belopp än vad skattefriheten medger. I det sistnämnda fallet skall den överskjutande delen enligt allmänna skatterättsliga principer betraktas som lön och beskattas. Någon rätt för en arbetstagare att få ersättning upp till högsta möjliga skattefria belopp finns inte. Vid beräkning av avdrag för ökade levnadskostnader vid tjänsteresa, tillfällig anställning och dubbel bosättning vid utlandstjänstgöring utgår man från ett av Riksskatteverket fastställt normalbelopp . Normalbeloppet för varje land motsvarar den normala ökningen av levnadskostnaderna under en hel dag för frukost, lunch och middag som består av rätt på restaurang av normal standard samt småutgifter.</p>
<p>Uppdraget</p>
<p>En särskild utredare tillsätts med uppgift att förutsättningslöst göra en samlad översyn av arbetsvillkor och ersättningssystem under utlandsstationering för arbetstagare inom utrikesförvaltningen och i biståndsverksamheten inom Sida samt för vissa attachéer.</p>
<p>Utredningsuppdraget innefattar frågor som regleras både i kollektivavtal och i författning. För att genomföra en bred översyn är det nödvändigt att utredaren kartlägger och utvärderar effekterna av kollektivavtalsbestämmelserna och de särskilda skattereglerna och annan författningsreglering.</p>
<p>Det står utredaren fritt att föreslå de författningsändringar som kan anses nödvändiga efter det att den nuvarande regleringen, inklusive den praxis som utvecklats, har utvärderats. I den breda översynen ligger också att ta ställning till om det kan finnas skäl att i något avseende förändra den nuvarande grundsystematiken med författningsrespektive avtalsreglering.</p>
<p>Anställningsvillkor under utlandsstationering</p>
<p>Utredaren skall utvärdera arbetsvillkor och ersättningssystem utifrån grunderna i 1963 års proposition (1963:75), nu gällande författningsreglering och kollektivavtal. Utredaren skall analysera i vilka avseenden som rådande synsätt stämmer överens med dagens verksamhetskrav, de anställdas levnadsmönster och medföljarnas situation. Utredaren skall mot bakgrund av maxtaxereformen och införandet av allmän förskola från 4 års ålder särskilt beakta de ofta höga kostnaderna för förskola och barntillsyn som kan uppkomma under utlandsstationering och föreslå sådana förbättringar som kan vara påkallade. Regelverket skall ses över med hänsyn till dagens arbetsförhållanden samt till de krav som ställs på den framtida kompetensförsörjningen. I utvärderingen skall även organisatoriska och administrativa förhållanden ingå.</p>
<p>De nuvarande utlandstilläggens konstruktion upplevs som svårbegriplig och inte alltid anpassad till dagens förhållanden. Utredaren skall redovisa möjliga förändringar i utlandsvillkorssystemet som skulle göra systemet mer nutidsanpassat och så utformat att det lättare kan förstås av de utsända samt bidra till en god kompetensförsörjning. Utredaren skall belysa de särskilda verksamhetskrav som ställs på anställda vid utrikesförvaltningen och anställda i biståndsverksamheten m.fl. under utlandsstationering och som växlingen mellan utlands- och hemmastationering kan innebära.</p>
<p>Beskattning av kostnadsersättningar och förmåner</p>
<p>Utredaren skall vidare se över nuvarande regler om skattefrihet för kostnadsersättningar och förmåner som betalas ut under utlandsstationering till berörda personalkategorier. En rimlig utgångspunkt för översynen är att samma regler om beskattning av kostnadsersättningar och förmåner i den mån det är möjligt och skäligt bör gälla för alla statligt anställda som är stationerade utomlands. Utredaren skall, i den utsträckning det finns ett fortsatt behov av en särskild reglering, lämna förslag till regler som mer precist anger vilka kostnadsersättningar och förmåner som inte skall tas upp till beskattning och vilka beloppsmässiga ramar m.m. som skall gälla för skattefrihet. Utredaren skall utgå från att endast sådana kostnadsersättningar och förmåner som avser ökade kostnader på grund av utlandsstationeringen skall vara skattefria.</p>
<p>Beräkningsgrunder för utlandstillägg och normalbelopp</p>
<p>De kostnader som utlandstilläggen enligt U-ALFA avser att täcka motsvarar till viss del sådana kostnader för vilka avdrag får göras vid beskattning enligt reglerna om ökade levnadskostnader vid tjänsteresa, tillfällig anställning och dubbel bosättning. Det kan övervägas dels om det är möjligt och lämpligt att samordna beräkningsgrunderna för dessa belopp, dels att använda samma ordning för fastställande av beloppen. En samordning skulle kunna medföra såväl en förenkling av reglerna för hur beloppen fastställs som att beloppen bättre än i dag skulle avspegla de faktiska kostnadsökningarna vid utlandsstationering. Vidare skulle administrationen kunna rationaliseras.</p>
<p>Centrala frågor i uppdraget</p>
<p>Utredaren skall sammanfattningsvis behandla följande centrala frågor: ─ villkorssystemets betydelse för utrikesförvaltningens och biståndsverksamhetens framtida kompetensförsörjning ─ medföljares situation ─ ersättning för bostad utomlands ─ konstruktion m.m. vad gäller merkostnadsersättningar inom ramen för grundtillägg och medföljandetillägg ─ konstruktion av barntillägg (särskilt förskolekostnader) ─ villkoren vid föräldraledighet under pågående utlandsstationering ─ kompensation för hardshipförhållanden med hänsyn till merkostnadsprincipen och konstruktionen av ett tillägg ─ sättet att fastställa och följa upp utlandstillägg ─ förutsättningarna att ta tillvara de möjligheter som skapats genom att Regeringskansliet numera är en gemensam myndighet.</p>
<p>Utredaren skall vidare föreslå de eventuella ändringar i förordningen (1986:259) om ersättning till följd av sjukdom eller skada som ådragits utom riket som kan vara påkallade.</p>
<p>Det står utredaren fritt att behandla och lämna förslag även i andra frågor som kan föranledas av uppdraget.</p>
<p>Utredaren skall lämna förslag till eventuell nödvändigförfattningsreglering.</p>
<p>De förslag utredaren lägger fram skall rymmas inom befintliga ekonomiska ramar.</p>
<p>Arbetets bedrivande</p>
<p>Utredaren skall göra jämförelser med de regelsystem som gäller i andra länders utrikesförvaltningar (främst i de nordiska länderna och inom EU) och också se på de lösningar det svenska näringslivet har för sin utlandsstationerade personal.</p>
<p>Utredaren skall under sitt arbete samråda i relevanta frågor med berörda instanser inom Regeringskansliet och Sida. Utredaren skall vidare samråda med Riksskatteverket och Arbetsgivarverket. Dessa myndigheter skall tillhandahålla den sakkunskap som utredaren finner nödvändig.</p>
<p>I utredarens uppdrag ingår bl.a. att utvärdera frågor som är föremål för kollektivavtal. Utredaren skall samråda med de avtalsslutande parterna i sådana frågor och även i övrigt löpande informera dem om sitt arbete och ge dem tillfälle att under arbetets gång framföra synpunkter. Utredaren skall, i den mån utredningens överväganden och förslag kan aktualisera ändringar i kollektivavtal, i samverkan med de centrala parterna undersöka förutsättningarna och formerna för en ny ordning.</p>
<p>Redovisning av uppdraget</p>
<p>Uppdraget skall redovisas senast den 31 januari 2004. (Utrikesdepartementet)</p>
<p>Bilaga 2</p>
<h2>Allmänt om URA</h2>
<p>I denna bilaga lämnas en redogörelse för huvuddragen i det nya URA – Avtal om utlandskontrakt och riktlinjer för anställningsvillkor vid tjänstgöring utomlands – som trädde i kraft den 1 januari 2002. Vissa likheter och skillnader vid jämförelse med UALFA, både i fråga om synsätt och formerna för avtalsregleringen, kommenteras.</p>
<p>Behovet hos statliga myndigheter att ha anställda stationerade utanför Sverige har under längre tid ökat p.g.a. den ökade internationaliseringen och det ökade mellanstatliga arbetet. Arbetsgivarverkets (AgV) medlemmar efterfrågade en avtalsreglering då allt fler utlandsuppdrag skulle genomföras i många olika verksamheter ute hos myndigheterna. URA förhandlades fram mot bakgrund av att en avtalsreglering saknades för utlandsstationerad personal från statliga myndigheter i allmänhet. Den tidigare avtalsreglering som fanns genom U-ALFA – Avtal om anställningsvillkor för arbetstagare vid utrikesförvaltningen m.fl. under utlandsstationering – omfattar i allt väsentligt anställda endast inom utrikesförvaltningen och i biståndsverksamheten inom Sida.</p>
<p>Ambitionen med det nya utlandsavtalet var att:</p>
<p>• anpassa villkor, förmåner och kostnadsersättningar lokalt till skilda verksamheter – så lite central reglering som möjligt</p>
<p>• arbetsgivaren skulle kunna beräkna kostnaderna för respektive utlandsuppdrag</p>
<p>• ge en grund utöver reglerna i lagen(1982:80, LAS) om anställningsskydd att tidsbegränsa uppdraget/anställningen till enbart utlandstjänstgöringen</p>
<p>• hålla de skattefria kostnadsersättningarna renodlade till att ersätta merkostnader p.g.a. utlandsvistelsen i enlighet med svensk skattelagstiftnings synsätt. Påfrestande tjänstgöringsförhållanden skall avspeglas och ersättas i lönen. Lönen skall bl.a. sättas på marknadsmässiga grunder. När det nya pensionssystemet slagit igenom hos den framtida arbetskraften har lönens storlek större betydelse än idag för den framtida pensionen. Genom att URA:s skattebestämmelser är preciserade undviks att lönedelar läggs ”implicit” som skattefria kostnadsersättningar.</p>
<p>• likna, så långt som möjligt och lämpligt, näringslivets syn på anställningsvillkor för utsänd personal. Jämförelser gjordes med fr.a. Ericsson men också med Vattenfall, Swedetel och Swedesurvey.</p>
<p>Kommentar:  U-ALFA:s bestämmelser har vuxit fram under lång tid utifrån utrikesförvaltningens behov med hänsyn till den livslånga karriären, förflyttningsplikten och de särskilda kraven som officiell företrädare för Sverige. Man måste också komma ihåg att långt fler statligt anställda sänds ut enligt U-ALFA än enligt URA. Vidare är URA mer anpassat för kortare stationeringsperioder på upp till ett eller ett par års varaktighet, medan U-ALFA anpassats efter fleråriga, upprepade utlandsstationeringar. U-ALFA är också ett avtal som har motsvarigheter internationellt och det framstår vid en sådan jämförelse enligt utredningen som ganska genomsnittligt. 2 URA:s struktur – riktlinjer för förmåner</p>
<p>URA gäller sådana statligt anställda arbetstagare vid myndigheter under regeringen som enligt arbetsgivarens beslut skall vara utlandsstationerade vid tjänstgöring utomlands. För de arbetstagare som omfattas av U-ALFA gäller inte URA-avtalet.</p>
<p>URA är ett centralt ramavtal med riktlinjer för anställningsvillkor vid tjänstgöring utomlands. Avtalet är flexibelt och ger möjligheter till individuellt anpassade lösningar av anställningsvillkoren genom att en skriftlig överenskommelse om anställning – ett s.k. utlandskontrakt – upprättas mellan anställningsmyndigheten och arbetstagaren. De centrala parterna har således delegerat till varje anställningsmyndighet att träffa en enskild överenskommelse med arbetstagaren som uttrycks i ett kontrakt med stöd av URA. Kontraktet kan anpassas till utlandsuppdragets karaktär, förhållandena på tjänstgöringsorten och arbetstagarens familjesituation. Inom verksamhetsområden med grupper av arbetstagare med likartad tjänstgöring utomlands ger URA även möjlighet för enskilda myndigheter och de lokala arbetstagarorganisationerna att sluta lokala kollektivavtal om anställningsvillkoren.</p>
<p>Anställningsvillkoren i URA är av tre olika slag:</p>
<p>• sådana som skall regleras och för vilka det anges hur det skall ske, t.ex. pension och försäkringar,</p>
<p>• sådana som skall regleras utan att det närmare anges hur det skall regleras, t.ex. lön,</p>
<p>• sådana som kan regleras – t.ex. ersättning för kostnader för bostad, flyttning och semesterhemresor – och för vilka avtalet har riktlinjer för hur detta kan ske.</p>
<p>Stor vikt har i URA lagts vid reglering av den utsändes sociala trygghet. Arbetsgivaren har skyldighet att teckna en särskild s.k. URA-försäkring hos Kammarkollegiet. Försäkringen har anpassats till URA:s komponenter.</p>
<p>Arbetsgivarens skyldigheter är få vilket samtidigt innebär att arbetstagaren inte har automatisk rättighet till en kostnadsersättning eller förmån. Tvingande för arbetsgivaren utöver URAförsäkringen är att betala en lön med pensionsförmån. I övrigt innehåller URA riktlinjer för anställningsvillkor, t.ex. arbetstid och kostnadsersättningar, som skall bestämmas lokalt.</p>
<p>Utlandsuppdragets karaktär skall vara styrande för arbetsgivarens beslut om utlandsuppdraget skall utföras genom att arbetstagaren utlandsstationeras eller genom att arbetstagaren gör en tjänsteresa enligt utlandsreseförordningen (1991:1754). Om utlandsreseförordningen, se bilaga 7 till betänkandet. 3 Ny skattebestämmelse när URA trädde i kraft</p>
<p>Samtidigt som URA trädde i kraft 1 januari 2002 gjordes ändringar i skattelagstiftningen. Dessa innebär att kostnadsersättningar enligt avtalet som är direkt hänförliga till utlandsstationeringen inte behöver tas upp till beskattning. Skattefriheten är dock mer begränsad än på U-ALFA-området.</p>
<p>Vilka ersättningar och förmåner i URA som enligt inkomstskattelagen (1999:1229, IL) kan vara en skattefri kostnadsersättning eller förmån anges i 11 kap. 21 a § IL. I vissa fall finns även beloppsmässiga ramar (tak) för skattefriheten. Avgörande är i princip att en merkostnad uppstår som en direkt följd av utlandsvistelsen. Skattelagstiftaren har överlämnat till respektive anställningsmyndighet att bedöma vad som i varje enskilt fall är att anse som en merkostnad och som därmed inte skall tas upp till beskattning.</p>
<p>Kommentar:  I URA finns inga motsvarigheter till U-ALFA:s skattefria hardshiptillägg och hardshipresor och inte heller till de skattefria barntilläggen m.m.</p>
<p>Kommentar : Skattebestämmelsen för U-ALFA-området ger en generell skattebefrielse för alla kostnadsersättningr och förmåner som utgår till dem som sänds ut från utrikesförvaltningen och Sida m.fl. kategorier enligt avtalet. 4 Utlandskontraktet enligt URA 4.1 Allmänt</p>
<p>Ett utlandskontrakt är en handling som upprättas mellan arbetsgivaren och arbetstagaren och innebär en skriftlig överenskommelse om anställningen/utlandsstationeringen. Syftet är att komma överens om kontraktets innehåll innan utlandsstationeringen så att oförutsedda eller ytterligare kostnader inte uppkommer. Arbetstagaren har en uppgiftsskyldighet om förhållanden som kan ha betydelse för om en förmån skall erhållas. Enligt 4 § URA skall utlandskontraktet innehålla villkoren för arbetstagarens stationering utomlands. Vissa uppgifter skall särskilt anges i kontraktet: arbetstagarens arbetsuppgifter, stationeringsorten utomlands, tjänstgöringsperiodens längd, löneförmåner och andra anställningsvillkor. I utlandskontraktet skall även överenskommas om vilka av arbetstagarens familjemedlemmar som omfattas av kontraktet och vilka förmåner. Arbetsgivaren bedömer om han vill erbjuda förmåner för familjemedlemmar i t.ex. ett samboförhållande.</p>
<p>På ett antal ställen i URA är en förmånsreglering villkorad med uttrycket ”om inte annat anges i utlandskontraktet” eller motsvarande text. Exempel på sådana frågor där alltså utlandskontraktet kan innehålla en annan materiell reglering än enligt URA:s normalregler är arbetstid (8 §), semesterfrågor (9 §) och kontraktets uppsägningstider (18 §).</p>
<p>För arbetstid är utgångspunkten i URA att de utsända skall ha förtroendearbetstid. Med förtroendearbetstid menas att arbetstiden inte är reglerad och att arbetstagaren inte har rätt till ersättning för övertid. När det är lämpligt anges arbetstider i kontraktet, som till exempel när en arbetstagare ska tjänstgöra som projektledare eller som medarbetare i ett annat lands förvaltning. Den aktuella förvaltningens arbetstider anges då som gällande inkl. landets helgdagar.</p>
<p>För semester gäller att semesterlagens miniminivå 25 semesterdagar per år inte får underskridas.</p>
<p>Sjuklön kan innebära att inget löneavdrag görs. För anställningsvillkoren ovan gäller att ALFA:s bestämmelser kan ”kopieras” när det bedöms lämpligt.</p>
<p>För föräldraledighet eller förmåner i samband därmed finns ingen särskild reglering i URA. Sådana frågor får lösas från fall till fall. Det är vanligt att arbetstagaren vill åka hem till Sverige och om anställningen fortsätter tar ALFA:s regler vid. Det kan också bero på hur lång tid av utlandsstationeringen som återstår m.m. 4.2 Särskilda anställningsvillkor</p>
<p>I utlandskontraktet skall överenskommas om och i så fall vilka särskilda anställningsvillkor som skall gälla för arbetstagaren under utlandstjänstgöringen (jfr 13 § och bilagan till URA). Dessa särskilda anställningsvillkor avser ersättningar för merkostnader och ökade levnadskostnader på grund av utlandsstationeringen och särskilda förhållanden i tjänstgöringslandet (”kostnadsersättningar”). Sådana ersättningar kan gälla bostadskostnader, flyttningskostnader, skolkostnader för barn, resekostnader, hälso- och sjukvårdskostnader samt övriga merkostnader. Vid upprättandet av utlandskontraktet kan mot denna bakgrund överenskommas om och i så fall vilka särskilda anställningsvillkor som skall gälla och om storleken på avsedda ersättningar.</p>
<p>De särskilda anställningsvillkoren som är möjliga att tillämpa enligt URA utgår från att arbetstagarens lön beskattas i Sverige. Ersättningar för vissa merkostnader som uppstår p.g.a. utlandsstationeringen behöver inte tas upp till beskattning i den utsträckning bestämmelserna i 11 kap. 21 a § IL är tillämpliga.</p>
<p>Semesterns längd (antalet semesterdagar) kan bestämmas med hänsyn till speciella förhållanden i tjänstgöringslandet som klimat, arbetsförhållanden, isolering från omvärlden och allmän otrygghet.</p>
<p>För att ge försäkringsskydd vid utlandsstationering enligt URA skall arbetsgivaren teckna en särskild försäkring hos Kammarkollegiet (den s.k. URA-försäkringen). Försäkringen gäller arbetstagaren och de medföljande familjemedlemmar som anges i utlandskontraktet. Avtalets definition av medföljande familjemedlemmar (se 2 § URA) tillämpas i URA-försäkringen. Försäkringen gäller i hela världen dygnet runt och omfattar alltså både tjänstgöringstid och fritid. Den innehåller således ett heltäckande personskadeskydd. Försäkringen kan tecknas antingen som en samlingsförsäkring eller för namngivna personer.</p>
<p>I vissa fall kan en annan institution (motsvarande) än anställningsmyndigheten utbetala ersättning eller ge förmån till arbetstagaren, t.ex. en EU-institution för nationella experter. I sådant fall skall upplysning om detta ingå i utlandskontraktet och kostnadsersättningar enligt URA ”jämkas” så att inte dubbla kostnadsersättningar utbetalas.</p>
<p>Kommentar:  U-ALFA innehåller inga bestämmelser om utlandskontrakt. U-ALFA är uppbyggt så att arbetstagaren får vissa rättigheter under utlandsstationeringen enligt mycket detaljerade regler som finns både i avtalet och i UTN:s cirkulär, exempelvis rätt till barntillägg för medföljande barn. 4.3 Ersättning för bostadskostnader</p>
<p>Arbetstagaren kan på stationeringsorten antingen få disponera en bostad (dvs. förmån av bostad) eller få ersättning för bostadskostnad. Arbetsgivaren bedömer med hänsyn till kostnader, antalet medföljande familjemedlemmar enligt kontraktet, säkerhetsskäl eller dylikt vad som är skälig bostadsstandard. I ersättning för bostadskostnad bör ingå ersättning för normala driftskostnader (t.ex. el, vatten, sophämtning).</p>
<p>Beroende på valet av bostad kan även ett start-/utrustningsbidrag utges. Det är avsett att täcka utgifter för erforderlig utrustning i bostaden och storleken på bidraget kan variera beroende på bl.a. bostadsstandarden, antalet medföljande familjemedlemmar enligt kontraktet, klimatet och levnadsförhållandena i tjänstgöringslandet. Även om arbetstagaren själv ombesörjer inköpen är utrustningen arbetsgivarens egendom som arbetstagaren får disponera.</p>
<p>Kommentar:  I U-ALFA finns bostadsnormer, regler för volym, flyttgods m.m. Dessutom kan ”gardinpengar” betalas ut till arbetstagaren. ”Dubbelhyran” för bostaden i Sverige kan ersättas under en kortare tid trots att merkostnaden för bostaden i utlandet ersätts. Även magasineringskostnader för bohag ersätts. 4.4 Ersättning för flyttningskostnader</p>
<p>Flyttningskostnaderna och därmed flyttningsbidragets storlek är bl.a. beroende på om arbetstagaren får disponera en möblerad eller omöblerad bostad och beroende på antalet medföljande familjemedlemmar enligt kontraktet. Att hyra en möblerad bostad innebär mindre bidrag till flyttkostnad av bohag. Även om arbetsgivaren bidrar med ett utrustningsbidrag kan detta var ekonomiskt fördelaktigt för arbetsgivaren. Vid utlandsuppdrag för kortare tid kan det vara motiverat att arbetsgivaren istället för flyttningskostnad erbjuder kostnadsersättning för extra bagage vid ut- och återresa.</p>
<p>Kommentar:  Enligt U-ALFA utgår även s.k. särskild flyttersättning, vars belopp beror på arbetstagarens funktion och familjeförhållandena. 4.5 Ersättning för skolkostnader för barn</p>
<p>Med obligatorisk grundutbildning avses grundskola och gymnasieskola (eller motsvarande skolutbildning i aktuellt land). Arbetstagaren kan av arbetsgivaren bl.a. få bidrag till skolkostnader för medföljande barns skolgång eller för barns skolgång på internatskola. I kontraktet skall anges vilka barn som omfattas av här avsedda förmåner. 4.6 Ersättning för resekostnader</p>
<p>Arbetsgivaren kan enligt URA betala resekostnader för a) Utresa och återresa, b) Semesterhemresa, c) Besöksresor för familjemedlem, d) Resor i samband med sjukdom och dödsfall. (Ersätts genom  URA-försäkringen)</p>
<p>Två resor kan ges skattefritt per kalenderår enligt 11 kap. 21 a § IL oavsett om resan benämns semesterresa eller besöksresa (utöver ut- och återresa).</p>
<p>Kommentar:  I U-ALFA finns dessutom bl.a. makebesöksresa, resa för ensamstående och 60-dagarsresa. 4.7 Ersättning för hälso- och sjukvårdskostnader</p>
<p>Vissa kostnader ersätts genom URA-försäkringen, t.ex. komplikationer vid graviditet och akut tandvård.</p>
<p>I övrigt beror det på vad arbetsgivaren bestämmer eller vad man kommer överens om med arbetstagaren. I kontraktet skall antecknas vilka förmåner, vilken klinik som kan anlitas, om arbetstagaren skall använda sig av förmåner som erbjuds genom att Sverige har överenskommelse med andra länder m.m.</p>
<p>Kommentar:  I U-ALFA ersätts sjukvård i stationeringslandet jämförbar med svensk sjukvård, tandvård ersätts som i Sverige. 4.8 Ersättning för övriga merkostnader (utlandstillägg)</p>
<p>Utlandstillägget består av grundtillägg  och i förekommande fall medföljandetillägg.</p>
<p>Arbetsgivaren kan, som schabloniserad ersättning för övriga merkostnader, utbetala grundtillägg.  Grundtillägget är ett bidrag till sådana löpande merkostnader som arbetstagaren har på grund av sin utlandstjänstgöring. Tillägget är beräknat som en schablon och innebär att arbetsgivaren slipper hantering med direktersättning av löpande och mindre merkostnader. Arbetstagaren skall inte ersättas för merkostnader vid sidan av grundtillägget såvida det inte följer av andra bestämmelser i URA eller av utlandskontraktet.</p>
<p>Grundtillägget består av olika komponenter. Tillägget kan utbetalas helt eller delvis beroende på arbetstagarens merkostnadssituation. Vid utlandskontraktets ingående skall det fastställas om grundtillägg skall utges helt eller delvis. Om arbetstagarens merkostnadssituation väsentligt förändras under kontraktsperioden kan arbetsgivaren och arbetstagaren komma överens om ändrat grundtillägg. En sådan överenskommelse skall vara skriftlig (jfr 14 § URA).</p>
<p>Om grundtillägg utbetalas med belopp som överstiger av Arbetsgivarverket meddelade maxbelopp skall överskjutande del ur skatte- och avgiftssynpunkt betraktas som lön.</p>
<p>Det maxbelopp per månad för utlandstillägg som meddelas av Arbetsgivarverket består av följande komponenter. 1. Livsmedel.  Beräknad merkostnad för livsmedel på stationeringsorten. 2. Transport.  Beräknad merkostnad för transporter på stationeringsorten, i regel fasta och rörliga kostnader för en bil. 3. Hushållshjälp.  Beräknad kostnad för hushållshjälp på stationeringsorten, beroende på behovet av hushållshjälp som följer av förhållandena på stationeringsorten. 4. Speciella merkostnader . Består av följande delkomponenter: a) Merkostnad p.g.a. avståndet till Sverige. b) Merkostnader för service, rekreation och kontakter i verksamhetslandet. c) Merkostnad för uppehälle under kortare rekreationsresor. Gäller enbart för stationeringsorter med särskilt krävande levnadsförhållanden. d) Merkostnad för kläder. e) Merkostnad för utrustning och indirekta representationskostnader. f) Övriga merkostnader som inte ersätts på annat sätt.</p>
<p>Ovanstående komponenter är inte beräknade att var för sig täcka en enskild arbetstagares merkostnader. Komponenterna är ett sätt att beräkna ett grundtillägg med beaktande av de olika typer av merkostnader som är relevanta för respektive stationeringsort. För komponenten Transport , som erfarenhetsmässigt utgör en stor del av det sammanlagda utlandstillägget, gäller dock att kostnaden är beräknad specifikt för att arbetstagaren skall kunna hålla sig med egen bil på stationeringsorten för lokala transporter, både privat och i tjänsten . Elementet Transport  ingår i grundtillägget eftersom det för de flesta stationeringsorter är nödvändigt med bil för de lokala transporterna. Om arbetsgivaren t.ex. tillhandahåller bil i tjänsten kan komponenten Transport helt eller delvis räknas bort från grundtillägget.</p>
<p>Eftersom grundtillägget kan komma att räknas om två gånger per år, skall det i kontraktet anges som en procentsats av högstbeloppet för aktuellt land och inte som ett fast belopp T.ex. 60 % av högstbeloppet för grundtillägg i Estland (i maj 2003 var högstbeloppet 6 873 kronor per månad). Grundtillägget kan således utges mellan 1–100 % eller inte alls.</p>
<p>Kommentar : I U-ALFA finns sex merkostnadsgrupper vilka ger olika storlek på grundtillägget. Det grundtillägg som utgör högstbelopp enligt URA mostvarar helt och hållet grundtillägget enligt U-ALFA, merkostnadsgrupp 2.</p>
<p>För arbetstagare med medföljande make/maka/sambo som på grund av utlandsstationeringen går miste om förvärvsinkomst kan ett särskilt belopp per månad utbetalas till arbetstagaren, medföljandetillägg.</p>
<p>Medföljandetillägget motiveras av den utökade försörjningsbörda som uppkommer för arbetstagare med medföljande make eller sambo som går miste om förvärvsinkomst. Medföljandetillägget är lika för alla stationeringsorter och alltså inte beräknat med hänsyn till kostnadsläget på stationeringsorten. Medföljandetillägget ger t.ex. möjlighet att genom egeninbetalning eller privat pensionsförsäkring vidmakthålla eller kompensera för pensionsskydd trots inkomstbortfallet.</p>
<p>För att medföljandetillägg skall kunna utbetalas av arbetsgivaren måste arbetstagaren kunna styrka dels att make eller sambon följer med till stationeringsorten och dels vilken förvärvsinkomst medföljaren går miste om på grund av utlandsvistelsen. I det fall medföljaren endast delvis eller endast för en viss del av utlandsvistelsen går miste om förvärvsinkomst eller i det fall den medföljande har förvärvsinkomst på stationeringsorten bedömer arbetsgivaren om och i så fall i vilken mån medföljandetillägg skall utbetalas. Medföljandetillägg anges därför i kontraktet som en procentsats av högstbeloppet. Exempelvis 50 % av högstbeloppet för medföljandetillägg (2003 är högstbeloppet för medföljandetillägg 4 825 kr per månad).</p>
<p>Kommentarer : Medföljandetillägget enligt U-ALFA är skattefritt oavsett belopp. Inom utrikesförvaltningen och Sida utges även en ”makepensionsförmån” som inte regleras i U-ALFA enligt förordning om särskild ersättning till medföljare till anställd inom utrikesförvaltningen (AgVFS 2002:3 B 3). Numera är denna förmån dock i princip utmönstrad och ersatt av den privata pensionsförsäkringen i SPP. 5 Sammanfattande kommentarer till vissa skillnader mellan URA och  U-ALFA i skattehänseende.</p>
<p>U-ALFA präglas i grunden av ett förvaltningsrättsligt synsätt medan URA är ett modernt avtal som präglas av ett privaträttsligt synsätt. Enligt U-ALFA har arbetstagaren således rätt  till vissa skattefria förmåner och kostnadsersättningar oavsett belopp om vederbörande uppfyller vissa krav. Enligt URA har arbetsgivaren däremot möjlighet  att erbjuda arbetstagaren vissa förmåner och kostnadsersättningar som kan vara skattefria till ett visst tak.</p>
<p>I U-ALFA finns vissa skattefria förmåner som inte har någon motsvarighet i URA, exempelvis hardshipkompensation, barntilllägg, särskild flyttningsersättning, dubbelhyra, magasineringskostnad, gardinpengar, vissa resekostnader. Vissa av merkostnadsersättningarna i U-ALFA:s utlandstillägg ingår med olika beloppsstorlek för olika funktioner (merkostnadsgrupper).</p>
<p>För vissa befattningar inom U-ALFA:s tillämpningsområde ingår element som skall gottgöra indirekta representationskostnader i det skattefria grundtillägget. Representationskostnader ersätts mot faktisk kostnad i URA.</p>
<p>Grundtillägget enligt URA är hämtat från U-ALFA.</p>
<p>Bilaga 3</p>
<h2>Utvärdering av utlandsvillkorssystemet.</h2>
<p>Några preliminära tankar om struktur på utvärderingsuppdraget, modeller för analys, beskrivning av samband, hypoteser och metodval.</p>
<p>Strängnäs den 26 mars 2003</p>
<p>Kim Forss</p>
<p>Bakgrund</p>
<p>Utvärdering är en systematiskt undersökning av någots värde, enligt en grov men direkt översättning av den vanligaste definitionen ”a systematic inquiry into the worth or merit of an object”. Det finns flera poänger med den definitionen; just här vill jag lyfta fram två. För det första anges klart och tydligt att utvärdering skall göras systematiskt, dvs. med vetenskapliga metoder, oftast då samhällsvetenskapliga undersökningsmetoder. Det innebär inte att en utvärdering skall vara ett vetenskapligt arbete, men man skall använda tillförlitliga metoder för datainsamling, dra slutsatser på empirisk grund och öppet redovisa sina arbetsprocesser.</p>
<p>För det andra är utvärdering en bedömning av värde; ”worth or merit”. Det innebär att en utvärdering måste komma till en slutsats om det utvärderade objektet är ”bra” eller ej. Det finns en omfattande teoribildning kring värdebegreppet, men vi kan nöja oss med att konstatera att värde både har en kvantitativ mätbar sida och en upplevd psykologisk sida. Det räcker förstås inte för en utvärdering att konstatera att föremålet för utvärdering är bra i största allmänhet; en sådan utsaga måste preciseras.</p>
<p>Vad gör ett system för utlandsvillkor ”bra”</p>
<p>För att gå direkt på kärnfrågan i en utvärdering av utlandsvillkorssystemet, ”är det bra?”, och vad innebär det i så fall att det är bra. Jag vill mena att den frågan bör stå i fokus för en utvärdering av systemet. Kommittédirektiven anger att utlandsvillkorssystemets effekter skall utvärderas, men frågan är om det är effekterna som är det mest centrala för att bedöma om systemet är bra.</p>
<p>Utan tvekan är det många gånger så att en effektutvärdering är ett behändigt och rationellt sätt att förhålla sig till värdefrågan. Antag att utvärderingen gäller en policy. Kan utvärderingen konstatera att policyn haft positiva, värdefulla och önskade effekter, utan några negativa sidoeffekter, kanske allt är gott och väl. Då behöver man inte bedöma sätt att genomföra policyn, eller dess inneboende kvaliteter. Ett organisation kan på samma sätt utvärderas med referens till dess effekter på samhället.</p>
<p>Genom att bygga en eller flera modeller kan själva grundfrågan om vad som är ”värde” föras närmare ett praktiskt och konkret utvärderingsarbete. En modell är visserligen en förenkling av verkligheten, men genom att förenkla kan man också göra några aspekter klara och tydliga, och därmed mera lätthanterliga. Den första modellen här syftar till att beskriva värde, dvs. vad är det som gör ett system för utlandsvillkor ”bra” (och på samma gång, vad som gör det ”dåligt”, om dessa egenskaper saknas).</p>
<p>Den första modellen är beskrivande och förenklande, uppbyggd kring en analytisk distinktion mellan de olika dimensioner som ”värde” kan beskrivas genom. För att den här modellen skall vara bra bör den vara heltäckande, dvs. det skall inte finnas några andra egenskaper som gör ett sådant system bra, förutom de som beskrivs i modellen. Vidare skall de olika egenskaperna vara analytiskt distinkta, dvs. de skall vara oberoende av varandra.</p>
<p>Modell 1 . Egenskaper som ett ”bra” utlandsvillkorssystem bör ha</p>
<p>De fyra först nämnda egenskaperna är inte effekter av systemet, de är egenskaper hos systemet. Men om systemet är orättvist, obegripligt och ineffektivt så får det konsekvenser, eller om man så vill effekter. Det skapar missnöje, leder till avgångar, gör det svårt att rekrytera folk, etc. Om systemet å andra sidan är rättvist, begripligt och effektivt får det positiva effekter; lätt att rekrytera folk, god stämning på arbetsplatsen, etc. Måluppfyllelse är inte heller en effekt av systemet, däremot kan man tänka sig att målen för systemet i sig är uttryckta i termer av effekter. Jag har här utgått från att målen för systemet är att kompensera den anställde för dennes merkostnader (reella såväl som upplevda) i samband med utlandsstationering, och att det skall underlätta placeringar (både hemma och utomlands).</p>
<p>Det är inte givet att egenskaperna är lika viktiga. Man kan utveckla modellen till att rangordna de goda egenskaperna. En del av dem står sannolikt i motsats till varandra; det kanske inte går att skapa ett system som både upplevs som rättvist av dem som är berörda av det, och som står i överensstämmelse med andra principer för beskattning, eller som är både billigt, lätt att administrera och begripligt. Poängen med modellen är dock att fokusera på det som kan ligga till grund för värdeutsagor i en utvärdering, och med användning av den här modellen gäller det då att komma fram till om systemet idag har dessa egenskaper.</p>
<p>Kartläggning av effekter</p>
<p>Det kan finnas en överlappning mellan begreppen måluppfyllelse och effekter. Jag har beskrivit systemets mål som att uppnå vissa effekter. Jag är inte säker på att det är rätt, men har heller inte hittat någon tydlig beskrivning av vad systemet har för mål. I den här modellen blir måluppfyllelse en synonym till att systemet har positiva och önskvärda effekter. Vi kommer då in på nästa modell, som handlar om effekter. Modellen kartlägger effekter som ett utlandsvillkorssystem kan ge upphov till. Jag har valt att skilja på positiva och negativa effekter. Ofta är det två sidor av samma mynt, men inte nödvändigtvis. Vidare har jag valt att identifiera effekter på fyra nivåer; individens, arbetsplatsens (ambassaden, delegationen, enheten), regeringskansliets, och för landets del. Man kan bygga ut modellen med att även införa en bedömning av effekt i förhållande till de olika utfallen av egenskaperna i modell 1. Ett orättvist system ger t.ex. andra negativa effekter än ett system som inte är effektivt. Jag tror dock att en modell som byggs ut så långt blir onödigt komplex, och man skulle få en hel del överlappande problem.</p>
<p>Detta leder till två frågor vad gäller utvärderingen. Kan man utvärdera de inneboende egenskaperna i systemet direkt? Svaret är ”Ja”, jag återkommer till det nedan. Kan man utvärdera effekterna?</p>
<p>Svaret på den frågan är ”Kanske, med betydande svårighet och en hel del osäkerhet”. Frågan är då om det är nödvändigt att utvärdera effekter för att utvärdera utlandsvillkorssystemet. Det är möjligt att tillförlitliga svar på frågan om systemets egenskaper i sig gör det möjligt att förutsäga vilka effekter det får. Genom att gå direkt på en bedömning av sådana egenskaper som rättvisa, begriplighet och effektivitet kan man få underlag för en bedömning av vilka effekter systemet har.</p>
<p>Vad är svårigheten med en effektutvärdering?</p>
<p>Begreppet ”effekt” anger att någonting förekommer som resultat av någonting annat. Effekter uppkommer genom att ett fenomen ger upphov till ett annat fenomen. Man kan tala om orsak och verkan, där effekten är synonym med det senare ordledet. Vi förutsätter ett kausalt samband mellan en orsak och dess effekt. Ett kausalt samband innebär att orsaken är nödvändig och tillräcklig  för att effekten skall uppkomma.</p>
<p>Att orsaken är nödvändig innebär att effekten inte uppkommer om inte orsaken också förekommer. Om orsaken är X och effekten Y, så inget Y utan X!</p>
<p>Att orsaken är tillräcklig innebär att det inte skall behövas något annat för att effekten skall förekomma. Det skall inte behövas något Z för att Y skall kunna observeras.</p>
<p>Det är det här som är problemet vad gäller utlandsvillkorssystemets effekter. För att illustrera det går jag vidare med ytterligare en modell, denna gång en schematisk sådan för att klarlägga relationen mellan de olika delarna i modellen. Modellen är tänkt att illustrera en livssituation, där den anställde, tillsammans med sin familj, skall fatta beslut om utlandstjänstgöring/alternativt flytta hem. Som alla vet påverkas det beslutet av en lång rad omständigheter, varav några få är illustrerade i modellen (den kan givetvis lätt byggas ut för att beakta ännu fler av de förhållanden som berör valet).</p>
<p>Poängen är att de tänkbara effekterna av utlandsvillkorssystemet beror på en rad andra faktorer. Den anställdes val beror sannolikt till ganska liten del på utlandsvillkoren. De kan vara ett strå till stacken, eller droppen som kommer bägaren att rinna över. Men utlandsvillkorssystemet lär knappast vara både nödvändigt och tillräckligt för den observerade effekten. Det lär med andra ord inte gå att fastställa något kausalt samband mellan utlandsvillkorssystemet som orsak, och någon form av effekt som dess verkan.</p>
<p>Detsamma gäller alla de andra positiva och negativa effekter på skilda nivåer som nämns i modell 2; de är alla resultatet av en komplex interaktion mellan en rad olika variabler. Det lär vara helt omöjligt att fastslå hur stor del av en effekt som uppkommer till följd av utlandsvillkorssystemet, och till hur stor del den beror på andra faktorer – särskilt som intressenterna samtidigt som de lämnar uppgifter för en utvärdering kan vilja påverka systemets framtida utformning.</p>
<p>Modell 3 . Sambandet mellan utlandsvillkorssystemet, en effekt och andra oberoende variabler “systemet”</p>
<p>Medföljandes: – Arbete – Utbildning – Pension – beslut av anställd att lämna UD, alternativt inte åka dit arbetsgivaren vill ha honom/ henne placerad</p>
<p>Barnens skolgång</p>
<p>Kan man lösa problemet med effektutvärdering?</p>
<p>Även om man inte kan utvärdera en renodlad effekt av systemet, kan man sannolikt undersöka på vilket sätt utlandsvillkorssystemet bidrar till besluten. Det är behäftat med stora validitetsproblem, men lär inte vara omöjligt. Det skulle kunna vara möjligt att:</p>
<p>De situationer som beskrivs ovan ger en negativ ”värdeladdning” av undersökningen. Chanserna att identifiera systemets negativa effekter är stora. För att balansera det kan man tänka sig att göra motsvarande urval av ett antal situationer där systemet inte haft motsvarande negativa effekter (kanske). Det skulle kunna vara:</p>
<p>Vid undersökningarna är det viktigt att uppmärksamma att urvalet också fångar upp olika personalkategorier, geografiska områden, familjesituationer. Urvalet bör göras stratifierat slumpmässigt. Jag tror det är lämpligt att sikta på mellan 5 och 10 intervjuer i vardera kategorin ovan, dvs. totalt någonstans mellan 20 och 40 intervjuer. Jag tror inte det är möjligt att använda någon enkät i sammanhanget, eftersom det förutsätter direkta och väldefinierade frågor. Då vore risken stor att de svarande skulle betrakta enkäten som ett förhandlingsinstrument. Den risken finns även vid intervjun, men eftersom intervjutillfället är mera öppet och den som intervjuar kanske kan värdera förhandlingsmomentet i situationen, kan man få information av högre validitet.</p>
<p>För att svaren skall bli tillförlitliga ställs ganska speciella krav på intervjusituationen. Det bör inte vara mer än två personer närvarande; den intervjuade och intervjuaren. Den som intervjuas bör tillförsäkras anonymitet. Intervjun dokumenteras med anteckningar, inga bandspelare eller fullständiga protokoll som verifieras i efterhand. Det bör sannolikt vara ett öppet intervjuformulär, dvs. varken strukturerat eller standardiserat. Givet att det är klargjort från början, och övriga betingelser ovan är vid hand, kan intervjun om effekter av systemet ske inom ramen för en längre intervju som behandlar andra frågor utredningen belyser.</p>
<p>Det är ofta nyttigt att i förväg föreställa sig vilka resultat en undersökning kan ge, så att man vet vad man letar efter för information, och när man eventuellt blir överraskad av den information man får. Hypoteserna kan vidareutvecklas när man gör klart intervjuformuläret, men en tänkbar lista över hypoteser skulle kunna se ut så här:</p>
<p>H1. Det är ingen som självmant nämner utlandsvillkorssystemet som en anledning att man tagit avsked från UD.</p>
<p>H2. Det är ingen som självmant nämner utlandsvillkorssystemet som en anledning att man sökt sig till en viss tjänstgöringsort.</p>
<p>H3. En majoritet av de svarande anger självmant någon aspekt av utlandsvillkorssystemet som en anledning att man ibland inte är intresserad av en viss tjänstgöringsort.</p>
<p>H4. En majoritet av de svarande i alla urvalskategorier är på det stora hela taget nöjda med utlandsvillkorssystemet som det ser ut idag.</p>
<p>H5. Det är ingen av de svarande som kan peka på ett system som i sin helhet är bättre, som de hellre skulle vilja tillämpades av UD.</p>
<p>H6. Det är ingen av de svarande som kan ge exempel på en kollega som sökt sig till en annan arbetsplats på grund av utlandsvillkorssystemet.</p>
<p>H7. De flesta av de svarande kan säga att mycket arbetstid går åt för att jämföra utfallen av systemet mellan olika individer</p>
<p>H8. De flesta svarande ger flera exempel på situationer som upplevs som orättvisa när systemet tillämpas.</p>
<p>H9. Det är några delar av systemet som orsakar de negativa effekterna, särskilt de som har med de medföljandes situation att göra.</p>
<p>H10. De flesta svarande har ingen klar uppfattning om hur de långsiktiga konsekvenserna av systemet för dem själva och deras familjer ser ut.</p>
<p>Det här är några tentativa exempel på hypoteser. De bygger på att det faktiskt är intressant att veta om t.ex. 90 % av respondenterna ger exempel på orättvisa situationer, och att detta i så fall är ett problem vad gäller systemets effekter. Likaså kan det vara intressant om det tvärtom inte är så många som ser sådana exempel. Det ger den utvärderande information som behövs.</p>
<p>Hypoteserna om effekterna beror på systemets inneboende karaktäristika. Som nämndes ovan kan det vara möjligt att få en bild av effekterna om man utvärderar de egenskaperna direkt. Jag tror därför att huvudstrategin bör vara att gå direkt på en sådan bedömning; dvs. att värdera om systemet är rättvist, begripligt, kongruent, ändamålsenligt och effektivt.</p>
<p>Att värdera utlandsvillkorssystemets inneboende egenskaper</p>
<p>Jag föreslog fem egenskaper som ett ”bra” utlandsvillkorssystem borde ha. Här kommer några förslag på hur de kan utvärderas.</p>
<p>Frågor om systemet är rättvist.</p>
<p>Är systemet rättvist?</p>
<p>Utredningen kan göra ett antal fallstudier, där man beräknar livsinkomster för den anställde och dennes familj. Varje sådan fallstudie kan göras på cirka en sida. Fallstudierna kan vara av den karaktär som t.ex. familjeekonomer på banker och liknande använder när de beräknar hur livsinkomster påverkas av utbildning, familj, flytt, mm. Man kan tillsätta en panel med oberoende experter och dessa skall sedan värdera fallstudierna på en ”rättviseskala”, eller flera sådana skalor. Det kan sägas vara en tillämpning av delphi-teknik för just det här syftet. Men man kan också undersöka och bedöma rättvisan i systemet med ett kvalitativt resonemang i rapporten, t.ex. mot bakgrund av intervjusvar.</p>
<p>Om man väljer en delphi metod kan det gå till så här. Rent praktiskt kan utvärderingen behöva räkna fram ett tiotal typiska situationer. Sedan kan bedömningarna genomföras i form av en gruppintervju, fast helst inte med mer än tre experter vid varje tillfälle. Dessa tillfällen planeras, genomförs och dokumenteras. Man får räkna med cirka två arbetsdagar per tillfälle för dem som håller i utvärderingen. Om man genomför tre paneldiskussioner tar hela arbetet kring 14 dagar, vilket bör innefatta att ställa samman slutsatserna i sin helhet. Det kan vara lämpligt att precisera hypoteser även för detta.</p>
<p>Upplevs systemet som rättvist?</p>
<p>Det enda sättet att få reda på det är att fråga, Om man gör en effektutvärdering enligt ovan, kan detta vara följdfrågor. Man kan också ställa frågan i vanliga intervjuer, eller skräddarsy en intervjuomgång för ändamålet. Bäst är nog att undersöka detta genom en enkät, eftersom det är intressant att få in ett stort antal svar. Jag återkommer till frågan om en enkät nedan.</p>
<p>Frågan om systemet är begripligt</p>
<p>Den här bedömningen kan göras direkt i utredningen, man behöver inte nödvändigtvis fråga andra hur det upplevs eller uppfattas. En beskrivning av systemet, en genomgång av regler, undantag, beslutsgångar, m.m. kan ge underlag för ett värdeomdöme. I den mån man genomför intervjuer, eller enkäter, vore det dock naturligt att även belysa den här frågan.</p>
<p>Frågor om systemet är effektivt</p>
<p>En sådan värdering bör bygga på en beskrivning av systemet, en genomgång av administrationskostnader, och de andra egenskaper som nämns. Detta är något som utredningen under alla omständigheter måste göra. Vad gäller utvärderingen innebär det att i förlängningen av beskrivningen också föra ett resonemang om de värden som systemet bör ha, dvs. om det är rimligt lätt att administrera, har så låga kostnader som möjligt, och om organisationen kring systemet är ändamålsenlig. Frågan är hur man gör värderingen? En viktig del av det värderande omdömet blir att finna en relevant måttstock. En sådan kan vara att jämföra med andra system, särskilt då om det finns något som allmänt lyfts fram som en förebild (t.ex. i andra länder, i privata företag, andra system i den offentliga sektorn). Man kan också ställa dagens system mot ett ”idealiskt system”, i den mån det finns en konkret bild av ett sådant. Det går också att ange riktvärden, som t.ex.</p>
<p>• Kostnaderna för administrationen får inte uppgå till mer än 5 % av de volymer som hanteras i systemet</p>
<p>• Antalet arbetsår för att administrera systemet får inte överstiga 1 personår för 100 utsända</p>
<p>• Systemets skall lätt och säkert kunna anpassas efter kursfluktuationer och inflation minst 6 gånger varje år</p>
<p>• Systemet skall kunna anpassas efter alla tänkbara familjesituationer</p>
<p>Frågor om systemets kongruens.</p>
<p>Den här frågan belyses genom att arbeta med dokumentationen om utlandsvillkorssystemet och med de andra system, eller principer för administration, som man avser det skall vara kongruent med. Det kan inte undersökas med hjälp av enkäter eller intervjuer, utan där måste den som gör utvärderingen analysera de relevanta jämförelseobjekten och genom studien påvisa brister eller den överensstämmelse med andra principer som eftersträvas. För att underlätta arbetet kommer det att behöva struktureras, t.ex.:</p>
<p>Detta är ett arbete som det är svårt att skatta omfattningen av, men det skulle inte förvåna mig om det kan innebära åtminstone några veckor av beskrivning, precisering och kvalitativ analys.</p>
<p>I det ovan skrivna har jag använt begreppet effekt som synonymt med måluppfyllelse. Systemet förväntas ha vissa effekter, målet är att de skall ha sådana effekter. Om effekterna uppnås, dvs. i stort sett de positiva effekterna som beskrivs i modell 2, då är också målen uppnådda. Det innebär att utvärderingens arbetsmetoder här är de samma som de som beskrevs avseende effektutvärdering.</p>
<p>Arbetsmomenten i en utvärdering</p>
<p>Vart och ett av de här momenten är en liten undersökning i sig, men de kompletterar också varandra, och väljer man att genomföra allt finns det möjlighet att t.ex. ställa frågor om flera områden i en intervju, eller genom en enkät. Sammantaget bör det ge en tillförlitlig grund för en nyanserad diskussion och ett slutgiltigt omdöme om hur ”bra” systemet är, inklusive vilka effekter det sannolikt har.</p>
<p>Rent praktiskt innebär det följande: 1) Genomförande av en Delphi studie för att bedöma systemets egenskaper vad gäller ”rättvisa”. Detta kan beräknas till cirka 2 veckors effektiv arbetstid. 2) Genomförande av en kvalitativ dokumentanalys av systemets kongruens, vilket också uppskattas till cirka 2 veckor 3) Beskrivning av systemet och analys av dess effektivitet med hjälp av benchmarking, och egna rimlighetsbedömningar. Det är en svårare sak att uppskatta, men beroende på hur svårt det är att finna jämförelseobjekt, och under antagande att en beskrivning ändå måste göras, kanske det kan åtgå kring en veckas arbete för en sådan analys. 4) Genomförande av intervjuer med ett antal anställda, i huvudsak för att bedöma effekter, men även för att samla underlag för bedömning av systemets rättvisa (upplevda) och begriplighet. Tid för att utforma en intervjumall, cirka 2 dagar. Urval, kontakter och bokning av tid för 20 intervjuer; 2 dagar, genomförande, inklusive dokumentation, 3 timmar per intervju. Detta moment bör då kunna genomföras på sammanlagt 2 veckor. Det kan också samordnas med annan informationsinhämtning och spridas ut längre i tiden. 5) En enkätundersökning för att få ytterligare underlag för att bedöma hur systemet upplevs, om det är begripligt, om det står sig i jämförelse med andra system, samt vad det finns för uppfattningar/myter/åsikter om dess effekter. En enkät brukar kunna genomföras inom ramen för cirka tre veckors effektivt arbete, varav drygt en vecka går åt till utformning och pilottest av enkäten, knappt en vecka för distribution och svar på frågor under tiden den behandlas, samt drygt en vecka för att analysera svaren. Enkäten kan med fördel sändas ut i elektronisk form, och svaren kan då gå rakt in i en databas för statistisk presentation i diagram och tabeller.</p>
<p>Är detta spretigt som angreppssätt och behövs alla metoderna? Nej, det är inte spretigt, en utvärdering behöver normalt samla data med flera metoder för att belysa alla frågor som uppdraget reser. Det är självklart att en utvärdering delas upp i en rad mindre studier som belyser skilda delar av det objekt som utvärderas. Möjligen kan enkäten verka överflödig eftersom det som den skall belysa ändå kommer fram genom någon av de andra metoderna. Frågan är då om det behövs en enkät, eller om man kan klara sig utan det momentet.</p>
<p>Följande skäl talar för att en enkät genomförs:</p>
<p>• Det kan ha ett egenvärde att många människor kommer till tals i utvärderingen, de får en möjlighet att lämna synpunkter, uppmärksammar utredningen, och blir mera intresserade att ta del av resultaten i sin helhet. Ingen kan efteråt säga att de inte fått möjlighet att uttala sig.</p>
<p>• Enkäten kan kvalificera den bild av utvärderingsobjekten som intervjuerna ger, antingen genom att bekräfta att det stämmer, eller ifrågasätta resultaten, vilket kan vara bra eftersom det är ett litet urval som kommer att bli intervjuade.</p>
<p>• Enkäten kan ge kunskap om värderingar och attityder kring utlandsvillkoren i en stor del av organisationen, som man aldrig skulle våga uttyda efter ett tjugotal intervjuer.</p>
<p>Följande skäl talar mot att en enkät genomförs:</p>
<p>• Det kanske ändå finns en ganska god föraning om vilka resultat enkäten skulle ge.</p>
<p>• Det är ett svårt område att ställa frågor inom, och dåligt formulerade frågor skulle kunna ge en negativ återkoppling till utredningen, och dessutom låg svarsfrekvens.</p>
<p>• Kostnaden för en enkät blir avsevärda, förutom egen arbetstid, eventuellt konsulthjälp och teknisk hjälp med utskick och databehandling.</p>
<p>Jag kan inte värdera argumentens tyngd, men kan konstatera att av argumenten mot, är det första rimligtvis ganska lätt avgjort, det andra kan motverkas genom omsorgsfull utformning av enkäten och omfattande pilottest. I ett sådant läge vore det kanske naturligt att börja med de andra utvärderingsmomenten, och sedan se om det är värt risken och kostnaden att genomföra en enkät. Det är inte säkert det är bäst. Det skulle kunna vara lämpligt att börja med en enkät, eller göra den tidigt i processen, eftersom den ger den ”råaste” typen av information. Genom intervjuer kan man sedan kvalificera informationen från enkäter, och bygga upp en bättre förståelse för svarens kvalitet.</p>
<p>Om man genomför en enkät är det viktigt att få en hög svarsfrekvens (inte mindre än 80 %). Det åstadkommer man genom att:</p>
<p>• Skriva ett bra följebrev som förklarar syftet, motiverar varför ett svar är viktigt, och hur man kan få del av de bearbetade resultaten.</p>
<p>• Enkäten skall vara kort, knappast mer än cirka 25 frågor, de flesta av flervalskaraktär.</p>
<p>• Man kan fråga om några få relevanta bakgrundsvariabler som övriga åsikter kan korreleras med (ålder, kön, anställningstid)</p>
<p>• Det kan finnas några få öppna frågor som avslutning.</p>
<p>• Frågorna måste uppfattas som relevanta och viktiga av de som svarar, annars får man de negativa effekterna ovan.</p>
<p>• Upprätta system för att hålla rätt på svaren och skicka påminnelser till dem som inte svarat, gärna två gånger.</p>
<p>Utvärderingen kan presenteras i egen form, vilket kanske lyfts in som ett eget kapitel i utredningens betänkande. Det kan vara lämpligt att tänka över utvärderingsrapportens struktur redan inledningsvis. Då blir det lättare att se hur arbetet drivs framåt, och man kan också se var det uppstår luckor i datainsamlingen. Det är förstås oundvikligt att rapportens struktur ändras under tiden man håller på med arbetet.</p>
<p>Bilaga 4</p>
<h2>Sammanfattning av intervjuer med utsända och medföljare</h2>
<p>1 Antal intervjuade m.m.</p>
<p>De intervjuer med utsända som genomförts av utredningen fördelas enligt följande.</p>
<p>Utredningen har eftersträvat att på varje besökt stationeringsort intervjua personer som representerar olika personalkategorier. Urvalet är inte antalsmässigt representativt eller viktat. Urvalet av intervjupersoner har till viss del styrts i syfte att få en bred belysning av de frågor som särskilt berör medföljare och barn. Det kan också nämnas att männen är något överrepresenterade bland de utsända som intervjuats, vilket är en följd av personalsammansättningen på de besökta utlandsmyndigheterna och att männen är förhållandevis fler på chefstjänsterna – exempelvis var bara en av 13 intervjuade ambassadörer kvinna – men underrepresenterade bland medföljarna. De senare har ställt upp på frivillig basis.</p>
<p>Spridningen bland de utsända med avseende på civilstånd m.m. framgår nedan.</p>
<p>De utsändas tjänstetitlar visar följande spridning.</p>
<p>Av de utsända som intervjuats har 102 haft sina anställningsförmåner reglerade enligt U-ALFA, medan 10 haft kontrakt baserade på det s.k. URA-avtalet.</p>
<p>Under varje delfråga redovisas även bortfall. Det avser fall där frågan ej ställts eller inte alls besvarats av den intervjuade. Det har inte alltid bedömts meningsfullt att ställa vissa frågor till utsända som inte haft förutsättningar att kunna ge ett svar. När det gäller medföljarna har intervjuerna varit av samtalskaraktär. Medföljarna har i vissa fall intervjuats utan särskilt protokoll tillsammans med den utsände när denne själv intervjuats.</p>
<p>Intervjuerna i Washington D.C. och i New York (FN-representationen resp. generalkonsulatet) gjordes i oktober 2003, dvs. sent i utredningsarbetet. Utredningen valde därför att fokusera dessa intervjuer på medföljar/barntillsynsfrågor och avstod från vissa frågor i frågeformuläret som redan fick anses tillräckligt belysta. Detta framgår av sammanfattningen nedan. Bortfallsuppgifterna som sådana bör över huvud taget tolkas med stor försiktighet. 2 Sammanfattning och utredningens kommentarer till intervjusvaren – utsända</p>
<p>Block 1. Allmänt om utlandstjänsten</p>
<p>Fråga 1. Vad lockade Dig när du först sökte utlandstjänsten vid UD/Sida?</p>
<p>Sammanfattning: De utsända sökte sig till utlandstjänsten p.g.a. ett starkt engagemang i internationella frågor, för att arbetsuppgifterna verkade intressanta och för att det ligger en spänning i att få chansen att ”åka ut”, ofta i förening med att de haft en passande utbildning. För Sida-anställda har biståndsarbetet på fältet en särskild dragningskraft. Någon gång anför de utsända ytterligare motiv som att de bott utomlands under delar av uppväxten eller under studietiden. Specialattachéerna ser ofta utlandsuppdraget i första hand som ett led i karriären på ”hemmaplan”.</p>
<p>Bortfall: 3</p>
<p>Kommentar: De allra flesta i utlandstjänsten har börjat karriären tidigt, handläggarna direkt efter högskoleutbildning och assistenterna efter gymnasieutbildning eller realskola. Svaren är typiska och de förväntade från bottenrekryterade tjänstemän. Svaren belyser en viktig aspekt, nämligen att lönefrågor och – i synnerhet – utlandsersättningarna inte spelar någon central roll för yrkesvalet vid första anställningstillfället. Detta indikerar att anställningsvillkorsfrågorna är sekundära när det gäller rekrytering till aspirantprogram m.m. inom RK och hos Sida. Efter några års anställning ändras den attityden och vad gäller sidorekrytering av specialister har villkorsfrågorna ofta – men inte alltid – en stor betydelse.</p>
<p>Fråga 2. Har Du varit utsänd förut och i så fall var?</p>
<p>Sammanfattning: Av de intervjuade har de allra flesta varit utsända förut. Många av dem har varit utsända flera gånger, till olika stationeringsorter. Av de UD-utsända hade merparten varit ute mer än 2 gånger. En dryg tredjedel hade varit ute mer än 4 gånger och den som hade varit ute längst hade varit ute på 9 posteringar före den nuvarande. Av Sida-personalen hade drygt hälften varit ute 3 eller fler gånger och en person hade varit ute i 6 omgångar. Specialattachéerna hade som regel inte varit stationerade utomlands på en ambassad tidigare, men vissa hade erfarenhet av annat slag av utlandstjänstgöring.</p>
<p>Bortfall: 12</p>
<p>Kommentar: Frågan har ställts i syfte att klargöra de intervjuades bakgrund och erfarenhet av utlandsvillkorssystemet med dess ersättningar och förmåner, däremot inte deras kunskaper. De utsändas erfarenhet av systemet får bedömas vara god. Antalet intervjuade är också förhållandevis stort jämfört med det totala antalet utsända. Detta innebär sammantaget att svaren i intervjuserien måste anses ha relevans som uttryck för de utsändas uppfattning.</p>
<p>Fråga 3. Hur fick Du just denna placering?</p>
<p>Sammanfattning: Inom UD placerades man till för ca två år sedan i allmänhet på en utlandspost efter att ha anmält intresse på den interna bemanningslistan i ett s.k. önskemålsformulär. En del svarande från UD påpekar särskilt att de fått sitt förstahandsval på listan. Numera använder UD ett datoriserat bemanningssystem baserat på öppna sökförfaranden. Inom Sida tillämpas i huvudsak intern intresseanmälan. Flera UD- och Sida-anställda säger att de blivit uppmanande att anmäla sitt intresse för en viss placering. Få har däremot upplevt ett tvång i samband med en utlandsstationering. Bland specialister är det vanligaste att de får ett utlandsuppdrag genom ett ansökningsförfarande.</p>
<p>Bortfall: 2. (Frågan ej ställd i New York och Washington.)</p>
<p>Kommentar: UD:s tjänstemän, bortsett från specialisterna, har förflyttningsplikt inskriven i anställningsavtalen. Så är det inte inom Sida, men Sidas tjänstemän – och personalavdelningen – har uppfattningen att förflyttningsplikten lagts fast sedan länge. Plikten finns där som ett arbetsgivarinstrument, men både UD och Sida strävar efter att i högsta möjliga utsträckning bemanna utlandsuppdragen på frivillighetens grund. Förflyttningsplikten verkar ha en djup förankring i diplomatkårens kultur – man bör inte säga nej till erbjudande om uppdrag i mindre attraktiva länder mer än någon enstaka gång, är ett vanligt påstående bland diplomaterna. Samma förhållningssätt finns också inom Sida. Specialattachéerna får normalt möjlighet att tjänstgöra ute bara en gång. De söker med få undantag sina anställningar.</p>
<p>Fråga 4. Vilka fördelar ser Du med placeringen här?</p>
<p>Sammanfattning: Genomgående, med något enstaka undantag, upplevs arbetsuppgifterna på stationeringsorten som kvalificerade, självständiga, intressanta och utvecklande. De som arbetar på representationerna i Bryssel och New York lyfter fram den multilaterala aspekten. Till detta fogas ofta diverse fördelar med resp. ort och i många fall anförs att familjelivet fungerar bra och att barnen har bra skolor och får en internationell uppväxt osv.</p>
<p>Bortfall: 1</p>
<p>Kommentar: I det här intervjublocket riktas inte frågorna mot de ekonomiska förhållandena utan mot utlandstjänsten i allmänhet. Det kan bidra till att arbetsuppgifterna och förhållandena för familjen får stort utrymme i svaren.</p>
<p>Fråga 5. Vilka nackdelar ser Du med placeringen här?</p>
<p>Sammanfattning: Långa arbetsdagar och dessutom, särskilt på Sveriges stora representationer vid FN och EU, en starkt händelsestyrd verksamhet framhålls av mer än hälften av de utsända. I övrigt framhålls en viss social isolering på orten, en off-sidekänsla gentemot arbetet och kamraterna hemma samt avståndet till släkt och vänner i Sverige. Vidare tas aspekter som dåligt klimat, trafikens faror, kriminalitet, säkerhetsfrågor, hälsoproblem samt svårigheter för medföljare att få arbete m.m. upp. Ungefär var tionde av de utsända kan inte beskriva några nackdelar alls.</p>
<p>Bortfall: 4</p>
<p>Kommentar: Trots denna katalog av olika nackdelar är det ändå sällsynt med missnöje med arbetsuppgifterna eller möjligheterna att nå resultat i arbetet. Huvudintrycket är att de utsända anser att utlandstjänsten innebär betydligt mer fördelar än nackdelar.</p>
<p>Fråga 6. Vilken är Din nuvarande familjesituation?</p>
<p>Sammanfattning: Familjesituation m.m. framgår av avsnitt 1.</p>
<p>Fråga 7. Tog Du reda på vilka ersättningar och förmåner som skulle tillämpas på Dig innan Du accepterade nuvarande tjänst?</p>
<p>Sammanfattning: Av de utsända svarar tre av fyra nej på frågan, ofta med tillägg som att man tog reda på villkoren senare – när man fått tjänsten – eller att man ”visste” att utlandsvillkoren var bra, t.ex. genom att man pratat med kolleger i kåren. Bland ja-svaren återfinns av naturliga skäl de som går på URA-kontrakt.</p>
<p>Bortfall: 3</p>
<p>Kommentar: Det är överraskande för en utomstående att utlandsvillkorssystemet så allmänt (särskilt bland UD-anställda) anses ge så pass bra villkor att man åtar sig uppdrag utan att i förväg gå igenom de ekonomiska förutsättningarna i detalj. Uppdragen medför ju ändock att man skall flytta till ett främmande land. Här kan anas en kultur eller ett slags underförstått kontrakt som innebär att den enskilde tjänstemannen skall underkasta sig förflyttning och att arbetsgivarens motprestation skall vara att välvilligt lösa ersättnings- och förmånsfrågor, tillhandahålla bostad och över huvud taget ta ett socialt ansvar. Grunden för det nya URA-avtalet är däremot att arbetsgivare och arbetstagare skall sluta ett kontrakt beträffande de arbetsuppgifter och anställningsvillkor m.m. som skall gälla under utlandsstationeringen.</p>
<p>Block 2. Allmänt om utlandsvillkorssystemet – i stora drag</p>
<p>Fråga 8. Går Du på U-ALFA eller URA-avtalet?</p>
<p>Sammanfattning: Av de intervjuade har 102 haft anställningsförmåner enligt U-ALFA och 10 enligt det s.k. URA-avtalet.</p>
<p>Fråga 9. Hur ser Du på de ersättningar som U-ALFA resp. URA ger?</p>
<p>Sammanfattning: Här finns en osäkerhet bland de intervjuade och bortfallet är också stort. Många känner inte ens till URA-avtalet. Men ingen anser att URA är ett bättre avtal än U-ALFA ur ekonomisk synpunkt. Av de svarande anger 6 att U-ALFA är det bättre/klart bättre avtalet. Man tillägger ofta att U-ALFA är mer gynnsamt för barnfamiljer än URA.</p>
<p>Bortfall: 40. (Frågan ej ställd i New York och Washington.)</p>
<p>Kommentar: Intervjuerna speglar ett intryck utredningen har fått även genom andra samtal, nämligen att URA-avtalet s.a.s. har ett dåligt rykte, inte minst på UD, också bland dem som inte anser sig veta något om det. Det anses sämre. Detta speglar kanske också en tidigare period då man bl.a. från UD:s och fackens sida verkade för att det blivande URA-avtalet inte skulle bli tillämpligt på utrikesförvaltningens och Sidas utsända.</p>
<p>Fråga 10. Hur ser Du på anställningsvillkoren här jämfört med dem i Stockholm?</p>
<p>Sammanfattning: De allra flesta anser att villkoren är bättre eller mycket bättre vid utlandsstationering i den meningen att den egna/familjens ekonomi blir bättre. Några hävdar att ersättningarna ekonomiskt kompenserar för hela bortfallet av medföljarens heltidslön, några befarar att det kan bli ekonomiskt svårt att åter stationeras hemma i Stockholm (”det är en ekonomisk chock att komma hem”), några framhåller möjligheterna att lägga undan pengar under utlandsvistelsen. Relativt många väger in att bostadsförmånen har ett värde i sig. Generellt förefaller enligt svaren ekonomin bli förhållandevis ännu bättre på vissa hardshiporter än i dyra huvudstäder (men även en del hardshiporter har höga priser). Barnfamiljer i vissa sådana ”dyra städer” framhåller med styrka att de har svårt att klara barnpassningskostnaderna för småbarn.</p>
<p>Bortfall: 3.</p>
<p>Kommentar: Systemet skall vara väsentligen kostnadsneutralt vid en jämförelse mellan lön ”ute” och lön ”hemma”. Det är kärnan i merkostnadsprincipen. Men 1963 års principer innehåller också att villkorssystemet skall ta hänsyn till den utsändes behov som officiell företrädare för Sverige. Intervjuerna och andra samtal understryker den allmänna uppfattningen, som även företrädare för andra länders utrikesförvaltningar givit uttryck för, att ekonomin normalt är klart bättre under utlandsstationering. Bostadsstandarden är också i allmänhet hög. Kategorin småbarnsföräldrar på dyrare orter samt de utsända som har en medföljare som förlorar en relativt hög inkomst under utlandsvistelsen förefaller under intervjuserien vara systemets förlorare i ekonomiskt avseende. Det finns dock anledning till försiktighet när det gäller den slutsatsen, utredningen har besökt fler ”dyrorter” än som är helt representativt och dessutom är upplevelsen av vad som är dyrt rätt subjektiv och beroende av bl.a. konsumtionsmönster.</p>
<p>Fråga 11. Hur ter sig Dina ersättningar jämfört med de ersättningar som utsända från andra länder får?</p>
<p>Sammanfattning: Fler än hälften av de som redovisat en uppfattning påpekar att man normalt inte gör den här typen av jämförelser i det internationella umgänget och att man därför inte kan veta. Den andra hälften av respondenterna ger varierande svar. De svenska lönerna anses av de flesta utsända vara förhållandevis låga internationellt sett medan vissa utsända framhåller att bostadsförmånerna i det svenska systemet är förhållandevis bra i två avseenden – att bostaden är helt fri och att bostäderna har en bra standard m.m. – En del utsända framhåller att FN:s utsända har betydligt bättre anställningsvillkor, men samtidigt framhålls av några få att det svenska systemet ändå är bättre, eftersom FNsystemet bygger på att den utsände måste anskaffa, utrusta och bekosta bostaden (”fixa allt själv”) på den nya stationeringsorten. Några påpekar att förmånen av 6 månaders föräldraledighet under en utlandsstationering är påfallande bra.</p>
<p>Bortfall: 18</p>
<p>Kommentar: Svaren präglas av en påfallande osäkerhet och ofta en upplevd brist på kunskap och bör därför tolkas med försiktighet. Det är förståeligt i och för sig att förmånsfrågor inte är ett ämne som man ofta talar om med utländska kollegor. Det finns ju också enligt utredningens mening – vilket en del utsända lyft fram i sina svar – många olika förhållanden som man måste beakta vid en länderjämförelse, t.ex. betydelsen av att länderna har olika skatte- och socialförsäkringssystem.</p>
<p>Fråga 12. Har utlandsersättningarna påverkat Dina val att arbeta utomlands eller Dina val beträffande stationeringsorter?</p>
<p>Sammanfattning: Här svarar en mycket klar majoritet av de utsända nej. En liten del av dessa tillägger att ersättningarna kan ha en viss betydelse för val av stationeringsort. Bland de fåtaliga jasägarna finns på samma sätt några som framhåller att ersättningarna och förmånerna kan ha betydelse för val av stationeringsort.</p>
<p>Bortfall: 14</p>
<p>Kommentar: Svaren är här entydiga och stämmer med svaren på de inledande frågorna. Utlandsvillkorssystemet är ingen styrande faktor vare sig vid rekrytering eller vid senare beslut om bemanning av utlandsposteringarna. Detta är sannolikt en följd av att merkostnadsprincipen som idé även avser att utjämna skillnader mellan orter och inte bara skillnaderna mellan de ekonomiska förhållandena i Sverige och på stationeringsorten. Redan av svaren på fråga 7 har framgått att de utsända a priori anser att utlandsvillkoren är bra. En framtidsfråga är om det kan finnas värden i att ha ett system för utlandsvillkor som har en mer styrande effekt vid bemanningsarbetet.</p>
<p>Fråga 13. Känner Du till någon kollega som lämnat UD/Sida p.g.a. brister i utlandsvillkoren?</p>
<p>Sammanfattning: På denna fråga har inte någon enda utsänd givit ett jakande svar. Men däremot har 40 % av de svarande tillfogat att de känner kollegor som slutat p.g.a. låga hemmalöner och några få känner till fall där anställda inte åkt ut därför att medföljaren inte velat följa med ut p.g.a. egen karriär och/eller för att utlandsvillkoren då skulle bli otillräckliga. Både UD:s och Sidas utsända framhåller i lika hög grad hemmalönerna som orsak till avhopp.</p>
<p>Bortfall: 18. (Frågan ej ställd i New York och Washington.)</p>
<p>Kommentar: Det finns alltså inga belägg för att just utlandsvillkoren skulle leda till avhopp från UD eller Sida. Utredningen har inte anledning att ge sig in i nivåfrågor vad gäller lönesättningen ”hemma” inom UD, RK eller Sida. Samtidigt finns det givetvis beröringspunkter mellan lön och skattefria ersättningar under ett utlandsuppdrag. Den utsände är ju intresserad av det han/hon får ut netto, sitt konsumtionsutrymme.</p>
<p>Block 3. Utlandsvillkorssystemets delar – begriplighet</p>
<p>Fråga 14. Kan Du räkna ut de ersättningar Du är berättigad till? – Är det ett problem?</p>
<p>Sammanfattning: De intervjuade har med något enstaka undantag svarat att de inte kan räkna ut sina ersättningar. Samtidigt har en klar majoritet av dem uppgett att detta inte är något problem för dem.</p>
<p>Bortfall: 2. (Frågan ej ställd i New York och Washington.)</p>
<p>Kommentar: De utsända är i allmänhet inte särskilt intresserade av hur utlandstillägg m.m. är uppbyggda i detalj. Man noterar helt enkelt hur mycket som utbetalas netto och är nöjd så länge detta belopp ger en bra täckning för de kostnader som man upplever vara merkostnader pga. utlandsstationeringen. En sådan attityd är inte heller särskilt anmärkningsvärd; de flesta utsända är måhända mer engagerade i sitt arbete än i administrativa bestämmelser.</p>
<p>Fråga 15. Är den information om ersättningarna som Du får, direkt i lönespecifikationen eller genom annan skriftlig information från arbetsgivaren (facket eller kollegor) bra?</p>
<p>Sammanfattning: Betydligt fler av de svarande anser att informationen är bra eller i vart fall tillräckligt bra (”den är väl ok”) än de som anser att det brister i informationen.</p>
<p>Bortfall: 14. (Frågan ej ställd i New York och Washington.)</p>
<p>Kommentar: Frågeställningen väcker inget särskilt engagemang bland de utsända.</p>
<p>Fråga 16. Har Du haft direkta kontakter med Din arbetsgivare (lönekontoret, pers.chef m.m.) ang. Dina ersättningar och förmåner? Har Du då fått bra besked?</p>
<p>Sammanfattning: De allra flesta har haft kontakter med resp. personalavdelning och det huvudsakliga intrycket är att de utsända får bra – snabba, korrekta – besked på de frågor de ställer. Några utsända är missnöjda, men mer därför att man fått besked som varit negativa för en själv i en viss fråga, exempelvis inplacering i merkostnadsgrupp.</p>
<p>Bortfall: 10. (Frågan ej ställd i New York och Washington.)</p>
<p>Kommentar: Möjligen går det att dra slutsatsen ur fråga 14–16 att det inte föreligger något informationsproblem av betydelse. Vad de utsända efterfrågar är en kompetent instans – och samtalspartner – att vända sig till med sina frågor om ersättningarna och förmånerna under utlandsstationeringen.</p>
<p>Block 4. Utlandsvillkorssystemets delar – medföljande vuxna/barn, hardshipfrågor, semester, den fria bostaden</p>
<p>Fråga 17. Hur är situationen i stort för de medföljande och barnen här på orten?</p>
<p>Sammanfattning: Medföljarfrågan är mycket viktig för de utsända. Nästan alla svarande tar upp medföljarnas möjligheter att få eget arbete på orten. På hardshiporter framhålls medföljarnas svårigheter att få arbetstillstånd och deras isolering. Delvis samma svar ges också i Washington D.C. och New York, men där betonas, även om arbetstillstånd kan erhållas, den hårda konkurrensen och kompetenskraven vad gäller professionella yrken. När det gäller europeiska huvudstäder är bilden generellt sett betydligt ljusare i dessa avseenden. När det gäller barnen är bilden allmänt positiv och man anser på alla stationeringsorter att barnen har tillgång till bra skolor. Barnomsorg och -passning av småbarn upplevs emellertid som ett både praktiskt och ekonomiskt problem av flertalet utsända och max-taxefrågan är viktig. Flera utsända tar upp frågor som rör attityden till föräldraledighet ute i organisationen och hur regelverket tillämpas.</p>
<p>Bortfall: 27</p>
<p>Kommentar: De svar som ges speglar väl vad som anförs i utredningens direktiv om ändrade verksamhetskrav och samhällsförhållanden. Medföljarproblematiken, särskilt när det gäller medföljarnas bristande möjligheter att få arbete, och max-taxefrågan engagerar de utsända och återkommer som tema i flera av svaren på de följande frågorna.</p>
<p>Fråga 18. Hur ser Du på ersättningar och förmåner för medföljande vuxna? Hur ser Du t.ex. på pensionsfrågorna för medföljare?</p>
<p>Sammanfattning: Pensionsfrågan för medföljare tas upp som ett överskuggande problem av flertalet svarande. Man anser det bra med pensionskompensationen för medföljarna men många framhåller att kompensationen genom avsättningen till SPP är otillräcklig. Även karriäravbräck och inkomstbortfall för medföljaren är mycket viktiga frågor för de utsända. För några är svårigheterna för medföljare att få tjänstledighet en viktig faktor.</p>
<p>Bortfall: 32</p>
<p>Kommentar: När det gäller de medföljande är bl.a. frågorna om ålderspension viktiga inte minst mot bakgrund av att det nya pensionssystemet, byggt på livsinkomstprincipen, införts 2003. Utöver vad som nämnts ovan är även frågorna om möjligheter att få arbete, sjukpenning och arbetslöshetsförsäkring, arbetstillstånd för medföljare m.m. viktiga. Det stora bortfallet beror på att 32 intervjuade saknade medföljare.</p>
<p>Fråga 19. Hur ser Du på ersättningar och förmåner vad gäller barnen?</p>
<p>Sammanfattning: Bland berörda utsända finns ett stort missnöje med att dagisavgifter för barn under fyra år inte ersätts. Det gäller i synnerhet på de orter i västvärlden där kostnaderna är höga. Barntillägget upplevs av flera svarande som bra ur ekonomisk synpunkt, men tillägget är kontroversiellt bland de utsända: Flera anser sammanfattningsvis att barntillägget inte kan försvaras från merkostnads- eller skattesynpunkt och några anser att det kan avskaffas helt. Någon enstaka svarande omnämner därvid att de utsända är berättigade till svenskt allmänt barnbidrag.</p>
<p>Bortfall: 45</p>
<p>Kommentar: Barntillägg förekommer inte i URA. Här bör man hålla i minnet att ev. barntillägg inte heller är skattefria enligt 11 kap. 21 a § IL. Enligt direktiven skall utredningen överväga maxtaxeproblematiken. Svarsbilden pekar mot att de generella barntilläggen bör omprövas. Bortfallet förklaras främst av att många utsända f.n. inte har förmånsberättigade barn.</p>
<p>Fråga 20. Vilka ökade kostnader uppstår på en hardshiport?</p>
<p>Sammanfattning: Bland de kostnader som mer genomgående lyfts fram är först och främst kostnader för att lämna orten (betydligt oftare än genom de s.k. hardshipresorna) samt kostnader p.g.a. varubrist på orten. Bland kostnaderna nämns dyrare mat av hygieniska skäl, kostnader för säkerhetsutrustning av olika slag osv. Några framhåller behovet av större, säkrare och terränggående bilar i uländer med extremt dåliga vägar. Ett tema som framkommer i samtalen är att hardship upplevs olika av olika individer. Flera svarande tar upp att hardship ofta innebär olägenheter av olika slag som inte alltid kan mätas i pengar.</p>
<p>Bortfall: 45</p>
<p>Kommentar: Hardshiptillägg är inte skattefria i 11 kap. 21 a § IL. Ersättning för hardshipförhållanden kan enligt URA ges i form av skattepliktig och pensionsgrundande lön. Med ett skatterättsligt synsätt är kostnader för resor ut från hardshiporten (utöver de resor som arbetsgivaren betalar) för rekreation att betrakta som privata kostnader. Inom delfaktorn varubrist i speciella merkostnader inom grundtillägget ersätts kostnader för inköpsresor. Transportkostnader ersätts schablonmässigt genom transportposten i grundtillägget. Bortfallet förklaras av att de svarande har varierande erfarenhet av hardshipförhållanden.</p>
<p>Fråga 21. Hur ser Du på semesterns längd i relation till andra utsändas här på ambassaden?</p>
<p>Sammanfattning: Några utsända tar upp att UD:s utsända har längre semester än andra departement inom RK och att detta är en orättvisa i systemet. Flertalet utsända tycker dock att semesterdagarna under alla förhållanden räcker till – det är svårt att hinna ta ut semestern.</p>
<p>Bortfall: 62</p>
<p>Kommentar: Ingen stor fråga och bortfallet är betydande. Under utredningens gång har man inom RK utjämnat tillämpningen av semesterreglerna i U-ALFA mellan departementen.</p>
<p>Fråga 22. Hur ser Du på bostadsförmånerna?</p>
<p>Sammanfattning: De utsända ger en entydig bild av att den fria bostaden är en mycket bra och viktig förmån i utlandsvillkorssystemet. Samtidigt framhåller de flesta att den är rimlig och nödvändig. Flera anför att de har kvar fulla bostadskostnader för bostad i Stockholm. Andra har sålt eller hyr ut sin privatbostad i Sverige under hela eller delar av stationeringstiden utomlands. Systemet att man – i princip – anvisas en bostad anser några, särskilt de på hardshiporter, vara rimligt. Det anses vara en klar fördel att slippa leta efter en bostad på en okänd ort och att man får hjälp med underhållet av bostaden. Några utsända anför att ”en påse pengar” till den utsände för att själv anskaffa och hålla sig med bostad vore att föredra, men några andra avvisar uttryckligen den tanken. Likaså är synen splittrad bland de relativt få som berör frågan om ett självkostnadsavdrag bör införas. Några tar upp striktare bostadsnormer som ett alternativ. Enstaka önskemål om ett extra gäst- eller arbetsrum förs dock också fram. Några anser att bostadsförmånerna ligger i nivå med eller är bättre än andra länders (jfr. fråga 19). Det kan slutligen vara värt att notera att frågan om statsmöblering contra egenmöblering inte lyfts fram i någon tydlig riktning. De synpunkter som har lämnats i den frågan varierar.</p>
<p>Bortfall: 12</p>
<p>Kommentar: Den fria bostaden är en angelägen förmån enligt de utsändas synsätt och man anser att den bör värnas. Särskilt med ett medföljar/barnperspektiv måste den fria bostaden bedömas ha ett betydande värde från personalförsörjningssynpunkt i ett framtida system. Det är en förmån som s.a.s. träffar rätt. Tanken på en påse pengar till bostaden aktualiserar skattefrågor som kanske inte är helt lätta att lösa. Dessutom har utredningen vid samtal med företrädare för FN-administrationen – de utsända som tar upp den här tanken refererar ofta till just FN-systemet – noterat synpunkten att metoden ger lika höga kostnader som ett normsystem.</p>
<p>Block 5. Rättvisan i utlandsvillkorssystemet</p>
<p>Fråga 23. Har utlandsvillkorssystemet – med sina tillägg och ersättningar – givit Dig själv rimliga anställningsvillkor på det hela taget på den här stationeringsorten?</p>
<p>Sammanfattning: En mycket stor majoritet – endast några få undantag – anser att utlandsvillkoren är goda på det hela taget.</p>
<p>Bortfall: 8</p>
<p>Kommentar: Det finns inget som tyder på att systemet underkompenserar de utsända. Däremot framkommer vid enskilda samtal att systemet kan vara väl generöst. Exempelvis är det en allmän uppfattning att ”man har det bättre ute än hemma” (jmf fråga 10). Samtal med företrädare för andra länders utrikesförvaltningar ger motsvarande helhetsbild.</p>
<p>Fråga 24. Tycker Du att systemet ger ungefär lika bra/dåliga villkor när Du är här som på Dina andra stationeringsorter?</p>
<p>Sammanfattning: Det övervägande svaret är att utlandsvillkoren slår ganska lika mellan olika orter och i den meningen är det ett välfungerande system. Bland dem som uppfattat olikheter är det inte möjligt att se någon helt säker trend, som t.ex. att man får en bättre ekonomi på hardshiporter än i de dyra huvudstäderna som New York, London eller Oslo. Tvärtom anses det vara mycket dyrt på en del hardshiporter både i Afrika Och Asien (jfr. fråga 10). En intressant iakttagelse är att vissa utsända både i New York och Washington D.C. uppfattar att kostnadsläget i New York är avsevärt högre än i Washington D.C. Grundtillägget i U-ALFA är dock lika för dessa stationeringsorter. Flera utsända uppfattar kostnadsläget i Bryssel som väsentligt lägre än i New York utan att detta i tillräcklig grad återspeglas i grundtillägget.</p>
<p>Bortfall: 48</p>
<p>Kommentar: Eftersom tiderna förändras och de utsändas situation likaså kan svaren här endast förmedla en subjektiv bild. Men ändå är det sannolikt att de metoder för prisjämförelser och klassificeringar som används i huvudsak är träffsäkra. Det stora bortfallet beror på att de intervjuade upplevt frågan som svår att besvara. Detta trots att de flesta varit på olika orter (jmf fråga 2).</p>
<p>Fråga 25. Ger systemet likvärdiga villkor oavsett familjesituation?</p>
<p>Sammanfattning: Svaren spretar åt olika håll och bortfallet är stort. Frågan ger 6 nej-, 2 ja- och 8 vet ej-svar utan närmare motiveringar. Av de som utvecklar sina svar anser 11 det vara sämre för barnfamiljerna, särskilt för dem med barn under 4 år. Däremot anser 8 svarande att systemet är gynnsamt för barnfamiljer och ensamstående med barn. 9 utsända anser systemet bäst för de ensamstående och 4 motsatsen. Några utsända anser att villkoren blir bättre ju fler barn man har, vilket sammanhänger med att barntilläggen utgår med samma belopp för varje barn (utan reducering för flerbarnsfamiljer eller ensamstående med flera barn).</p>
<p>Bortfall: 45</p>
<p>Kommentar: Synpunkten att systemet missgynnar dem med barn under 4 år hänför sig i huvudsak till samtal som utredningen haft i Bryssel, New York och Washington. Delvis kan detta ses som en opinionsyttring i den s.k. max-taxefrågan. Samtidigt som kanske många här s.a.s. talar i egen sak kan man notera att flertalet utsända ändå synes anse att småbarnsfamiljerna med behov av barnomsorg missgynnas. Samtidigt finns åsikten att de generella barntilläggen gynnar barnfamiljerna/ensamstående med barn.</p>
<p>Fråga 26. Ger indelningen i merkostnadsgrupper rättvisa ersättningsnivåer?</p>
<p>Sammanfattning: Av de 56 svarande uttrycker 25 att de inte förstår systemet eller vet hur det fungerar. De övriga 31 uttrycker på olika sätt att att inplaceringarna i mkg bygger på oklara principer eller godtyckliga tillämpningar. Fem av de svarande kritiserar att medföljandetilläggets storlek enligt U-ALFA styrs av den utsändes eget mkg, 6 svarande vill ha ett färre antal mkg och 10 anser att det nuvarande systemet är rimligt.</p>
<p>Bortfall: 56</p>
<p>Kommentar: Kunskapen om indelningen i mkg är begränsad bland de utsända, vilket också visas av det stora bortfallet. Den ”tekniska” synpunkten som berör sättet att räkna fram medföljandetillägget hänger samman med att det enligt URA bestäms fristående från grundtillägget. I URA saknas merkostnadsgrupper.</p>
<p>Fråga 27. Kan Du ge exempel på orättvisor i ersättningssystemet som drabbat Dig?</p>
<p>Sammanfattning: 21 av de 50 svarande anger att de inte kan ge några exempel på orättvisor i systemet. I övrigt anser sig några ha fått fel inplacering i mkg (jmf förra frågan), några påtalar att dagisavgifter inte ersätts och några pekar på ojämlikheter vad avser semesterns längd. I övrigt beskrivs enstaka fall av orättvisor.</p>
<p>Bortfall: 62</p>
<p>Kommentar: Nästan tre av fyra av alla utsända kan inte svara på denna fråga eller kan inte ange orättvisor i utlandsvillkoren. Detta behöver inte betyda att systemet i sig är rättvist, men däremot att stordelen av de utsända inte upplever systemet som orättvist alternativt upplever att de inte har tillräckligt underlag för att själva bedöma systemets ev. orättvisor.</p>
<p>Block 6. Utlandslönenämnden – UtN</p>
<p>Fråga 28. Har Du haft några kontakter med UtN? Har Du då fått bra och snabba besked?</p>
<p>Sammanfattning: 27 av de 41 som besvarat frågan har aldrig varit i kontakt med UtN. Av de 13 som haft kontakt med UtN anser sig 10 ha fått bra besked.</p>
<p>Bortfall: 35. (Frågan ej ställd i New York och Washington.)</p>
<p>Kommentar: UtN har successivt under de senaste femton åren minskat sin befattning med individärenden från över 100 ärenden per månad till omkring 50 per år. Individfrågor hanteras hos lokal arbetsgivare och UtN tar endast upp frågor av principiell betydelse.</p>
<p>Fråga 29. Är UtNs cirkulär tillgängliga för Dig? Är de informativa och enkla att förstå?</p>
<p>Sammanfattning: 22 av de 41 som svarat har tillgång till cirkulären och anser dem begripliga. Ytterligare 10 har tillgång till dem men anser cirkulären mer eller mindre svåra att förstå. 8 anser sig inte ha tillgång till dem.</p>
<p>Bortfall: 35. (Frågan ej ställd i New York och Washington.)</p>
<p>Kommentar: Med hänsyn tagen till bortfallet på denna enkla fråga anser sig färre än hälften av samtliga utsända ha tillgång till UtN:s cirkulär om utlandsvillkor.</p>
<p>Fråga 30. Har Du varit inne på UtNs hemsida? Är den bra?</p>
<p>Sammanfattning: 24 av de 44 som svarat har varit inne på hemsidan och nästan alla anser den vara bra och överskådlig.</p>
<p>Bortfall: 32. (Frågan ej ställd i New York och Washington.)</p>
<p>Kommentar: Drygt 20 % av samtliga utsända har någon gång besökt UtN:s hemsida och den får genomgående gott betyg. Resultatet måste anses positivt.</p>
<p>Fråga 31. Får Du information från UtN när det sker förändringar i ersättningsnivåer m.m.?</p>
<p>Sammanfattning: 30 av de 35 som svarat säger sig inte få någon information om förändringar.</p>
<p>Bortfall: 41. (Frågan ej ställd i New York och Washington.)</p>
<p>Kommentar: Det sker förändringar i systemet varje halvår genom kostnadsuppföljningen KUF. Skriftlig information går ut till utlandsmyndigheterna genom UD:s resp. Sidas försorg. Det stora bortfallet och de många negativa svaren indikerar att informationen inte når fram. En kompletterande tolkning kan vara att intresset för informationen i fråga är ringa.</p>
<p>Block 7. Ett förändrat system m.m.?</p>
<p>Fråga 32. Vilka tankar och idéer har Du om hur utlandsvillkorssystemet skulle kunna förändras mera i stort som Du skulle vilja framföra till oss?</p>
<p>Sammanfattning: Det finns anledning att i punktform redovisa de viktigaste synpunkterna som lämnats till utredningen sammanförda till motivkretsar.</p>
<p>• Hemmalönen bör höjas (och individanpassas) och därmed ge bättre pension, ev. genom omfördelning från utlandsvillkorssystemet. (16 svar)</p>
<p>• Systemet måste göras enklare, transparentare och begripligare. (14 svar)</p>
<p>• Medföljartillägget bör reformeras och ev. vara inkomstrelaterat. (6 svar)</p>
<p>• Pensionsfrågan för medföljare bör ses över. (10 svar)</p>
<p>• Andra medföljarfrågor –  SGI-tid, arbetstillstånd m.m. och ”förbättra” (12 svar)</p>
<p>• En påse pengar till bostaden som man får ordna själv. (8 svar)</p>
<p>• Värna om nuvarande bostadsförmånerna och se över normerna. (8 svar)</p>
<p>• Barntillägget för högt – bör tas bort/sänkas. (5 svar)</p>
<p>• Barntillägg bör utgå hela gymnasietiden. (4 svar)</p>
<p>• Maxtaxefrågan. Ersättning för dagisavgifter (16 svar)</p>
<p>• Nya regler för föräldraledighet under utlandsstationering. (7 svar)</p>
<p>• Utlandstillägget för högt – bör sänkas. (2 svar)</p>
<p>• Samma mkg för alla eller färre mkg än i dag. (6 svar)</p>
<p>• Semesterresa dit man vill – kostnad = Sverigeresa. (4 svar)</p>
<p>• Inga särskilda synpunkter – systemet fungerar (13 svar)</p>
<p>Dessutom finns ett stort antal enstaka svar.</p>
<p>Bortfall: 21</p>
<p>Kommentar: Se även övriga synpunkter, fråga 34 nedan.</p>
<p>Fråga 33. Känner Du till något annat system som verkar bättre?</p>
<p>Sammanfattning: Bortfallet är mycket stort på denna fråga. De utsända vet inte mycket om andra system. Av de 25 som svarar anför 8 att FN-systemet med hög lön plus sjuk- och pensionsförsäkringar men med stort individuellt ansvar för familj, bostad, resor m.m. är tilltalande. Lika många svarar sammanfattningsvis att Schweiz, Norge, Danmark och Ericsson har bra villkorssystem. Nio känner inte till något bättre system.</p>
<p>Bortfall: 84</p>
<p>Kommentar: Inga kommentarer.</p>
<p>Fråga 34. Har du någon övrig synpunkt?</p>
<p>Sammanfattning: Övriga synpunkter kan – utan viktning – sammanfattas enligt följande.</p>
<p>• Hur kan man hantera att allt fler kommer att tacka nej/sluta pga. medföljarens arbete och karriär?</p>
<p>• Ökad framförhållning, t.ex. vad gäller bostadsanskaffning på stationeringsorten, vid förflyttningarna är nödvändig.</p>
<p>• Bättre karriärplanering på departementen inkl. bättre planering för dem som vänder hem behövs.</p>
<p>• Genomströmningstakten på utlandsmyndigheterna ökar på sikt.</p>
<p>• Vikariat vid föräldraledigheter blir allt viktigare.</p>
<p>• Se över transportdelen i grundtillägget. Se över transportkostnader vad gäller resor till och från arbetet. Dra ner antalet chaufförer och använd taxi mot kostnadsersättning i större utsträckning.</p>
<p>• På lång sikt bör man vara observant på att de skattefria tilläggen inte är pensionsgrundande.</p>
<p>• Riktningen på pengarna i hela systemet är viktig.</p>
<p>Bortfall: 51</p>
<p>Kommentar: Jämför med fråga 32. 3 Sammanfattning och kommentarer till intervjusvaren – medföljare</p>
<p>Som inledningsvis framgått har 42 medföljare till utsända från UD resp. Sida och till specialattachéer intervjuats av utredningen. Intervjuerna har varit av samtalskaraktär men följt en struktur och protokollförts, utom i 8 fall då samtalen med medföljaren enligt önskemål fördes tillsammans med den utsände när denne intervjuades. I dessa fall fördes inga särskilda protokoll avseende medföljaren.</p>
<p>Under varje delfråga redovisas också bortfall. Vissa frågor i intervjuprotokollet har ibland inte ställts då de blev irrelevanta med hänsyn till de svar som personen tidigare lämnat. Bortfallssiffrorna inkluderar de 8 medföljare som intervjuats tillsammans med den utsände vilket ökar det redovisade bortfallet. Bortfallsuppgifterna som sådana bör tas med stor försiktighet.</p>
<p>Fråga 1. Vad var det som fick Dig att fatta beslutet att bli medföljare just här?</p>
<p>Sammanfattning: Samtliga fattade beslut om att följa med p.g.a. att deras partner fick ett utlandsuppdrag och man ville inte leva åtskilda. Att det råkade bli just på en viss ort berodde ibland på att partnern fick ett intressant jobb just där, ibland på att man sökte sig till en viss post/ort av familjeskäl – medföljaren kunde få jobb eller kom från samma land eller kontinent och hade släktingar där. Att man accepterade att följa med till en viss ort kunde också bero på att man t.ex. var föräldraledig eller planerade att skaffa sig barn, fick tjänstledigt från arbetet i Sverige alt. kunde distansarbeta på stationeringsorten huvuddelen av sin arbetstid och vid behov (eller veckovis etc.) pendla till Sverige. Någon hade sagt upp sig för att kunna följa med ut, någon ville ta en paus i livet, någon ville ha mera tid tillsammans med barnen. Men par med vuxna barn kunde också känna att de nu hade möjlighet att vara tillsammans under en utlandsstationering. Många attraherades av att få bo och leva utomlands.</p>
<p>Bortfall: 8</p>
<p>Kommentar: Viljan att leva och bo tillsammans som ”en normal familj” är i sig ett mycket starkt motiv för medföljarna att följa med ut. I vissa skeden av livet kan det vara lättare att vara medföljare, t.ex. när man bildar familj och barnen är små. Inte bara de medföljare som har ett arbete är klara över att det innebär uppoffringar att följa med ut; avbrott i den egna karriären, förlorade inkomster och på sikt lägre pension. UD:s och Sidas anställda har i regel långa och upprepade tjänstgöringsperioder ute – vilket för med sig att UD- och Sida-medföljarna oftast är borta från yrkeslivet under längre perioder medan utlandsposteringen för en specialattaché som regel är en enstaka händelse i karriären och ses ofta som en spännande möjlighet att ta en paus i livet och upptäcka något nytt. Detta gör att situationen för medföljarna skiljer sig åt – vad som kan vara acceptabelt som en engångsföreteelse vad avser medföljarens eget yrkesliv kan bli oacceptabelt när den utsände har fler och längre utlandsposteringar. Men även vid engångsposteringar kan t.ex. tjänstledighetsfrågan vara avgörande för om medföljaren följer med eller inte, särskilt när medföljaren har kommit en bit på väg i sitt eget yrkesliv.</p>
<p>Fråga 2. Kan Du fortsätta att vara yrkesverksam här?</p>
<p>Sammanfattning: Omkring en tredjedel av de intervjuade har kunnat fortsätta att vara yrkesverksamma – oftast genom eget arbete eller konsultuppdrag och i en del fall lokalanställning på ambassaden. Några hade arbeten som inte motsvarade det egna kompetensområdet. Ungefär en tredjedel arbetade inte för att de inte kunnat få arbete eller arbetstillstånd. Den sista tredjedelen skulle gärna ha arbetat, men gjorde det inte just nu framför allt av familjeskäl – man hade småbarn eller höll på att bilda familj. För dessa medföljare var det viktigaste att kunna vara tillsammans med barnen. Men bland flera av dem som inte fått arbete/arbetstillstånd fanns en tydlig frustration över att leva i ett yrkesmässigt och delvis socialt vakuum genom att inte kunna få utöva sitt yrke.</p>
<p>Bortfall: 8</p>
<p>Kommentar: Svaren indikerar att UD:s ansträngningar att ingå fler bilaterala avtal om arbetstillstånd bör fortsätta och intensifieras.</p>
<p>Det finns ett stort behov bland medföljarna att få hjälp med att skaffa arbete.</p>
<p>Fråga 3. Har Du varit medföljare tidigare? Var? Hur länge?</p>
<p>Sammanfattning: Ett antal medföljare till UD- och Sida-anställda hade varit medföljare ute en eller flera gånger tidigare, medan det, med något undantag, var första gången för medföljarna till specialattachéerna. Flera UD- och Sida-anställda var ute på sin första post. Den UD-medföljare som varit ute längst hade varit ute i 36 år (7 posteringar, inkl. nuv.) och motsvarande för Sida-medföljare gällde 15 år på 5 posteringar (inkl. nuv.) – samtliga på hardshiporter.</p>
<p>Bortfall: 10</p>
<p>Kommentar: Se kommentarerna till fråga 1.</p>
<p>Fråga 4. Har Du då också kunnat arbeta?</p>
<p>Sammanfattning: 7 medföljare hade arbetat under utlandsstationering antingen hela eller delar av tiden ute. Några hade t.ex. haft konsultuppdrag eller egen firma och några hade fått arbete med anknytning till ambassaden. En tredjedel av medföljarna hade aldrig arbetat, antingen för att de inte kunde få något arbete inom sitt kompetensområde eller inom sin bransch eller också för att de bildade familj under den aktuella tiden. För några utlandsfödda medföljare var det ett problem att de inte heller kunde få något arbete i Sverige.</p>
<p>Bortfall: 10</p>
<p>Kommentar: Som även framgått av svaren på fråga 1 är det ett stort upplevt problem att inte kunna arbeta – karriärmässigt, lönemässigt, men också p.g.a. att man saknar glädjen i att kunna utöva sitt yrke och behålla sin yrkesidentitet. Arbete ger också sociala kontakter.</p>
<p>Fråga 5. Hur ser Du på möjligheten för Dig och Din familj att fortsätta inom utrikesförvaltningen/Sida med tanke på era respektive yrkeskarriärer?</p>
<p>Sammanfattning: Frågan kändes inte aktuell för medföljarna till specialattachéerna. För medföljarna till UD- och Sida-anställda, framför allt bland de yngre medföljarna som var med ute första gången och inte arbetade, var det viktigt att inte bara få ett jobb utomlands nästa gång partnern for ut utan att också att få ett jobb i Stockholm när man kom hem igen. Det stora problemet var således möjligheten till fortsatt yrkeskarriär. Somliga medföljare uppgav att de inte kommer att ställa upp för en andra utlandsomgång om de inte har ett säkrat arbete på stationeringsorten. För några medföljare som varit med ute under en längre period i sträck och inte hade tjänstledigt var det avgörande att kunna finna ett arbete när man återvände till Sverige inte minst för att familjeekonomin skulle fungera. Karriäravbräck och försämrad löneutveckling gör att man tvekar. Flera medföljande kände att de fick göra mycket själva för att finna jobb utomlands – och man vill arbeta.</p>
<p>Bortfall: 17</p>
<p>Kommentar: Svaren indikerar att en förutsättning – i vart fall på längre sikt – för att UD och Sida skall kunna fortsätta att skicka ut familjer är att medföljarna kan få arbete både ute och hemma. Det får anses tveksamt om ekonomiska gottgörelser fullt ut kan lösa detta grundläggande problem.</p>
<p>Block B Utlandsvillkorssystemet och medföljarna</p>
<p>Fråga 6. Känner Du till utlandsvillkorssystemet och de ersättning som utgår till medföljare?</p>
<p>Sammanfattning: Drygt hälften av medföljarna hade god eller relativt god kännedom om ersättningarna till medföljarna medan resten var medvetna om att det fanns ett system men okunniga om vad det innebar. Bortsett från en kommentar att medföljartillägget inte motsvarar inkomstbortfallet fanns inga andra synpunkter på storleken på medföljartillägget eller andra klagomål. För några gick den ekonomiska situationen på ett ut mot vad man hade haft i Stockholm med två jobb.</p>
<p>Bortfall: 8</p>
<p>Kommentar: Det är intressant att medföljartilläggets storlek inte tas upp av medföljarna. Svaren här förstärker intrycket från föregående fråga att enbart ekonomiska gottgörelser inte på längre sikt kan lösa medföljarproblematiken.</p>
<p>Fråga 7. Vad anser Du om systemet?</p>
<p>Sammanfattning: Att få arbete är jätteviktigt. Max-taxan behövs. Missnöje med A-kasse- och SGI-situationen. Bättre med högre pension och lägre medföljartillägg. Medföljar- och barntillägg underlättar om man inte har arbete, men motsvarar ändå inte inkomstbortfallet. Bostadsförmånen mycket bra – viktigt med bra bostad för representation och för egen del om man inte arbetar. Den fria bostaden är den enda ekonomiska vinsten i systemet. Ett generöst, men stelt, system och ”skrivet för en annan värld”.</p>
<p>Bortfall: 11</p>
<p>Kommentar: De flesta synpunkter hänger ihop med yrkesarbete och barnomsorg, där man, framför allt på dyrorter, vill se förbättringar. Det visar sig – inte oväntat – att den fria bostaden är en mycket uppskattad förmån och att det anses viktigt att bo bra både med tanke på att man ofta tillbringar stor del av tiden hemma t.ex. pga. klimatet eller säkerhetsskäl och på att man i vissa fall – särskilt på hardshiporterna – representerar hemma.</p>
<p>Fråga 8. Hur ser Du som medföljare på pensionsfrågan?</p>
<p>Sammanfattning: Många är oroliga för sin framtid, pensionsförsäkringspremien till SPP är för låg och borde vara högre. En fjärdedel av de medföljande har eget privat pensionssparande eller motsvarande. Det svenska pensionssystemet förutsätter att medföljaren arbetar hela livet. Råd från en medföljarmamma till sin dotter: ”Gift Dig aldrig med en svensk diplomat!”</p>
<p>Bortfall: 9</p>
<p>Kommentar: Det framgår klart att pensionen är en central fråga för medföljarna. Många oroar sig för en låg pension och funderar också i banor av vad som händer om partnern skulle gå bort i aktiv ålder, om det skulle bli skilsmässa etc.</p>
<p>Fråga 9. Förslag till förändringar och övriga synpunkter?</p>
<p>Sammanfattning: De förslag och synpunkter som medföljarna har lämnat under intervjuerna är oftast allmänt hållna men innehåller ibland mycket pregnanta iakttagelser och svaren spänner över stora områden. Uppfattningarna går också starkt isär. Svarsmönstret kan spegla intervjuernas samtalskaraktär. Nedan listas – utan någon prioritetsordning – ett antal svar i sammandrag.</p>
<p>• UD/Sida borde kunna hjälpa till mer med att ordna arbete och arbetstillstånd.</p>
<p>• UD/Sida borde kunna skapa jobb för medföljarna ute på ambassaderna, t.ex. i projekt. eller ordna arbete i  FN-projekt och sponsra en del av ersättningen från FN.</p>
<p>• Kunskap om medföljarnas kvalifikationer borde ges till utlandsmyndigheten.</p>
<p>• UD/Sida bör ha ett ekonomiskt planeringssamtal med den utsände och dennes medföljare – att vara medföljare kan delvis ses som ett jobb.</p>
<p>• Att vara medföljare kan aldrig i sig bli ett yrke – det blir bara låtsasjobb eller terapi.</p>
<p>• En medföljare måste ta hand om sig själv och inte räkna med att andra lägger saker och ting till rätta.</p>
<p>• Pensionen bör vara relaterad till inkomstbortfallet.</p>
<p>• Betala in mera till pensionsförsäkringen i SPP.</p>
<p>• Ta hänsyn till inkomstbortfallet för medföljare.</p>
<p>• Skapa skräddarsydda lösningar för medföljarna –  60-talsmässigt med medföljandetillägg.</p>
<p>• Individuella lösningar krävs för varje familj som skall ut.</p>
<p>• Medföljartillägget olika stort beroende på mkg – ändra på det.</p>
<p>• Viktigt få in medföljarna i samhället, skapa nätverk på orten.</p>
<p>• Utlandsmyndigheten bör se till att också andra än diplomater får ett socialt nätverk.</p>
<p>• UD borde ägna mera uppmärksamhet åt äldre medföljande kvinnor – det finns sociala tragedier vid t.ex. skilsmässa.</p>
<p>• Att bo bra och representativt är viktigt för hela familjen.</p>
<p>• Ge inte en klumpsumma för bostad – det är arbetsgivarens skyldighet att ordna en bra och säker bostad.</p>
<p>• Arbetsgivaren bör kunna vara mera flexibel när det gäller bostadsvalet, särskilt om det går att spara pengar i vissa fall.</p>
<p>• Man borde kunna besöka tjänstgöringsorten i förväg, bl.a. för att ordna med bostaden.</p>
<p>• Betald resa för att besöka den nya stationeringsorten effektiviserar tillträdet.</p>
<p>• Vore bra att få ha träffat personalhandläggaren från UD/Sida före utresan. Viktigt att få information före utresan.</p>
<p>• Informera om rollen att vara arbetsgivare för hushållsanställda.</p>
<p>Bortfall: 13</p>
<p>Kommentar: Inga kommentarer.</p>
<p>Block C. UD och medföljarfrågorna.</p>
<p>Fråga 10. Vet Du att det finns en medföljarhandläggare på ambassaden och vem det är?</p>
<p>Sammanfattning: Över hälften av medföljarna kände inte till detta. Hälften av de medföljande till UD-utsända och specialattachéer kände till att det fanns en medföljarhandläggare och vem det var, hälften gjorde det inte. Ingen medföljare till Sida-utsänd personal kände till detta.</p>
<p>Bortfall: 10</p>
<p>Kommentar: Varje utlandsmyndighet skall enligt arbetsordningen utse en medföljarhandläggare som skall anges i arbetsordningen. Det är viktigt att medföljarhandläggaren informeras om vad som förväntas av honom/henne. Svaren indikerar att det finns anledning att förbättra informationen om medföljarhandläggaren både innan de utsända och medföljarna åker ut och på utlandsmyndigheterna.</p>
<p>Fråga 11. Har Du några synpunkter på de medföljarfrågor som UD/Sida arbetar med?</p>
<p>Sammanfattning: Svaren är allmänt hållna och hör egentligen hemma under andra frågor och har i sammandrag redovisats där. Arbete för medföljare är viktigare än allt annat, viktigare än pengar och medföljartillägget. Ambassaderna bör bistå med att skaffa arbete/arbetstillstånd på orten. Pensionsfrågan är mycket viktig.</p>
<p>Bortfall: 23</p>
<p>Kommentar: Det högsta bortfallet för medföljarfrågorna – mer än hälften. De frågor som UD/Sida arbetar med är uppenbarligen inte kända mer än för ett fåtal medföljare. Det är väsentligt att information sprids till medföljarna på ett bättre sätt. Många av dem som svarat har emellertid pekat på frågor som UD/Sida själva identifierat som viktiga att arbeta med.</p>
<p>Bilaga 5</p>
<h2>Utlandsvillkorssystemets målgrupper</h2>
<p>Inledning</p>
<p>I september 2002 fanns på de 101 svenska utlandsmyndigheterna 860 utsända tjänstemän. Nära 700 av dessa kom från UD och Sida och ca 170 utsända var specialattachéer från övriga RK, försvarsattachéer, migrationsattachéer och utsända från åtta svenska statliga myndigheter. Därtill kom nära 80 utlandsstationerade från andra statliga myndigheter som inte var placerade vid någon utlandsmyndighet men som exempelvis tjänstgjorde på Exportrådets handelskontor, var nationella experter vid EU-Kommissionen eller sekonderade till någon internationell organisation. Totalt var alltså nära 940 statligt anställda i ovan nämnda kategorier stationerade utanför Sverige. Tillsammans med familjemedlemmar rörde det sig om drygt 1 900 personer. Därutöver fanns ett antal anställda som skickats ut av andra statliga arbetsgivare, som t ex Räddningsverket, Försvarets utlandsstyrkor m.fl. som inte redovisats här.</p>
<p>Nära 760 av de utsända tjänstemännen med familjer omfattades av U-ALFA-avtalet och tillhörde UD, Sida, övriga RK (specialattachéer), Försvarsmakten (försvarsattachéer) och Försvarets Materielverk (FMV). Två präster utsända av Svenska Kyrkan i Utlandet (SKUT) och en migrationsattaché samt två utsända från Invest in Sweden Agency (ISA) gick också på U-ALFA-avtalet.</p>
<p>Drygt 140 utlandsstationerade med familjer omfattades av URAavtalet. De var utsända av Sveriges Exportråd, Rikspolisstyrelsen (RPS), Tullverket, Institutet för Tillväxtpolitiska Studier (ITPS), Statens Fastighetsverk (SFV) och Skolverket. Däri ingick också några tjänstemän från UD (t.ex. nationella experter vid EUkommissionen i Bryssel) och ett femtontal från Sida. Nära 20 utsända gick kvar på det s.k. U-Arv-avtalet, ett avtal som tilllämpades på utsända och utlandsstationerade arbetstagare med arvodesanställning och som avskaffades 2001-01-01 när U-ALFA och URA trädde i kraft. Det gällde framför allt utsänd personal från RPS och Tullverket samt ett antal migrationsattachéer.</p>
<p>Utlandsmyndigheterna utgjordes av 83 ambassader, 10 generalkonsulat, 1 konsulat, 4 representationer vid internationella organisationer – EU i Bryssel, FN i New York och Genève och EUparlamentet i Strasbourg – samt 2 delegationer – OSSE i Wien och OECD i Paris. Därtill kom det svenska institutet i Alexandria. På 38 ambassader var myndigheteschefen sidoackrediterad i ett eller flera andra länder.</p>
<p>Nedan görs en genomgång av de utsända från utrikesförvaltningen, Sida, RK (specialattachéer), HKV (försvarsattachéer) och migrationsattachéer som går på U-ALFA. Därefter följer en genomgång av dem som går på URA. På s. 7 finns en uppställning över utsända på de olika avtalen.</p>
<p>Den antalsmässiga fördelningen av utsänd personal på de olika utlandsmyndigheterna, familjesammansättning och inplacering i merkostnadsgrupper för dem som omfattas av U-ALFA framgår av tabellen på s. 9 och framåt. Siffrorna baserar sig på UD:s ”Förteckning över Personal och organisation i utrikesförvaltningen” från september 2002 och på insamlad information från åtta statliga myndigheter. Smärre siffermässiga differenser förekommer.</p>
<p>U-ALFA</p>
<p>Utrikesförvaltningen</p>
<p>Under 2002 hade utrikesförvaltningen drygt 1 400 anställda – chefer, handläggare och baspersonal. Av dessa hade drygt hälften förflyttningsplikt och ungefär hälften var anställda utan förflyttningsplikt (inkl. tidsbegränsade förordnanden). Därtill kom drygt 240 heltidstjänstlediga. Drygt en tredjedel av personalen var stationerad utomlands och nära två tredjedelar tjänstgjorde på departementet i Stockholm. För den förflyttningspliktiga personalen gäller att stationeringsperioderna utomlands på någon av de drygt 100 utlandsmyndigheterna i allmänhet är mellan 3–5 år. Som regel tjänstgör den utsända personalen på två utlandsposter efter varandra, dvs. totalt mellan 6–10 år. Därefter följer en stationering vid departementet i Stockholm som kan vara mellan 2–5 år varefter en ny utlandsstationering kan bli aktuell. Även anställda utan förflyttningsplikt har möjlighet att söka tjänster på utlandsmyndigheterna. Fram till i början av 1990-talet var cirka två tredjedelar av personalen stationerad utomlands och en tredjedel i Stockholm.</p>
<p>Därefter har balansen, bl.a. beroende på omprioriteringar och besparingskrav, kommit att förskjutas så att det nu är tvärtom. Tidigare kunde en förflyttningspliktig tjänsteman räkna med att tillbringa ung. två tredjedelar av sin karriär utomlands (dvs. ca 25 år) och en tredjedel i Stockholm, medan det numera vanligen är det omvända förhållandet som råder. Drygt 300 anställda förflyttades under 2002 från Stockholm till en utlandspost, mellan två utlandsposteringar eller från en utlandspostering tillbaka till Stockholm.</p>
<p>Av de anställda var drygt hälften kvinnor (58 %) och de utgjorde lite mer än hälften av de anställda handläggarna (55 %, dvs. 399 pers.) och 85 % av baspersonalen (342 pers.). En fjärdedel av kvinnorna (56 pers.) var placerade på chefslöneplanet och 17 var chefer för utlandsmyndigheter.</p>
<p>Av den utlandsstationerade personalen åtföljdes 53 % av medföljare. Av de vuxna medföljarna var 110 medföljare till kvinnlig personal och 177 till manlig personal. Cirka en tredjedel (ca 95 pers.) av medföljarna var utlandsfödda. 173 av de utsända familjerna hade totalt 303 barn under 19 år. Det fanns 38 särbopar och 15 par där bägge arbetade utsända av UD eller någon statlig myndighet. Av medföljarna hade 23 % så hög inkomst att de inte var berättigade till medföljartillägg. 26 medföljare fick reducerat medföljartillägg och 196 medföljare fick fullt medföljartillägg.</p>
<p>I tillägg till de 539 utsända tjänstemännen som tjänstgjorde vid svenska utlandsmyndigheter skickade UD ut 6 nationella experter till EU-kommissionen i Bryssel. Två tjänstemän fullgjorde andra utlandsuppdrag dels som chef för svenska kontingenten NNSC i Panmunjon och som chef för OSSE-missionen i Zagreb. Så gott som alla utsända omfattades av U-ALFA-avtalet, bortsett från de nationella experterna i Bryssel, som omfattades av URA-avtalet.</p>
<p>Under 2002 administrerade UD i samråd med Kulturdepartementet anställning och utsändande av 6 kulturråd och 1 kulturattaché. Ett kulturråd var utsänt av kulturdepartementet. Sex av de sju kulturråden/attachéerna var kvinnor.</p>
<p>Sida</p>
<p>Under 2002 hade Sida ca 850 anställda, varav drygt 600 tjänstgjorde i Stockholm och ca 150 på någon utlandsmyndighet. Sida har sedan 1960-talet skickat ut anställda för utvecklingssamarbete i Afrika och Asien. Senare har Latinamerika tillkommit och sedan början av 1990-talet tjänstgör Sida-utsända också på ett antal myndigheter i bl.a. Östeuropa. Stationeringsperioderna utomlands är i allmänhet 3 år varefter man återvänder för tjänstgöring i Stockholm. Sidaanställda upplever sig ha förflyttningsplikt. Många, men inte alla, Sida-anställda har tjänstgjort utomlands under någon period av sin karriär inom Sida. Ett antal har varit ute flera gånger, men flertalet är ute en eller ett par gånger. Ungefär ett hundratal tjänstemän förflyttades under 2002.</p>
<p>Drygt 500 av de anställda var kvinnor. De utgjorde 56 % av de anställda handläggarna och 81 % av baspersonalen. 37 % (33 pers.) av kvinnorna var placerade på chefsplanet. Under 2002 tjänstgjorde 149 Sida-utsända, hälften kvinnor och hälften män, på nära 40 utlandsmyndigheter varav 7 leddes av myndighetschefer som kom från Sida. Tre av dessa var kvinnor. Av de Sida-utsända tjänstgjorde 26 personer i 11 sidoackrediteringsländer.</p>
<p>Den utlandsstationerade personalen åtföljdes av 77 vuxna medföljare och totalt fanns det 121 medföljande barn under 19 år. Det fanns 12 särbopar och 2 par där bägge arbetade, varav ett UD/Sidapar. 100 personer var tjänstlediga. 4 medföljare hade för hög inkomst för att få medföljartillägg, 14 hade delvis reducerat medföljartillägg och 59 hade fullt medföljartillägg.</p>
<p>De Sida-anställda utsända från Sida i Stockholm gick alla på UALFA. Sida hade därtill 14 utlandsplacerade anställda med tidsbegränsad anställning som gick på URA-avtalet – hälften kvinnor och hälften män. Fem av de utsända hade vuxna medföljare. Ingen av dessa hade så hög inkomst att de inte fick det skattefria medföljartillägget. Det utgick också ett beskattat tillägg på 10 % av prisbasbeloppet, som betalades ut till tjänstemannen.</p>
<p>Specialattachéer</p>
<p>En specialattaché är en tjänsteman som för en begränsad tid är knuten till en eller flera utlandsmyndigheter för bevakning av ett särskilt område och som har Regeringskansliet som sin huvudman (1 §, SFS nr 1990:1108). Tjänsteman som är anställd som råd med motsvarande arbetsuppgifter och för en begränsad tid omfattas av samma förordning. Specialattachéer förordnas av regeringen. Chef för attachén är chefen för den utlandsmyndighet där attachén är placerad. I allmänhet inskränker sig tjänstgöringen till en period utomlands om ca 3 år.</p>
<p>Under 2002 fanns det 58 specialattachéer, (inkl. 11 militär- och försvarsrådgivare m.fl.) utsända av 10 departement i RK stationerade vid 12 utlandsmyndigheter. De flesta fanns vid den svenska EU-representationen i Bryssel där 30 av de totalt 70 utsända kom från andra departement inom RK än UD. Flest utsända specialattachéer vid utlandsmyndigheterna kom från försvarsdepartementet (11) följt av finansdepartementet och näringsdepartementet med 9 vardera. Alla kulturråd och kulturattachéer utom ett var under 2002 anställda och utsända av UD och ingår i det angivna antalet specialattachéer. 38 % av de utsända specialattachéerna var kvinnor. Specialattachéerna åtföljdes av 23 medföljare och 27 medföljande barn under 19 år. UD administrerar utbetalningen av löner och utlandstillägg för specialattachéerna.</p>
<p>Under 2002 hade Svenska Kyrkan i Utlandet, SKUT, två präster knutna till ambassader utomlands, en i London och en i Oslo. En av dessa hade en medföljare. UD sköter administrationen vad gäller utlandsvillkoren för SKUT:s anställda.</p>
<p>Försvarsattachéer</p>
<p>Försvarsattachéer och biträdande försvarsattachéer skall enligt förordning om Sveriges försvarsattachéer (FFS 1985:20, FFS1994:15) finnas vid de svenska beskickningar som regeringen bestämmer. En försvarsattaché är underställd överbefälhavaren men lyder under beskickningschefen i vissa avseenden.</p>
<p>Försvarsattachéerna sänds ut av Försvarsmaktens Högkvarter (HKV). Under 2002 var 34 personer – försvarsattachéer, bitr. försvarsattachéer, marin-, flyg- och arméattachéer samt assistenter – utsända vid 18 utlandsmyndigheter. Därtill fanns sex försvarsattachéer som var s.k. reseattachéer, dvs de var ej bosatta på tjänstgöringsorten. Av den utsända personalen var 5 kvinnor och 37 män. Attachéerna var uteslutande män. Av de 10 assistenterna gick två på U-ALFA och de åtta som sändes ut under 2002 på URAavtalet. Tjänstgöringen utomlands inskränker sig i regel till en period om ca 3 år.</p>
<p>Samtliga attachéer och 3 av assistenterna åtföljdes av medföljare (totalt 27 st.) och det fanns 23 medföljande barn. Av medföljarna hade en reducerat medföljartillägg.</p>
<p>Migrationsattachéer</p>
<p>Under 2002 fanns 15 st. s.k. migrationsattachéer, dvs. tjänstemän från Migrationsverket som fått tidsbegränsad anställning i utrikesförvaltningen. De tjänstgjorde vid 12 utlandsmyndigheter i perioder från 1–5 år och var oftast utlandsstationerade endast en gång. Sex av attachéerna var kvinnor (40 %). Två av dem hade medföljare, medan 5 av männen hade medföljare. Totalt följde 13 barn under 19 år med under utlandsstationeringen. 11 av migrationsattachéerna omfattades av U-Arv, tre av URA och en av U-ALFA.</p>
<p>URA</p>
<p>URA-avtalet trädde i kraft 2002-01-01 och omfattar utlandsstationerade arbetstagare som är utsända av en myndighet under regeringen. URA gäller dock inte för de arbetstagare som omfattas av U-ALFA. Under 2002 var 65 attachéer utsända från åtta statliga myndigheter. Flest kom från Sveriges Exportråd, som hade 18 utsända handelssekreterare och 12 handelskontorschefer. Därtill hade man 62 utsända som fullgjorde andra arbetsuppgifter och inte räknas in bland attachéerna. Rikspolisstyrelsen hade 11 utsända sambandsmän vid 11 ambassader och ytterligare fyra personer som fyllde andra funktioner vid 4 andra ambassader. Därtill kom två personer utsända till Europol i Haag och 3 personer som var sekonderade till Interpol i Lyon. Tullverket, Institutet för Tillväxtpolitiska studier, Statens Fastighetsverk, Invest in Sweden Agency, Skolverket och Försvarets Materielverk hade också utlandsstationerad personal. För ett antal utlandsstationerade som tillträtt sina tjänster utomlands innan URA trädde i kraft gällde i allmänhet att de gick kvar på sina gamla avtal och att det nya URA tillämpades vid nya kontrakt.</p>
<p>Antal utsända under år 2002</p>
<p>Antal personer som omfattades av U-ALFA</p>
<p>Antal personer som omfattades av U-ARV</p>
<p>Utsända på U-ALFA år 2002</p>
<p>Antal personer som omfattades av URA</p>
<p>Försvarsattachéer, m. fl. (utsända av Högkvarteret (HKV/MUST))</p>
<p>Försvarets Materielverk (FMV)</p>
<p>Svenska Kyrkan i Utlandet (SKUT)</p>
<p>Totalt U-Alfa</p>
<p>Utsända 758</p>
<p>Totalt med familjer 1.648</p>
<p>Utsända på URA år 2002</p>
<p>SOU 2004:24 Bilaga 5</p>
<p>Utsända på U-ARV år 2002</p>
<p>Antal utsända tjänstemän på utlandsmyndigheten år 2002</p>
<p>Källa: Utrikesdepartementets ”Förteckning över personal och organisation i utrikesförvaltningen” samt information från resp. myndighet. x) Häri ingår 6 kulturråd/-attachéer utsända av UD.</p>
<p>Totalt: 83 ambassader (A) varav 38 med sidoackrediteringar för myndighetschefen 10 Generalkonsulat (GK) 4 Representationer (Repr.) 2 Delegationer (Del.) 1 Konsulat (K) samt</p>
<p>Svenska Institutet i Alexandria</p>
<p>Förklaringar</p>
<p>UD</p>
<p>Under övriga utsända från UD inräknas 6 nationella experter utsända till bl.a. EU-kommissionen och rådssekretariatet samt chef för svenska kontingenten, NNSC, i Panmunjom och chefen för OSSE-missionen i Zagreb. Totalt UD: 539 + 8 = 547.</p>
<p>SE</p>
<p>Förutom 30 handelssekreterare har Sveriges Exportråd 62 anställda som tjänstgör på handelssekreterarkontor utomlands.</p>
<p>RPS</p>
<p>Hade 2 tjänstemän vid Europol i Haag och 3 tjänstemän sekonderade till Interpol i Lyon.</p>
<p>Övriga</p>
<p>Tullverket hade 2 nationella experter vid EU-kommissionen i Bryssel.</p>
<p>Svenska Kyrkan i Utlandet (SKUT)</p>
<p>Hade två utsända präster verksamma i London och Oslo.</p>
<p>Utsänd personal med familjemedlemmar år 2002</p>
<p>Antal utsända på utlandsmyndigheter under Övriga år 2002 * Tullverket hade dessutom 2 nationella experter utsända som tjänstgjorde vid EU-kommissionen i Bryssel.</p>
<p>Uppskattat antal utsända tjänstemän på utlandsmyndigheterna på U-ALFA i olika mkg år 2002</p>
<p>Bilaga 6</p>
<h2>Genomsnittslönen som omräkningsfaktor i utlandsvillkorssystemet</h2>
<p>I diagrammet nedan visas den statliga genomsnittslönens faktiska ökning 1990–2002 jämfört med hur konsumentpriserna ökats med hänsyn tagen till konsumentprisindex (KPI). Gapet mellan kurvorna visar att vid slutet av mätperioden resulterar en uppräkning av priser/kostnader med hjälp av den statliga genomsnittslönens utveckling i ett utfall som ackumulerat är 131,2 % högre än om uppräkningen skulle ha gjorts med hjälp av KPI.</p>
<p>Om 1990 års lön utvecklades med prisnivån</p>
<p>Nettolöneutvecklingen som en omräkningsgrund vad gäller vissa faktorer vid beräkning av merkostnader i utlandsvillkorssystemet infördes på hösten 1986. Den statliga genomsnittslönen ersatte nettolöneutvecklingen i utlandsvillkorssystemet 1990/91 som en följd av att parterna i de centrala statliga avtalen infört individuella krontalslöner och Arbetsgivarverket (och SCB) börjat räkna på statlig genomsnittslön i lönestatistiken.</p>
<p>Den statliga löneutvecklingen och prisökningarna följdes åt fram mot mitten av 1990-talet. Effekten av man i praktiken till viss del räknade upp kostnadsutveckling mot löneutveckling vid beräkning av utlandstilläggen var därför till en början ringa. Därefter har som framgått av diagrammet ovan genomsnittslönerna, främst p.g.a. strukturomvandlingen i staten, stigit avsevärt snabbare än priserna.</p>
<p>Den statliga genomsnittslönen uppgick till 23 132 kr i månaden brutto under 2003.</p>
<p>Varför används genomsnittslönen i systemet?</p>
<p>Grundtillägget är, liksom motsvarande tillägg i andra länder, i hög utsträckning uppbyggt på schabloner av olika slag. Syftet med detta är främst att få en enklare administrativ hantering – eller kanske snarare att få en hanterbar administration – samtidigt som man inte belastar de utsända med krav på verifikationer för en mängd olika utgifter i privatlivet. Genom schablonerna får man också – om de är träffsäkra – en bild av hur stora merkostnader som normalt uppstår på stationeringsorterna och en viss styrningseffekt uppnås genom att de utsända i förväg känner till förutsättningar och gränser för sin konsumtion.</p>
<p>Hur används genomsnittslönen?</p>
<p>Genomsnittslönen används på flera olika sätt vid beräkning av grundtillägg, medföljandetillägg och indirekt även barntillägg. Vid beräkning av grundtillägget görs s.k. självkostnadsavdrag, dels för kostnader för livsmedel m.m. som uppgår till 12 % av genomsnittslönen, 2 798 kr, dels för kostnader för transporter med 5,5 % eller 1 283 kr, i bägge fallen per månad. Avdraget, som är lika för alla orter och samtliga merkostnadsgrupper, är alltså lite drygt 4 000 kr. Syftet är att beakta normal kostnadsnivå i Sverige.</p>
<p>Vid beräkning av faktorn service inom speciella merkostnader (SMK) hänförs varje ort/land till en av tre landgrupper. Ersättningen fastställs – på årsbasis – till motsvarande ett visst antal ortskostnadsposter (OKP). OKP baseras på prisnivån på livsmedel och hushållshjälp på orten. Ett OKP är lika med summan av 18 % av aktuell varukorg plus svinn samt 2,5 % av hushållshjälpsposten minus ett självkostnadsavdrag som uppgår till 23 % av den statliga genomsnittslönen brutto, omräknat till månadsbelopp 447 kr. Här görs således ett särskilt självkostnadsavdrag vid beräkningen av en av de faktorer som delposten speciella merkostnader byggs upp av.</p>
<p>Faktorn kläder inom SMK varierar med hänsyn till inplacering i mkg och fastställs per månad till ett belopp motsvarande viss procentuell andel av den statliga genomsnittslönen brutto enligt tabellen nedan och ligger f.n. mellan 232 och 1 866 kr i månaden.</p>
<p>Faktorn utrustning inom SMK varierar med hänsyn till inplacering i mkg och fastställs per månad till ett belopp motsvarande viss procentuell andel av den statliga genomsnittslönen brutto enligt tabellen nedan, dock maskinellt omräknad med en faktor som motsvarar genomsnittet av alla utlandstraktamenten dividerat med ett belopp motsvarande 1,7 % av den statliga genomsnittslönen. Denna faktors värde går i praktiken inte att räkna ut utan datorstöd men ligger för New York mellan 0 (mkg 1) och 3 913 kr (mkg 6).</p>
<p>Medföljandetillägget motsvarar nedan angiven procentuell andel av den statliga genomsnittslönen, plus 25 procent av tjänstemannens grundtillägg exkl. hushållshjälpsposten. Här kommer kopplingen till den statliga genomsnittslönen således in två gånger. Medföljandetillägget kan uppgå till betydligt över 10 000 kr per månad.</p>
<p>Barntillägget beräknas i allt väsentligt som en funktion av medföljandetillägget i mkg 2. Därigenom finns även här en viss koppling till den statliga genomsnittslönen.</p>
<p>Diskussion</p>
<p>Det går att göra både principiella och mer praktiska invändningar mot det här sättet att använda den statliga genomsnittslönen.</p>
<p>Den principiella invändningen är självklar. Det kan inte vara rimligt att bygga upp en automatisk värdesäkring av de utsändas shablonberäknade merkostnader genom en koppling till den statliga löneutvecklingen och inte till index för inflations- eller prisutveckling, där KPI ligger nära till hands. Oavsett hur detta slår i beräkningarna skadas systemets optik och trovärdighet allvarligt.</p>
<p>Men i praktiken är det inte lika enkelt. Vad som händer vid en höjning av den statliga genomsnsittslönen är i huvudsak att självkostnadsavdragen höjs för livsmedel, transport och SMK/Service. Dessa avdrag har samma värde på alla orter och i alla mkg. Detta innebär att grundtilläggen procentuellt sänks mer ju lägre mkg och detta ökar progressiviteten i tilläggen. Emellertid finns även plusposterna kläder och utrustning, som är ortsoberoende men kopplade till mkg. Även dessa bidrar för övrigt till ökad progressivitet.</p>
<p>I tabellen nedan illustreras effekten av en höjning av den statliga genomsnittslönen med 4 % på grundtillägget i mkg 6.</p>
<p>Den totala effekten är att grundtillägget ökar, i det här fallet med 14 kr. För mkg 1 blir däremot resutatet en sänkning med 171 kr.</p>
<p>Medföljandetillägget höjs under samma förutsättningar med mellan 74 kr (statlig genomsnittslön + 117 kr, effekt av sänkt grundtillägg – 43 kr) i mkg 1och 210 kr i mkg 6 (+206 kr, +4 kr).</p>
<p>Barntilläggets grundbelopp minskar med 6 kr och varje tilläggsbelopp sänks med 64 kr.</p>
<p>För en ambassadör med medföljare och ett medföljande barn blir inverkan av en förändring av den statliga genomsnittslönen att utlandstillägget ökar med totalt 154 kr (14+210-70). För en assistent i mkg 1 blir det under samma förutsättningar fråga om en sänkning av utlandstillägget med totalt 175 kr (-171+74-70). Skillnaden blir 329 kr i månaden netto i ambassadörsfamiljens favör, om inget annat ändras i utlandsvillkorssystemet, vilket ju parterna kan överenskomma om. Detta kan bli en effekt av att det sluts nya löneavtal inom staten på nivån 4 %. Kopplingen till ökade merkostnader p.g.a. utlandsstationering är inte fullt tydlig.</p>
<p>En annan aspekt av användningen av genomsnittslönen är hur delfaktorerna kläder respektive utrustning påverkas över tid. Faktorn kläder innehåller i dag omkring 450 kr överkompensation och faktorn utrustning omkring 950 kr överkompensation per månad i mkg 6. Detta under förutsättning att KPI är en korrekt uppräkningsfaktor och att basen från början varit rätt. Det är innebörden av gapet på 131,2 %. Oavsett att man kan ha synpunkter på om t.ex. klädkostnader kan ersättas skattefritt som merkostnader överhuvudtaget, så kvarstår att omräkningen med hjälp av statliga genomsnittslönen här i vart fall får anses ha skapat en delvis dold löneförmån genom överkompensationen.</p>
<p>Det kan naturligtvis invändas att här använts mkg 6 i något av ”worst case scenario” och att effekterna inte är så stora i flertalet fall. För diskussionens skull är det dock viktigt att ge tydlighet.</p>
<p>Det finns knappast någon anledning att anta annat än att de nu beskrivna effekterna är mer eller mindre oförutsedda av parterna. Avsikten med schabloniseringen har inte varit att skapa en automatisk uppräkning av utlandstilläggen som skulle leda till den här typen av effekter. Följsamheten mellan statlig genomsnittslön och t.ex. KPI var också från början god. Att systemet på just den här punkten måste ses över torde vara uppenbart. Men det finns även andra inslag som bör diskuteras.</p>
<p>Det är mycket svårt att se hur särskilt grundtillägget räknas fram och hur olika faktorer samspelar, liksom att få en överblick över systemet. Den spännvidd som i dag råder mellan överreglerade detaljer och grova schabloner bidrar till detta. Sannolikt är det ingen som vet i vilken utsträckning merkostnadsersättningarna motsvarar faktiska utgifter. Detta kan endast avläsas av graden av missnöje i organisationen – inte på någon objektiv grund. Systemet med skattefria, schablonberäknade ersättningar är dessutom i sig kostnadsdrivande.</p>
<p>Bilaga 7</p>
<h2>Medföljare som förvärvsarbetar – immunitet och privilegier</h2>
<p>Inledning</p>
<p>Huvudregeln enligt Wienkonventionen om diplomatiska förbindelser (nedan Wienkonventionen) är enligt artikel 37 att familjemedlemmar till utsänd personal omfattas av samma immunitet och privilegier som den utsände själv. Diplomatisk personal med familjemedlemmar åtnjuter något mer långtgående immunitet och privilegier än administrativ och teknisk personal med familj.</p>
<p>Syftet med bestämmelserna om immunitet och privilegier för medföljare är i första hand att skydda den utsände från indirekta påtryckningar. Det är därför naturligt att skyddet för familjemedlemmar utgår från och i normalfallet är detsamma som för den utsände.</p>
<p>Vilka familjemedlemmar omfattas av immunitet och privilegier?</p>
<p>Wienkonventionen definierar inte vilka medföljare som omfattas av familjebegreppet, annat än att det skall röra sig om en familjemedlem som tillhör den utsändes hushåll. Det finns inte heller någon mekanism i konventionen för att lösa tvister med anledning av denna oklarhet. I praxis har det emellertid etablerats en minimidefinition som omfattar det stora flertalet länder. Den innebär att make eller maka och minderåriga barn alltid omfattas av familjebegreppet. Hur långt familjebegreppet anses sträcka sig utöver denna minimidefinition varierar från land till land, exempelvis vad gäller sammanboende eller registrerad partner.</p>
<p>Det görs i dag som regel ingen skillnad mellan kvinnliga medföljare till manliga utsända och manliga medföljare till kvinnliga utsända. Skillnader i synen på män och kvinnor i det mottagande landet kan dock ha en viss påverkan på hur medföljarens förvärvsarbete betraktas.</p>
<p>Om medföljaren förvärvsarbetar</p>
<p>Enligt Wienkonventionen förbjuds inte medföljare till utsända tjänstemän att förvärvsarbeta i den mottagande staten. Förbudet i artikel 42 i Wienkonventionen mot sådan verksamhet gäller endast diplomatiska företrädare.</p>
<p>Detta betyder emellertid inte att det är självklart att medföljaren får förvärvsarbeta i det mottagande landet. I flertalet stater finns det lagar och regler som kan utgöra hinder för medföljare att arbeta, exempelvis krav på arbetstillstånd. Arbetstillstånd kan i vissa fall nekas med hänsyn till inhemska arbetsmarknadsskäl.</p>
<p>Förvärvsarbete innebär inte att familjemedlemmens immunitet och privilegier bortfaller helt. Att medföljare tillåts förvärvsarbeta leder dock till att de, i syfte att jämställa dem med andra som arbetar i den mottagande staten, inte kan erhålla immunitet och privilegier fullt ut.</p>
<p>Yrkesverksamhet och andra affärsaktiviteter (exempelvis eget företagande) undantas från medföljarens civilrättsliga immunitet och skydd mot administrativa åtgärder genom artikel 31.1(c) i Wienkonventionen. Genom artikel 34(d) undantas bl.a. privata inkomster från källor i den mottagande staten från generell skattebefrielse. De blir således skattepliktiga i det mottagande landet om inte något annat framgår av det landets skattelagstiftning, svensk skattelagstiftning eller dubbelbeskattningsavtal mellan länderna.</p>
<p>Medföljarens straffrättsliga immunitet påverkas inte omedelbart av förvärvsarbete på samma sätt som den civilrättsliga immuniteten.</p>
<p>I syfte att möjliggöra för medföljare att arbeta i det mottagande landet samt att lösa den typ av problem som kan uppstå i sammanhanget är det vanligt att det sluts bilaterala avtal mellan det sändande och det mottagande landet som mer i detalj reglerar i vilken utsträckning som det sändande landet avstår från immunitet och privilegier för den medföljare som förvärvsarbetar. Europarådet har 1986 tagit fram ett modellavtal för den här typen av bilaterala avtal.</p>
<p>Om en utsänd gifter sig, ingår partnerskap eller flyttar ihop med en person som är medborgare eller stadigvarande bosatt i mottagarlandet</p>
<p>Medföljare som är medborgare i den mottagande staten omfattas inte av Wienkonventionens regler om immunitet och privilegier för familjemedlemmar. För administrativ och teknisk personal gäller detta också familjemedlemmar som är stadigvarande bosatta i den mottagande staten. Den utsändes immunitet och privilegier skall emellertid i princip inte påverkas av ett sådant äktenskap, partnerskap eller sammanboende. Inte heller i detta sammanhang bör det enligt svensk uppfattning råda någon skillnad mellan manliga och kvinnliga utsända.</p>
<p>Medföljare till konsuler och konsulatstjänstemän</p>
<p>Enligt Wienkonventionen om konsulära förbindelser omfattas familjemedlemmar till konsuler och konsulatstjänstemän (med vilket avses administrativ och teknisk personal) i princip inte av någon immunitet. Jämfört med Wienkonventionen om diplomatiska förbindelser är också privilegierna begränsade. Något förbud för medföljare att förvärvsarbeta finns inte. Arbetstillstånd kan dock krävas, och vid förvärvsarbete bortfaller familjemedlemmens privilegier nästan helt.</p>
<p>Andra och mer förmånliga regler kan dock följa av bilaterala konsularavtal som Sverige har med vissa länder.</p>
<p>Avslutande kommentarer</p>
<p>Avslutningsvis är det viktigt att påpeka att området är under ständig utveckling och i högsta grad påverkas av tidsandan vad gäller synen på bl.a. vilka som är familjemedlemmar till den utsände. Olika synsätt i skilda kulturer återspeglas i hur reglerna tillämpas i olika länder. I takt med att samhällsförändringar sker kan också frågan om vilka medföljare som åtnjuter immunitet och privilegier komma att få nya svar.</p>
<p>Bilaga 8</p>
<p>Hardshiporterna 2003-07-01 – 2004-06-30</p>
