<h1>Sammanfattning</h1>
<h2></h2>
<p>Utredningens uppgift är att lämna förslag på hur samarbetsområdet civil säkerhet inom Östersjöstaternas råd (CBSS) kan vidareutvecklas. Möjligheterna skall vidare prövas att utvidga samarbetet till att omfatta ytterligare områden än de tre nu beslutade programområdena räddningstjänst, katastrof- och krishantering  samt övervakning.</p>
<p>Civil säkerhet är ett begrepp som omfattar mycket och ges skiftande innebörd i olika sammanhang. Denna utredning diskuterar risker för samhällets normala funktion vid alla typer av hot utom militära. Den civila säkerheten kan höjas genom att man på olika sätt söker begränsa sådana risker och reducera deras konsekvenser om de skulle realiseras. Utredningen anser att det är viktigt att analysera åtgärder för att öka säkerheten i systematiska steg. Den modell för detta som utredningen tillämpat bör användas även i andra sammanhang för att skapa överblick och systematik.</p>
<p>Ett första steg, riskbedömning,  bör omfatta en inventering och värdering av förekommande risker. Därvid bör strävan vara att beakta och väga samman de tre leden: de hot som samhället kan ställas inför, samhällets sårbarhet för hoten och möjliga konsekvenser om hoten skulle realiseras. Målet bör vara att peka ut särskilt allvarliga risker och att särskilja risker som kan begränsas från sådana som är svåra eller omöjliga att begränsa.</p>
<p>Ett andra steg, riskbegränsning,  bör vara att, när det är möjligt, eliminera eller begränsa de risker som bedöms vara allvarliga. Detta kan ske på många sätt genom att direkt påverka ett eller flera av de tre leden i kedjan, hot, sårbarhet och konsekvenser.</p>
<p>Ett tredje steg, krishantering,  bör vara att hantera de kriser i form av störningar i samhällets funktion som trots alla förebyggande åtgärder kan komma att uppstå. En förmåga till krishantering behöver utvecklas genom förberedelser. Akuta insatser behöver genomföras när kriser eller olyckor av olika slag uppstår. Efter det akuta skedet behöver samhällets normala funktion återställas och utvärderingar göras för att skapa ökad säkerhet för framtiden.</p>
<p>Utredningen har som en grund för sina förslag gjort en översiktlig kartläggning av olika förhållanden i Östersjöregionen som har betydelse för den civila säkerheten i regionen och som bedömts vara av gemensamt intresse. Det gäller geografiska utgångspunkter, miljö och hälsa, migration och transnationell kriminalitet, kor-</p>
<p>ruption, transporter, elektroniska kommunikationer och energiförsörjning.</p>
<p>Utredningen har också sökt kartlägga vilka aktörer som finns inom civil säkerhet i regionen, såväl internationella organ av olika slag som svenska myndigheter. Ett relativt omfattande samarbete finns redan utvecklat på många delområden.</p>
<p>För att få en bild av den civila säkerhetens mångfacetterade karaktär har utredningen skisserat ett antal hot mot ett urval av funktioner i samhället. Det gäller den sociala tryggheten, hälsa och miljö, infrastrukturen och demokratiska rättsstater. I anslutning till detta har bedömningar också gjorts av brister som finns i regionens samarbete om civil säkerhet.</p>
<p>En allmän slutsats som kan dras av de kartläggningar och bedömningar som gjorts är att mycket visserligen görs för att öka den civila säkerheten inom olika delområden men att en helhetssyn ofta saknas.  Det skulle behövas mer av en övergripande och gemensam riskbedömning. Med en sådan som grund bör stora förbättringar kunna nås genom ett utvecklat samarbete mellan länderna i regionen.</p>
<p>Flera av de insatser som för närvarande görs har sin tyngdpunkt inom krishantering. Utredningen anser att en förskjutning bör ske mot förebyggande åtgärder.  De bör dels omfatta den nämnda gemensamma riskbedömningen dels riskbegränsning, dvs. åtgärder för att eliminera eller minska risker så att kriser inte uppstår eller åtminstone blir mindre allvarliga.</p>
<p>Utredningen lämnar sju konkreta förslag på projekt som skulle kunna initieras inom ramen för CBSS. Förslagen har valts för att:</p>
<p>• Medge ett multilateralt engagemang där huvuddelen av CBSS medlemsstater kan bidra såväl som dra nytta av att de genomförs.</p>
<p>• Bidra till en ökad jämlikhet mellan medlemsstaterna genom att områden eller stater som tidigare mest varit mottagare av stöd ges tillfälle att bli aktiva ”säkerhetsproducenter”.</p>
<p>• Vidareutveckla den ”Nordliga dimensionen” inom ramen för samarbetet inom eller med EU och därvid också kunna tjäna som inspirationskälla för andra regioner.</p>
<p>• Vara långsiktiga, kunna realiseras stegvis, efterhand som ekonomiska resurser kan avdelas och acceptans skapas.</p>
<p>• Påskynda utvecklingen av ett omfattande, mångnationellt samarbete inom Östersjöområdet där sådant samarbete saknas.</p>
