<h1>17 Perioden efter 1965</h1>
<h2>17.1 Wallenberg-ärendet borta från dagordningen 1965–78</h2>
<p>I denna utrednings direktiv anges inget slutdatum efter vilket analys av utrikesledningens agerande inte får bedrivas. Utredningen har alltså haft fria händer att se på agerandet ända fram till 2002. Såsom framkommit ovan har dock denna utredning prioriterat analys av den svenska utrikesledningens agerande för åren 1945–57. Särskild tonvikt har härvid lagts vid åren 1945–47. Det finns flera skäl till detta. Som nämnts finns det goda skäl att anta att en felaktig svensk handläggning av ärendet under i synnerhet åren 1945– 47, men också under perioden 1947–57, hade större möjliga skadeverkningar på utsikterna att få Raoul Wallenberg fri, än under åren därefter, då den sovjetiska positionen var låst genom Smoltsov-rapporten.</p>
<p>Det skall dock åter understrykas att den omständigheten att utredning valt att göra denna prioritering ingalunda skall tolkas som att utredningen utesluter möjligheten att Raoul Wallenberg kan ha levt långt efter det angivna dödsdatumet i juli 1947, undangömd som nummerfånge i Vladimir eller på annan ort i Sovjetunionen, eller isolerad på mentalsjukhus. Det finns, som nämnts, ett stort antal, ehuru ytterst svårutredda vittnesmål, som pekar i denna riktning.</p>
<p>Denna utredning vill dock notera det kan finnas anledning att erinra mot vissa aspekter av utrikesförvaltningens och utrikesledningens agerande i fallet Raoul Wallenberg även efter 1957. Detta gäller t.ex den svenska utrikesledningens agerande i den s.k. ”Svingel-affären” 1966.</p>
<h2>17.2 Svingel-affären</h2>
<p>En av de mer kryptiska episoderna i Wallenberg-ärendet utgörs av den s.k. Svingel-affären som inföll under andra hälften av 1960talet. Representanten för Luther-hjälpen i Berlin, Carl-Gustav Svingel, hade under längre tid varit verksam ”för att – i fullt legala former – förmedla utresetillstånd för personer i Öststyskland mot kompensation av olika slag” ( PM ang. herr Svingels berättelse  [HP 1 Ct, 19/3-1966]). Under hösten 1965 hade Svingel (enligt en promemoria som han skrivit 1989 [P2 EuI, 18/5-1992]) vid ett samtal med en ”östrepresentant” rörande ”ett utväxlingsfall”, fått frågan huruvida den svenska regeringen ”skulle vara intresserad av en utväxling av Wennerström?” Svingel hade då svarat ”ge oss Wallenberg och var finns han?” Vid ett nytt möte i början av 1966 uppgav sig östrepresentanten ha fått ”fullmakt att förhandla med [Svingel]” rörande fallet Wennerström. Svingel hade då svarat: ”Var finns Wallenberg?” varpå östrepresentanten bett honom fråga den svenska regeringen ”om det finns något intresse från svensk sida, för en frigivning av Wennerström”.</p>
<p>Svingel tog nu kontakt med den svenske generalkonsuln i Berlin, Sven Backlund, och bad att få till stånd ett möte med stats- eller utrikesministern. Ett sådant möte ägde rum den 22 februari 1966. Enligt den promemoria som kabinettssekreterare Leif Belfrage härvid upprättade uppgav Svingel att kontaktmannen (som Svingel inte ville namnge) vid det första mötet under hösten 1965 på fråga om Wallenberg uppgivit ”But he does not exist”. Vid ett möte i december 1965 skulle kontaktmannen på nytt ha återkommit till frågan om Wennerström och ”om något intresse fanns för en utlämning av [Wennerström] mot någon kompensation”.</p>
<p>Efter besöket hos utrikesministern hade Svingel, i telefonsamtal med Belfrage, uppgivit att han var säker på att östrepresentanten ”agerat enligt fullmakt emanerande från Moskva, möjligen via någon i Tjeckoslovakien samt en Generalstatsanwalt i Östberlin”.</p>
<p>Den 15 mars 1966 skedde en föredragning av ärendet hos Erlander varvid utrikesminister Torsten Nilsson, Sven Backlund, Leif Belfrage samt rikspolischefen Carl Persson och Otto Danielsson var närvarande. Persson och Danielsson ansåg härvid att ”det rörde sig om en 'genuin' fundering” eftersom man på östhåll säkerligen hade ”stort intresse att få ut [Wennerström] eller att i vart fall göra stora ansträngningar i den riktningen”. Det kunde heller inte, enligt Persson och Danielsson, uteslutas att ”[Wallenberg] till sist skulle kunna återfås om [Wennerström] erbjöds i utbyte”.</p>
<p>Utrikesministern intog dock en mer restriktiv hållning och pekade på att ”de på andra sidan skaffade sig ett lämpligt bytesobjekt om minsta intresse visades från svensk sida”. Belfrage konstaterade i sin promemoria:</p>
<p>Varken statsministern eller någon av de andra ansåg minsta chans finnas att [Wallenberg] skulle kunna återfås. ”Det skulle vara den största sensationen i mitt liv” sa Erlander och det är fullständigt otroligt efter allt som förekommit. Backlund och jag hävdade att ett bestämt nej var den enda möjliga reaktionen. Jag tyckte att man skulle låta vederbörande förstå tydligt att vi inte inlåter oss på dylikt i vårt land ( PM ang. herr Svingels berättelse ).</p>
<p>Enligt Belfrage diskuterade man härefter att eventuellt kalla Svingel till ett förhör i Sverige med polisen. Emellertid kom man fram till att ”det var bäst att bara lämna beskedet enligt ovan så att inte intryck skapades att vi verkligen var intresserade”.</p>
<p>Enligt Svingel fortsatte kontakterna med östrepresentanten fram till 1971. Vid ett möte någon gång under våren 1966 skall östrepresentanten ha uppgivit att ”jag återkommer till Wennerström, Wallenberg existerar inte”, varvid Svingel svarade att ”detta säger inte att han är död”. I juli 1966 uppges östrepresentanten, angående Wallenberg, ha sagt att ”jag tror inte att han lever” och att ”ni måste göra ett erbjudande”. I september 1966 skulle östrepresentanten ha bett Svingel om fullständiga personuppgifter för Wallenberg och även uppgivit ”om han nu lever jag tror inte det”. Svingel hade vidarebefordrat denna begäran till UD som emellertid, enligt Svingel, inte översände de efterfrågade uppgifterna.</p>
<p>Svingel hade därefter på nytt sammanträffat med östkontakten i december 1966 varvid denne uppgivit att han inte erhållit några personuppgifter för Wallenberg och att detta ”tyder ju på att man inte har större intresse i det hela”. Någon gång i slutet av 1968 eller början av 1969 hade östrepresentanten på nytt approcherat Svingel och då uppgivit: ”Låt fråga er regering om de ändå inte är beredda att förhandla om en benådning av Wennerström mot en utväxling av er man, den som ni har intresse av att få fri”: Svingel uppger sig då ha svarat: ”han lever alltså? (er lebt also?) varvid östkontakten yttrade: ”Ja, vi förhandlar inte om döda” (Ja, wir verhandeln nicht über Tote). Svingel uppger sig ha delgivit denna ordväxling med UD men någon reaktion kom aldrig.</p>
<p>Den 24 maj hade Svingel sin sista kontakt med östrepresentanten.</p>
<p>Ett antal av de uppgifter som Svingel presenterade i sin promemoria av 1989 bekräftas i en promemoria av den 27 oktober 1967 som upprättats av Otto Danielsson (som fortsatte ha viss kontakt med Svingel till 1974 [P4856, Raoul Wallenberg ]). I Danielssons promemoria konstaterades att man ”på högsta nivå” beslutat att inte lämna ut de efterfrågade personuppgifterna om Raoul Wallenberg, eftersom man ansåg, ”att kontaktmannens uppdragsgivare fuller väl visste alla data om RW” ( PM av Otto Danielsson , 27/10-1967). Det uppges vidare att Svingel uppgivit att ”saken kommit ut” genom ”en indiskretion från [utrikes]- departementet”. (Någon liknande uppgift förekommer inte i den av Svingel själv upprättade promemorian över kontakterna med östrepresentanten). Danielsson skrev att Svingel hävdat att östrepresentanten, med anledning av denna indiskretion, blivit uppkallad till ministeriet ”och fått en våldsam utskällning för att han misskött saken. Även från sovjetiskt håll hade han fått uppbära förebråelser”.</p>
<p>Utväxlingsförslaget och regeringens handläggning av detsamma återges i förre Rikspolischefen Carl Persons memoarer Utan omsvep . Carl Person ställer sig här tämligen kritisk mot att Svingels uppgifter avfärdades alltför lättvindigt av Erlander (Persson, 1990: 135–136). Sedermera har emellertid Persson, som verkade som konsult åt den svensk-ryska arbetsgruppen, kommit till slutsatsen att Svingels uppgifter inte förtjänade att tas på allvar.</p>
<p>I den svenska arbetsgruppens rapport uppges också att Svingel i samtal med arbetsgruppen på 1990-talet alltjämt var ovillig att ge ytterligare upplysningar om vem eller vilka som varit hans kontaktmän. Detta är märkligt mot bakgrund av att varken DDR eller Sovjetunionen längre existerade. Han anförde därtill ”uppenbart oriktiga uppgifter om att han av ryssarna ombetts agera i fråga om utväxling av Bergling” ( UD II: 52 , 2001: 115).</p>
<p>Denna utredning kan inte presentera något nytt material ifråga om Svingel-affären. Det är i dag omöjligt att med säkerhet bedöma halten av sanning i Svingels uppgifter.</p>
<p>På basis av existerande material framstår det emellertid som anmärkningsvärt att inte ens låta Svingel genomgå det polisförhör som utrikesledningen, enligt Belfrages promemoria, faktiskt övervägde att genomföra. Ett stort antal vittnen och andra uppgiftslämnare i ärendet Raoul Wallenberg hade hörts av personer med polisiär kompetens alltsedan 1950-talets början. Det borde ha varit självklart att också pröva Svingels utsaga enligt samma modell.</p>
<p>Det finns åtminstone två tämligen klara indikationer på att utrikesförvaltningen efter 1965, när Nanna Svartz-affären ebbat ut, betraktade ärendet som avslutat. Det första exemplet  utgörs av Undéns ovan nämnda anförande inför utrikesnämnden 1965 och det andra exemplet  utgörs av dåvarande utrikesminister Krister Wickmans uttalande vid en presskonferens i samband med ett officiellt besök i Wien i januari 1972. Utrikesministern hade fått frågan om Sverige ansåg Raoul Wallenberg-affären som avslutad, varvid denne svarade att så var fallet. Svenska regeringen hade enligt Wickman gjort allt som stod i dess makt men utan resultat (HP 1 G/Österrike, 14/1-1972).</p>
<p>Wallenberg-ärendet berördes överhuvudtaget inte vid officiella samtal mellan svenska och sovjetiska företrädare under åren 1965 till 1979. Vid statsminister Olof Palmes besök i Moskva 1976 togs Wallenberg-frågan t.ex. inte upp.</p>
<p>Att man från svensk sida, trots att man i praktiken betraktade Smoltsov-rapporten som ett falsarium, kunde slå sig till ro och betrakta ärendet som avslutat under en så lång period som 14 år är naturligtvis anmärkningsvärt. Å andra sidan är det svårt också i efterhand att säga vad man egentligen skulle ha gjort. Den svenska utrikesledningens obenägenhet att agera under åren 1945–47, också när den egna förvaltningen uppmanade till handling var vid det här laget ett oåterkalleligt historiskt faktum, och den sovjetiska positionen, alldeles oavsett om Wallenberg fanns i livet eller inte, var låst.</p>
<p>Vittnesmål fortsatte emellertid att komma in. Inom UD betraktades emellertid dessa som mindre trovärdiga (P 2 EuI, 25/9-1986). Nyström framhåller i sin utredning att bristen på trovärdiga vittnesmål var orsaken till att man under perioden 1965–1979 inte gjorde någon démarche i ärendet.</p>
<p>Denna utredning har inte några invändningar mot den svenska utrikesförvaltningens handläggning av vittnesmålen under denna tid. För det första  hade nu utrikesförvaltningen, alltsedan Otto Danielssons befattning med ärendet runt 1950, en institutionaliserad metod för förhör av vittnen och uppföljning spår. För det andra : Att påvisa brister i den svenska hanteringen av dessa uppgifter skulle närmast förutsätta en ingående analys av själva vittnesmålens sanningshalt. Detta är i sin tur en uppgift som dels  är långt mycket mer tidskrävande än de 16 månader som utredningen har haft till sitt förfogade, dels  är mycket svår att genomföra rent praktiskt. Därtill måste det anses ligga utanför direktiven för denna utredning. Vidare kan tilläggas att denna utredning svårligen kan ta det ansvar som det innebär att på ofullständig information fälla omdömen om enskilda vittnesmål såsom mer eller mindre trovärdiga.</p>
<h2>Nya vittnesmål</h2>
<p>Under senare hälften av 1970-talet fick Raoul Wallenberg-ärendet emellertid ny aktualitet bland annat genom nya vittnesmål från Abraham Kalinski och Jan Kaplan. Denna utredning kan inte tillföra något nytt vad gäller vare sig dessa vittnens trovärdighet eller handläggningen av vittnesmålen från utrikesdepartementets sida. Det finns följaktligen ingen anledning att i detta sammanhang lämna någon utförligare redogörelse. I korthet gjorde dessa vittnen gällande att Wallenberg hade befunnit sig i sovjetisk fångenskap ända fram till 1975. Dessa vittnesmål föranledde UD att den 3 januari 1979 överlämna ett memorandum till sovjetiska utrikesministeriet. Den 17 januari 1979 svarade Sovjetunionen med hänvisning till Gromykos memorandum av 1957, att Wallenberg avlidit 1947. Den 22 augusti 1979 tog statsminister Ola Ullsten upp Wallenberg-ärendet i en skrivelse till Kosygin. Från sovjetisk sida svarades ånyo att intet mer fanns att tillägga och att Wallenberg avlidit 1947. Nyström noterar i sin analys att den svenska hänvändelsen mottogs med stor irritation på den sovjetiska sidan (Nyström, 1986: 40).</p>
<p>I september 1979 gjorde den svenska regeringen, på initiativ av den livstidsdömde spionen Stig Bergling, sonderingar i Moskva rörande möjligheterna att få till stånd en utväxling av Wallenberg mot Bergling. Också detta förslag avvisades av sovjetiska myndigheter med direkt hänvisning till det svar som givits 1957.</p>
<p>Denna utredning kan inte tillföra några nya fakta kring Berglingepisoden i Wallenberg-ärendets historia. Det har inte varit en prioriterad uppgift att undersöka omständigheterna kring utväxlingsförslaget, och hela projektet torde kunna tolkas som ett välmenande agerande av tveksamt värde från den svenska utrikesledningens sida.</p>
<p>I december 1979 uppgav Sovjetunionens vice utrikesminister Zemskov i samtal med kabinettssekreterare Leif Leifland att ”det väl inte var så märkligt att de sovjetiska myndigheterna tagit hand om RW i Budapest”. Det hade, enligt Zemskov, förelegat ”starka indicier på – och hade ju för övrigt vidgåtts från amerikansk sida – att 'Raoul Wallenberg var amerikansk spion'”. Den som från amerikansk sida hade uppgivit detta var, enligt Zemskov, Deputy Assistant Secretary of State George Schultz. Leifland konstaterade i sin promemoria från mötet att detta var första gången en ansvarig sovjetisk tjänsteman sagt att Wallenberg var misstänkt för spioneri för amerikansk räkning (P 2 EuI, 12/10-1979).</p>
<p>Raoul Wallenberg-ärendet fick ny aktualitet mot slutet av 1970talet och början av 1980-talet, inte endast mot bakgrund av de ovan anförda vittnesmålen från Kalinski och Kaplan. Till den ökade uppmärksamheten bidrog bland annat det faktum att Simon Wiesenthal tog sig an Wallenbergs sak, att den amerikanske presidenten Jimmy Carter uppmärksammade hans öde och att Raoul Wallenberg 1980 förärades amerikanskt hedersmedborgarskap (en titel som dittills endast givits till Winston Churchill).</p>
<h2>1980-talet</h2>
<p>Icke desto mindre var man inom den svenska utrikesförvaltningen under 1980-talet i grunden besvärad av ärendet Wallenberg. I en intern promemoria som upprättats över ett sammanträde hos Pierre Schori den 31 januari 1985, konstaterades att tidpunkten måste någon gång komma då vi måste säga oss att sannolikheten för att R.W. lever är så liten att det kostar för mycket i form av belastning på våra relationer till Sovjet att fortsatt driva frågan – om vi inte gör det på grundval av nytt hållfast material.</p>
<p>I promemorian fastslogs vidare att ”allteftersom åren går utan att vi får nya säkra uppgifter, sannolikheten för att han lever måste förefalla så liten,” att vi inte längre kan tillåta att frågan skall belasta – ibland förgifta – våra relationer med Sovjet. Dessa relationer är komplicerade nog ändå till följd av de sovjetiska kränkningarna av vårt territorium, spionaffärer etc.</p>
<p>Utredningsarbetet borde dock, enligt promemorian fortsätta, ”det måste vara vår målsättning att skapa definitiv klarhet om vad som hänt R.W.” men</p>
<p>Jag har svårt att se att det skulle ligga i våra långsiktiga intressen att ta upp frågan på nytt med den sovjetiska regeringen om vi inte får nya absolut hållfasta informationer (P 2 EuI, 31/1-1985).</p>
<p>Det är intressant att notera de stora likheterna mellan denna promemoria och Undéns promemoria av 1957 vari han fastslog att det inte fanns någon anledning ”att hålla igång ett kontinuerligt gräl med Sovjetunionen”.</p>
<p>En ny framställan gjordes dock av Ingvar Carlsson i samband med ett besök i Moskva våren 1986. Den föranledde emellertid från sovjetisk sida ett svar som åter hänvisade till Gromyko-memorandumet av 1957.</p>
<p>I en intern promemoria av september 1986 konstaterades att bristen på konkreta spår i Wallenbergfrågan har lett till en ”ritualisering” av ärendet:</p>
<p>Vid varje officiell överläggning på senare år på politisk eller hög ämbetsmannanivå har från svensk sida framhållits att Wallenbergfrågan för vår del inte funnit en tillfredsställande lösning, och att vi förväntar oss ett besked om Wallenbergs öde. Lika mekaniskt får vi till svar, att 1957 års besked fortfarande äger giltighet (P 2 EuI, 25/9-1986).</p>
<p>Nyströms utredning 1986</p>
<p>Samma månad färdigställdes den tidigare nämnda utredningen av ambassadör Rune Nyström över Wallenberg-ärendets historia. Nyström var i vissa delar mycket kritisk över den svenska sidans handläggning av ärendet under de första åren. Han konstaterade i sina slutsatser att det möjligtvis ”hade funnit en liten möjlighet att få Wallenberg återförd till Sverige”, om man på den svenska sidan hade handlat snabbt efter hans tillfångatagande, hade uppmärksammat fru Kollontajs vittnesmål snabbare och använt sig av detta med större kraft, och ”om man förstått de sovjetiska signalerna om villighet att genomföra en utväxling av Wallenberg mot sovjetmedborgare i Sverige”. Nyström konstaterade också att accepterandet av amerikanskt stöd 1945 möjligen hade kunnat varit ett verksamt medel för att få Wallenberg fri (Nyström, 1986: 53).</p>
<p>Att Nyströms utredning inte kunde offentliggöras 1986 är begripligt mot bakgrund av att den innehöll information av underrättelsekaraktär samt uppgifter rörande förhållandet till Sovjetunionen av sent datum. Det är dock med viss förvåning som man i en UD-promemoria kan notera följande skäl för att Nyströms rapport ”inte ens efter drastisk tvättning och strykning” borde offentliggöras: för det första – även om det är något vi bör kunna leva med – innehåller den kritik av regeringsförfarandet 1945 (P 2 EuI, 8/1-1987).</p>
<p>Det inga utförligare skäl till varför Nyströms kritik mot det svenska regeringsförfarandet 1945 skulle vara så känsligt att det inte skulle kunna offentliggöras. Det är anmärkningsvärt att en sådan inställning var gällande så sent som 1987. En utredning om den svenska utrikesledningens agerande som tillsatts under sent 1980-tal eller början av 1990-talet hade haft betydligt större möjligheter än vad som är fallet i dag att höra personer som under 1940-talet hade direkt erfarenhet av Raoul Wallenbergs verksamhet i Budapest (såsom Lars G:son Berg och Per Anger), och personer som varit verksamma i handläggningen av Raoul Wallenberg-ärendet (såsom Lennart Petri). Man hade också stått bättre förberedd när möjligheter till ett nära samarbete med Moskva faktiskt medgavs i samband med Sovjetunionens sammanbrott 1991.</p>
<h2>17.4 Den  svensk-ryska arbetsgruppen och de oberoende experterna</h2>
<p>Michail Gorbatjovs ”öppenhetspolitik” ( glasnost ) under sent 1980tal öppnade nya och bättre möjligheter till ett framgångsrikt drivande av ärendet Wallenberg i Moskva. Det sovjetiska sammanbrottet 1991 och den efterföljande perioden av inrikespolitisk turbulens i Boris Jeltsins Ryssland medförde ytterligare förändringar till det bättre, i synnerhet vad gällde tillgång till f.d. sovjetiska arkiv. Huruvida Wallenberg-ärendet har bedrivits på ett givet omständigheterna tillräckligt bra sätt från utrikesledningens och utrikesförvaltningens sida är dock mer eller mindre omöjligt att bedöma i dagsläget. ministeriet samt försvarsministeriets arkiv med uppgift att utforska Raoul Wallenbergs öde. Utredningen gjorde flera viktiga fynd i f.d. sovjetiska arkiv.</p>
<p>Emellertid blev perioden som präglats av mer eller mindre total öppenhet och tillgång till de före detta sovjetiska arkiven tämligen kort. Utvecklingen i Ryssland efter sammanbrottet i december 1991 gick från en fas av utpräglad liberalism och öppenhet (under perioden från januari till ungefär juni 1992), till en övergångsfas präglad av en inre maktstrid mellan anhängare av liberala idéströmningar och anhängare av återupprättandet av en stark rysk stat (under perioden från mitten av 1992 till ungefär februari 1993), till en period präglad av avståndstagande från den initiala liberala perioden och tilltagande nationalism (kanske främst manifesterad genom Jeltsins beskjutning av det ryska parlamentet i oktober 1993, samt kriget i Tjetjenien i december 1994).</p>
<p>Det går, att döma av uppgifter från den svenska delen av arbetsgruppen, tydligtvis att skönja ett visst samband mellan den inrepolitiska utvecklingen i det post-sovjetiska Ryssland och arbetsgruppens tillgång till de före detta sovjetiska arkiven. Arbetet gick någon gång runt 1994 in ”i ett nytt och mer komplicerat skede”.</p>
<p>Att den svensk-ryska arbetsgruppen, trots den politiska turbulensen, lyckades få ut förhållandevis många sovjetiska dokument rörande Wallenberg, måste naturligtvis ses som en stor framgång. Icke desto mindre framstår den ryska vägran att låta svenska representanter få tillgång till kryptotrafiken mellan Moskva och Stockholm under åren efter 1945, eller Michail Tolstoj-Kutuzovs dossier, som både olycklig och synnerligen okänslig inför den svenska och internationella opinion som önskar klarhet i Wallenbergs öde. Att denna information skulle kunna skada Rysslands nationella intressen framstår onekligen som långsökt.</p>
<p>Den svenska arbetsgruppens rapport som presenterades i januari 2001 kunde följaktligen inte ge helt entydiga svar på någon av de centrala frågorna varför Wallenberg arresterades av sovjetiska myndigheter, varför han hölls kvar i sovjetisk fångenskap, om man från sovjetisk sida var beredd att utväxla honom, och vad som egentligen har hänt honom efter 1947. Arbetsgruppen presenterade i sin rapport 17 utestående, icke-besvarade frågor (varav en rör ”orsakerna till den svenska utrikesledningens oengagerade hållning, i första hand 1945–47, i Wallenbergärendet”) som i brist på tillräckligt underlag inte kunnat besvaras. (Det skall dock poängteras att arbetsgruppen på intet sätt ansåg detta vara en helt uttömmande lista.)</p>
<p>Till arbetsgruppen knöts också fyra oberoende experter, Raoul Wallenbergs halvbror Guy von Dardel, Susanne Berger, Susan Ellen Mesinai samt Marvin Makinen. Samarbetet mellan arbetsgruppen och de oberoende experterna har av allt att döma periodvis varit komplicerat. 1997 presenterade två av de oberoende experterna tillsammans med kanadensiska juristerna Irwin Cotler och David Matas, en  Dissenting Report on the Fate of Raoul Wallenberg . I denna rapport, vars udd var riktad mot ett första utkast till slutrapport från arbetsgruppen (av 1997), presenterades tämligen stark kritik mot den  svensk-ryska  arbetsgruppens, som man hävdade, alltför okritiska arbetssätt. En central kritik rör den, enligt författarna, alltför stora beredvilligheten inom arbetsgruppen att acceptera det dödsdatum för Wallenberg som anges i Smoltsovrapporten (alltså att Wallenberg avled den 17 juli 1947). Bevisen för att Raoul Wallenberg levde efter juli 1947 uppges vara ”övertygande” ( Dissenting report , 1997: 5).</p>
<p>Det är inte möjligt att i detta sammanhang ingående redogöra för alla de argument som anförs i The Dissenting Report . Denna utredning måste också konstatera att den svenska arbetsgruppen förvisso lägger ned stor möda på att resonera kring tänkbara händelser i juli 1947, men ingalunda avfärdar möjligheten att Wallenberg kan ha varit i livet också därefter.</p>
<p>Argumentationen i The Dissenting Report  förefaller inte heller alltför övertygande när det kommer till att anföra tänkbara motiv till varför Sovjetunionen skulle ha behållit Wallenberg i livet men isolerad. Argumentet att ”också den mest blodtörstiga mördare måste ha tvekat” inför att ta livet av Wallenberg förefaller mot bakgrund av förhållandena i det stalintida Sovjetunionen som långt ifrån självklart; argumentet att en levande Wallenberg (alltså efter 1947) utgjorde en värdefull tillgång för Sovjetunionen i samband med en framtida eventuell utväxling, eller som vittne i samband med rättegångar rörande nazi-Tyskland och andra världskriget, förefaller likaledes osäkert. Det bör ha tett sig som politiskt tämligen omöjligt för det sovjetiska ledarskiktet (som också poängteras av Stig Engfeldts promemoria av mars 1951 [P 2 EuI, 20/31951]), att på femtiotalet visa upp en Raoul Wallenberg som avtjänat åratal i sovjetiskt fängelse, sannolikt märkt av åren i fångenskap, kanske med synliga spår av fysisk och psykisk misshandel.</p>
<p>Att lämna ut honom i utbyte mot någon för Sovjetunionen intressant person, med allt vad detta skulle ha inneburit i form av negativ publicitet för Sovjetunionen, förefaller således osannolikt. Att man skulle ha hänvisat till en levande men internerad Wallenberg i samband med rättegångar förefaller av samma skäl ogörligt.</p>
<p>Att Wallenberg skulle ha hållits internerad i Sovjetunionen som en garanti för att USA och Storbritannien inte skulle avslöja detaljerna kring Molotov-Ribbentroppakten och/eller Katyn-massakern, antaganden som bygger på uppgifter från den tidigare KGB-officeren Igor Prelin, förefaller uteslutet.</p>
<p>Möjligtvis är det fjärde argumentet  som presenteras i rapporten till varför Wallenberg skulle ha hållits vid liv det minst osannolika, nämligen att Wallenberg skulle ha förblivit i Gulag-systemet som ett resultat av själva lägersystemets rent organisatoriska intressen att motivera sin egen existens. Detta ligger förvisso inom det möjligas gräns, men i avsaknad av dokumentation blir detta argument, liksom de andra, blott ännu en i raden av obekräftade hypoteser om Raoul Wallenbergs öde efter 1947.</p>
<p>Swedish Aspects of the Raoul Wallenberg Case , Susan Ellen Mesinai presenterade en rapport vid namn  Liquidatsia – The Question of Raoul Wallenberg's Death or Disappearance in 1947 , och Marvin W. Makinen och Ari D. Kaplan presenterade sin rapport  Cell Occupancy Analysis of Korpus 2 of the Vladimir Prison (som utgör en analys av vittnesmål och fångkort från  Vladimir-fängelset).</p>
<h2>18 Slutsatser</h2>
<h2>18.1 Utredningens uppdrag</h2>
<p>Regeringen har givit denna utredning i uppdrag att “utreda och värdera hur den svenska utrikesledningen (inklusive i förekommande fall regeringen i dess helhet) har agerat i Wallenbergärendet. Syftet är att klarlägga i vilken utsträckning, under olika skeden, alla möjliga ansträngningar gjorts från officiellt svenskt håll för att bringa klarhet i Raoul Wallenbergs öde” (Dir. 2001:71). Låt oss kort rekapitulera de inledningsvis förda resonemangen kring vägledande frågeställningar, utredningens arbetsmetoder, målsättningar och resultat, samt arkivfynd, innan vi sammanfattar den genomförda analysen och avger omdömen.</p>
<p>Kärnfrågan för utredningen har varit huruvida den svenska utrikesledningen vidtagit alla möjliga åtgärder för att bringa klarhet i Raoul Wallenbergs öde. Ett svar på denna fråga förutsätter dels  en ingående beskrivning av vilka åtgärder man faktiskt vidtog dels  ett resonemang kring vilka åtgärder man borde  ha vidtagit. Detta leder oss i sin tur till den kontrafaktiska frågeställningen huruvida ett annat agerande från den svenska utrikesledningens sida hade kunnat leda till ett lyckligare utfall för Raoul Wallenbergs del.</p>
<p>Det skall understrykas att en sådan typ av kontrafaktisk  fråga är mycket svår att svara på. Huruvida ett annat agerande hade medfört ett mer gynnsamt utfall kan aldrig fastslås med säkerhet. Icke desto mindre är det möjligt att den svenska sidans agerande, vid vissa tillfällen, kan ha varit av avgörande betydelse för att ärendet tog den olyckliga vändning som faktiskt blev fallet. Raoul Wallenberg har alltjämt inte, efter 58 år, kunnat återvända till Sverige. Detta faktum i sig vittnar inte endast om en fruktansvärd personlig tragedi, för vilken Sovjetunionen måste hållas ensamt ansvarigt. Det vittnar också om ett diplomatiskt misslyckande där den svenska utrikesledningens agerande kan ha varit av viss betydelse.</p>
<h2>Två ledstjärnor för utredningens arbete</h2>
<p>För att kunna bedöma om ett annat agerande från svensk sida hade kunnat medföra Raoul Wallenbergs frigivning ur sovjetisk fångenskap måste det svenska agerandet beskrivas ingående. När detta har granskats är det möjligt att värdera om andra handlingsalternativ som stod till buds kunnat vara mer ändamålsenliga.</p>
<p>Utredningsarbetet har vägletts av två centrala ledstjärnor. För det första  har strävan varit att i detalj fastställa i vilken form  och vid vilken tidpunkt  information rörande Raoul Wallenbergs försvinnande inkom till den svenska utrikesförvaltningen, samt i vilken form  och vid vilken tidpunkt informationen presenterades för utrikesförvaltningens ledning. En fullständig analys av såväl informationstillgång som förmedling av information har bedömts vara en absolut förutsättning för genomförandet av en värdering av agerandet.</p>
<p>För det andra  har utredningen strävat efter att i så hög utsträckning som möjligt klarlägga  och förstå  de villkor under vilka utrikesförvaltningens och utrikesledningens tjänstemän och ministrar verkade då man handlade ärendet Raoul Wallenberg. Med villkor avses dels  företeelser av mer praktisk art, t.ex. möjligheterna för tjänstemännen att kommunicera öppet inom utrikesförvaltningen utan påtaglig risk för obehörig avlyssning eller dekryptering av chiffertelegram, möjligheter till god och informativ kommunikation med andra länders diplomater, graden av utsatthet för desinformation m.m., dels  företeelser av mer övergripande natur såsom det säkerhetspolitiska läget i Europa vid nazi-Tysklands sammanbrott i maj 1945, Sveriges prioriteringar och målsättningar inom handels- och säkerhetspolitiken, läget i relationerna mellan Sverige och Sovjetunionen vid tiden för Wallenbergs försvinnande, samt vilken världsbild ministrarna och tjänstemännen i utrikesledningen anslöt sig till.</p>
<p>Det skall understrykas att utredningens strävan att klarlägga och förstå inte skall uppfattas som liktydigt med ett sökande efter förmildrande omständigheter som kan möjliggöra ett ursäktande av agerandet. Utgångspunkten har tvärtom varit den, att inga omständigheter bör ha kunnat tvinga den svenska utrikesledningen att överge sina förpliktelser mot en av sina medborgare. Däremot krävs en grundlig utredning av de två ovannämnda kategorierna av villkor som dikterade arbetet vid utrikesförvaltningen, för att en värdering av agerandet skall bli möjlig.</p>
<p>Utredningen har, vid sidan av strävan att klarlägga de villkor som dikterade arbetet med Raoul Wallenberg-ärendet, också sökt rekonstruera vilken bild utrikesförvaltningens tjänstemän och utrikesledningen hade av Raoul Wallenberg och hans uppdrag i Ungern. Ett grundantagande har varit att denna bild kan ha  påverkat agerandet för hans sak efter de sovjetiska myndigheternas arrestering av honom i januari 1945.</p>
<h2>Avgränsningar</h2>
<p>Utredningen har i sitt arbete valt att fästa särskild vikt vid åren 1945–47. Det förefaller uppenbart att möjligheterna att få Raoul Wallenberg hemsänd minskade med Vysjinskijs note  av augusti 1947 (vari fastslogs att Wallenberg inte befann sig i Sovjetunionen och var okänd där). Möjligheterna till ett frigivande minskade än mer efter Gromykos memorandum  av februari 1957 (vari överlämnades en rapport från fängelseläkaren vid Lubjanka, Smoltsov, som gjorde gällande att “Walenberg” [sic] avlidit i juli 1947 till följd av hjärtinfarkt).</p>
<p>Härav följer att en eventuell felaktig handläggning av ärendet från svensk sida, i synnerhet under åren 1945–47, men också under perioden 1947–57, potentiellt sett hade större skadeverkningar på möjligheterna att få Raoul Wallenberg hemsänd, än efter år 1957, då den sovjetiska positionen i ärendet i praktiken var låst.</p>
<p>Denna utredning vill dock på intet vis utesluta möjligheten att Raoul Wallenberg kan ha levt långt efter det angivna dödsdatumet i juli 1947, undangömd som nummerfånge i Vladimir eller på annan ort i Sovjetunionen, eller isolerad på mentalsjukhus. Det finns ett stort antal, ehuru ytterst svårutredda vittnesmål, som pekar i denna riktning. Bördan att bevisa att Raoul Wallenberg verkligen är  död, och när  han i så fall avled, låg fram till Sovjetunionens upplösning 1991 på sovjetiska myndigheter, och ligger i dag på de ryska myndigheter som kan tänkas ha information som kan kasta ytterligare ljus över denna fråga.</p>
<h2>Nya tolkningar och nytt material</h2>
<p>Under utredningsarbetets gång har dels  för tidigare utredningar okänt material framkommit som möjliggjort vissa nya slutsatser rörande Raoul Wallenberg-ärendets handläggning, dels  gjorts nya tolkningar av redan tidigare känt material. Det nya materialet, och de därav följande omtolkningarna, hänför sig främst till tre perioder: a ) perioden juni till juli 1944, då uppdraget formulerades och Raoul Wallenberg rekryterades, b ) perioden närmast efter arresteringen av Raoul Wallenberg (januari till april 1945), samt c ) perioden april till december 1946 (då man från sovjetisk sida förefaller ha gjort vissa sonderingar kring förhandlingar om en utväxling av Raoul Wallenberg).</p>
<p>Utredningen har inte, trots att detta har varit en prioriterad uppgift, hittat någon persondossier i UD:s arkiv för Raoul Wallenberg, eller någon annan dossier, vari utformningen av det uppdrag han sändes att utföra finns beskrivet. Inte heller rekryteringen av Raoul Wallenberg finns dokumenterad. Däremot har utredningen haft tillgång till det material rörande Raoul Wallenberg som tidigare inkommit från amerikanska arkiv till UD. Mot bakgrund av dessa dokument har utredningen begärt och fått tillgång till ett antal ytterligare dokument ur amerikanska utrikesdepartementets arkiv.</p>
<p>Av stort intresse härvid är bland annat den amerikanske ministern i Stockholm Herschel V. Johnsons uppteckning från samtalet med kabinettssekreterare Erik Boheman den 9 juni 1944. Häri framgår bland annat att UD ställde visst underlag till den amerikanska beskickningens förfogande i samband med utarbetandet av Raoul Wallenbergs uppdrag.</p>
<p>Denna utredning har också valt att i högre grad än tidigare utredningar framhäva betydelsen av det faktum att instruktionen rörande Wallenbergs uppdrag, som i juli 1944 utgick från War Refugee Board, var signerad av USA:s utrikesminister Cordell Hull. Att Hulls namn återfinns på denna instruktion, i kombination med att någon liknande instruktion inte utgick, vare sig från Per Albin Hansson eller Christian Günther, föranleder denna utredning att accentuera betydelsen av det amerikanska inslaget i Raoul Wallenbergs uppdrag.</p>
<p>Vad gäller perioden närmast efter arresteringen av Raoul Wallenberg kan utredningen, dels  mot bakgrund av nytt material ur amerikanska arkiv dels  mot bakgrund av material i UD:s arkiv, visa att UD efter mottagandet av den sovjetiske vice utrikeskommissarien</p>
<p>Vladimir G. Dekanozovs note den 18 januari 1945 (vari meddelades att Raoul Wallenberg påträffats av sovjetiska trupper i Budapest) omedelbart underrättade de brittiska och amerikanska legationerna i Stockholm.</p>
<p>Det mest intressanta fyndet rörande perioden från januari 1945 till april 1946 utgörs emellertid av en dossier som under våren 1945 upprättades vid den svenska beskickningen i Bukarest. Vid Budapests erövring av sovjetiska trupper i  januari–februari  1945 förbjöds den svenska beskickningen av de sovjetiska besättningstrupperna att framgent verka.  Budapest-beskickningens  funktioner övertogs i allt väsentligt av den svenska beskickningen i Bukarest. I samband med arkivering av det material, i form av brev, telegram promemorior etc., som följde i samband med detta uppdrag, upprättades en särskild dossier rörande  Svenska beskickningen i Budapest m.m. Budapestsvenskarnas räkenskaper (P 57).</p>
<p>Huruvida denna dossier över huvud taget öppnats sedan 1945 är omöjligt att svara på. Dock har det material, som däri återfunnits och som i vissa avseenden skänker helt nytt ljus åt den tidiga handläggningen av ärendet Raoul Wallenberg, inte åberopats i någon av de tidigare utredningar som har gjorts sedan 1950-talets början. Det mesta talar således för att dossiern ifråga har varit oöppnad sedan 1945.</p>
<p>Förutom detta mer “spektakulära” fynd har utredningen, som ett led i sin allmänna strävan att ådagalägga de villkor som präglade arbetet inom den svenska utrikesförvaltningen, analyserat en stor mängd dokument ur UD:s arkiv. Dessa puzzelbitar har sammantaget bidragit till att ge en mer heltäckande bild av handläggningen av ärendet Raoul Wallenberg.</p>
<p>Utredningen har inte haft till uppgift att analysera den sovjetiska statsledningens agerande. För att bedöma den svenska sidans agerande har det emellertid varit viktigt att ta del av så mycket relevant sovjetiskt material som möjligt. Vid sidan av det sovjetiska material som tidigare inkommit till UD genom den svensk-ryska arbetsgruppens försorg, har utredningen erhållit ett antal ytterligare samtalsuppteckningar från möten mellan svenska och sovjetiska diplomater under åren 1945–47. Även om de uppgifter som framkommit ur dessa anteckningar knappast bjuder på direkt revolutionerande nyheter är de av stort intresse. Intrycket att det från sovjetisk sida under 1946 förelåg möjligheter till någon typ av förhandling rörande Raoul Wallenberg har i viss utsträckning stärkts som ett resultat av det nya ryska materialet. I synnerhet samtalsuppteckningen från mötet mellan chargé d'affaires Ulf Barck-Holst och tjänstemannen vid det sovjetiska utrikesministeriet Aleksander N. Abramov den 24 juli 1946 är av stort intresse härvid. Det kan emellertid inte heller på grundval av dessa arkivfynd fastställas bortom allt rimligt tvivel att möjlighet till utväxling av Raoul Wallenberg faktiskt förelåg.</p>
<h2>18.2 Förloppet</h2>
<p>Mot bakgrund av de angivna frågeställningarna, arkivfynden och den ovan genomförda analysen kan utredningen teckna en utförligare bild av Raoul Wallenberg-ärendets handläggning än vad som hittills varit möjligt. I det följande skall huvuddragen av förloppet kort sammanfattas, varefter utredningen avger sin värdering av agerandet.</p>
<p>Förenklat kan den svenska utrikesledningens agerande under från år 1945 och framåt beskrivas och struktureras i termer av fyra bilder . Var och en av dessa bilder skapas under perioder, formativa moment, då verkligheten ligger öppen för “nya tolkningar” och då “nya 'sanningar' och bilder kan skapas”. De formativa momenten , som ofta inte är längre än någon eller några veckor, medger ett viss grad av tolkningsutrymme för enskilda tjänstemän. De följs emellertid av längre perioder (som ofta omfattar flera månader eller till och med år) varunder de bilder som skapats under det formativa momentet sätter sin prägel på såväl enskilda tjänstemäns tolkningar av inkommande information som hur utrikesledningen väljer att agera (också i form av icke-agerande).</p>
<p>Den första bilden  uppkom som ett resultat av Dekanozovs note (den 16 januari 1945) och gjorde gällande att Raoul Wallenberg påträffats av sovjetiska trupper i Budapest och åtnjöt deras beskydd. Den andra bilden  tillskapades vid månadsskiftet februari– mars 1945 med ledning av information från den svenska beskickningen i Bukarest som pekade på att Raoul Wallenberg försvunnit i bil mot okänd destination. Den tredje bilden  grundades på en rad uppgiftslämnare som under mars månad 1945 hävdade att Raoul Wallenberg var död. Den fjärde bilden  uppkom som ett resultat av flera omständigheter, bl.a. kontakter med sovjetiska diplomater under 1945–46, vilka kunde tolkas så att Raoul Wallenberg skulle finnas i livet i sovjetisk fångenskap.</p>
<h2>Svensk diplomat med amerikanskt uppdrag</h2>
<p>Konstruktionen av uppdraget och rekryteringen av Raoul Wallenberg</p>
<p>Konstruktionen av det uppdrag som sedermera skulle komma att ges åt Raoul Wallenberg inleddes i praktiken den 25 maj 1944. Den amerikanske ministern i Stockholm Johnson instruerades denna dag av USA:s utrikesminister Hull att söka förmå UD att utöka sin diplomatiska representation i Ungern. Syftet härmed var att genom ökad närvaro av utländsk diplomatisk personal så långt möjligt försöka förhindra och motverka den systematiska utrotningskampanj av judar som igångsatts efter den tyska inmarschen den 19 mars 1944. Johnson ombads också härvid framgent rapportera i vilken utsträckning UD var villigt att gå den amerikanska begäran till mötes.</p>
<p>Under veckorna därefter utformades riktlinjerna för det uppdrag som sedermera skulle komma att ges åt Raoul Wallenberg. Den ungerske flyktingen Vilmos Böhm, som under kriget arbetade vid brittiska beskickningens i Stockholm Press Reading Bureau , skrev en utförlig rapport om de ungerska judarnas situation. Johnson sammanträdde med kabinettssekreterare Boheman som lovade ställa den svenska Budapest-beskickningens rapporter till det amerikanska sändebudets förfogande. Representanten för War Refugee Board vid den amerikanska beskickningen i Stockholm Iver C. Olsen vidtog samtidigt vissa sonderingar i jakt på “rätt man för uppdraget”.</p>
<p>Runt mitten av juni 1944 hade War Refugee Board i praktiken bestämt sig för Raoul Wallenberg. Johnson och Olsen presenterade uppdragets innehåll samt Raoul Wallenberg för utrikesminister Günther och kabinettssekreterare Boheman. Dessa gav sitt godkännande till att Raoul Wallenberg anställdes som legationssekreterare vid den svenska beskickningen i Budapest.</p>
<p>Utrikesdepartementet hade härmed anställt en tjänsteman som i praktiken stod till en främmande stats förfogande. Av Wallenbergs uppdragsbeskrivning, som denna utredning har puzzlat samman ur olika dokument, framgår att han skulle genomföra ett “American program” och att han skulle finnas tillgänglig “for any  work the WRB might wish to assign him”. Han var därtill utvald för uppdraget av War Refugee Board. Olsen konstaterade i en rapport av juli 1944 “the attaché Raoul Wallenberg, was personally known to us</p>
<p>Instruktioner för uppdraget utfärdades av USA:s utrikesminister.</p>
<p>Att det i allt väsentligt rörde sig om ett amerikanskt uppdrag tycks både de svenska och amerikanska diplomaterna ha varit införstådda med. I ett telegram av den 29 juni 1944 skrev t.ex. Johnson att “the Swedish Foreign Office in making this assignment feels that it has cooperated fully in lending all possible facilities for the furtherance of an American program”.</p>
<p>Samtidigt skulle Raoul Wallenberg utföra sitt väsentligen amerikanska uppdrag inom ramarna för den svenska utrikesförvaltningens organisation och vara “i allt underställd beskickningschefen” och hålla denne “fortlöpande underrättad om sina åtgöranden” (P 2 Eu, 6/7-1944). Han fick heller inte uppträda som representant för War Refugee Board under sin verksamhet i Budapest.</p>
<p>I korthet torde man kunna sammanfatta arrangemanget som att en uppdragsgivare (USA) stod för projektets innehåll , och en uppdragsgivare (Sverige) stod för dess utförande . Raoul Wallenberg var i praktiken svensk diplomat med amerikanskt uppdrag.</p>
<p>Under hösten 1944 utfärdade Hull och biträdande utrikesminister Edward R. Stettinius ytterligare sju instruktioner till Wallenberg. Från svensk sida utgick inga instruktioner till Wallenberg.</p>
<p>I polchefen Sven Grafströms instruktionsbrev av den 6 juli 1944 till chargé d'affaires Per Anger vid Budapest-beskickningen framgår att Raoul Wallenbergs uppdrag var av “speciell art” och av “ytterst delikat”. Vid beskickningen i Budapest var man således införstådd med att Raoul Wallenbergs uppdrag var säreget, att han erhöll sin finansiering från War Refugee Board och att hans anställning inom UD endast var tillfällig. Det kan emellertid inte tas för givet att den övriga personalen var fullt införstådda med uppdragets mer kontroversiella aspekter – att Raoul Wallenberg valts ut för uppdraget av War Refugee Board och att han mottagit instruktioner för uppdraget från den amerikanske utrikesministern. Det kan heller inte tas för givet att övriga tjänstemän inom utrikesförvaltningen, t.ex. personalen vid den svenska beskickningen i Moskva, hade kunskap om Raoul Wallenbergs uppdrag.</p>
<p>Utredningen har kunnat konstatera att endast utrikesministern, kabinettssekreteraren och (rimligtvis) statsministern tycks ha haft full kännedom om uppdragets alla aspekter.</p>
<p>Emellertid är det möjligtvis av mindre intresse att reda ut exakt vem som visste vad vid denna tidpunkt om Raoul Wallenberg och hans uppdrag. Det väsentliga är att man inom utrikesförvaltningen, på både hög och låg nivå, såg Raoul Wallenbergs uppdrag såsom något tillfälligt och speciellt.</p>
<p>Flera aspekter kring uppdragets utförande förefaller ha varit tämligen diffust formulerade vid Wallenbergs avfärd till Budapest i juli 1944. Det gäller bland annat frågorna kring finansiering av de rent administrativa kostnaderna för uppdraget, vilka kommunikationskanaler Raoul Wallenberg skulle använda för sin rapportering, samt till vem han var skyldig att rapportera. Också själva uppdragets utförande var uppenbarligen föremål för en del oklarheter. I augusti 1944 noterade Olsen att man från svensk sida ansåg att Wallenberg “has jumped in with too big a splash”.</p>
<p>Ur Wallenbergs synpunkt behöver emellertid inte uppdragets ospecificerade natur enbart ha varit av ondo. Att hans uppdrag låg utanför etablerade parametrar för verksamheten inom den svenska utrikesförvaltningen och att han var ansvarig inför flera uppdragsgivare, kan ha medfört en förhållandevis större handlingsfrihet för honom än vad som varit fallet om han enbart haft en uppdragsgivare att svara inför. Kanske var det just detta som möjliggjorde räddandet av tiotusentals judar från en säker död i Auschwitz-Birkenau.</p>
<p>Å andra sidan kan man hävda att en sådan förhållandevis hög grad av oklarhet kring vem som var den faktiske uppdragsgivaren medförde risk för oklarheter också kring frågan om vem som ansvarade för Wallenbergs säkerhet.</p>
<p>I december 1944 blev den sovjetiska röda arméns inringning av Budapest total. Legationspersonalen berövades härvid alla möjligheter till kontakt med UD. Samma månad anhöll UD hos såväl tyska som sovjetiska myndigheter om skydd för legationsmedlemmarna. Några veckor senare, runt den 14 januari, påträffades Raoul Wallenberg av sovjetiska militärmyndigheter. Kort därefter, den 16 januari, underrättades det svenska sändebudet i Moskva, Staffan Söderblom, av den sovjetiske vice utrikeskommissarien Dekanozov att Wallenberg tagits i beskydd.</p>
<p>Söderblom vidarebefordade Dekanozovs note till UD den 17 januari. Den anlände till UD på morgonen den 18 januari. UD underrättade samma dag de brittiska och amerikanska legationerna i Stockholm om innehållet i noten.</p>
<p>Den 22 december 1944 hade den amerikanska beskickningen i Stockholm bett svenska UD överta skyddet av de judar som erhållit skyddsdokument från den spanska beskickningen i Budapest. Eftersom UD till följd av den sovjetiska inringningen av Budapest vid denna tidpunkt saknade möjligheter till kontakt med svenska beskickningens medlemmar, blev denna hemställan liggande. I samband med mottagandet av Dekanozovs note lät emellertid UD hänvisa den till USA:s beskickning i Moskva för vidarebefordran via sovjetiska myndigheter till den påträffade Raoul Wallenberg.</p>
<p>Det svenska sändebudet i Moskva, Staffan Söderblom, erhöll däremot inga instruktioner från UD. Det finns heller ingen dokumentation som tyder på att Söderblom var informerad om Raoul Wallenbergs uppdrag i Ungern. Söderblom befann sig visserligen i Stockholm under en kortare period kring månadsskiftet november– december 1944. Det är möjligt att han då informerades om Raoul Wallenbergs verksamhet vid beskickningen i Budapest.</p>
<p>Huruvida det faktum, att man i januari 1945 inte aktiverade UD:s inre nervbanor utan endast de externa kommunikationskanalerna till de brittiska och amerikanska legationerna i Stockholm, skall ses som en direkt följd av Raoul Wallenbergs amerikanska uppdrag går inte att med bestämdhet säga. Det förefaller dock som en rimlig slutsats. Oavsett hur detta skall tolkas uppstod, som ett resultat av UD:s avsaknad av information och instruktioner till Söderblom, ett informations - eller instruktionsvakuum  som det svenska sändebudet i Moskva blev angelägen att fylla så snabbt som möjligt.</p>
<p>Söderblom, som inte erhållit och inte heller efterfrågat, instruktioner från UD rörande Raoul Wallenberg, träffade den 26 samt 29 (alternativt 30) januari 1945 vice utrikeskommissarien Dekanozov respektive chefen för femte europeiska (skandinaviska) avdelningen vid utrikeskommissariatet Michail S. Vetrov. Raoul Wallenberg berördes över huvud taget endast i förbigående under dessa möten.</p>
<p>I februari 1945 föreslog Söderblom för UD att Raoul Wallenberg borde anmälas som chargé d'affaires vid den sovjet-kontrollerade ungerska Debrecen-regeringen. UD gick dock inte med på denna lösning, eftersom Debrecen-regeringens statsrättsliga status var oklar. Man informerade emellertid inte heller nu Söderblom om Raoul Wallenbergs speciella uppdrag i Ungern och gav honom inga instruktioner för hur han borde förfara inför sovjetiska myndigheter i denna fråga.</p>
<p>Söderbloms fortsatta handläggning av Raoul Wallenberg-ärendet präglas av en närmast konsekvent strävan att avlägsna ärendet från Moskva-legationens agenda. Denna strävan måste ses mot bakgrund av att han i december 1944 utsatts för en kylig och avvisande behandling från det sovjetiska utrikeskommissariatets sida. De sovjetiska diplomaterna hade i samband härmed vägrat befatta sig med hans förfrågningar om skydd åt svensk egendom i den sovjetiska röda arméns uppmarschområden i Central- och Östeuropa. Söderblom fann det härefter meningslöst och direkt riskabelt att i Moskva driva ärenden som rörde svenska intressen i de stater som kontrollerades av sovjetiska trupper. Wallenberg-ärendet var endast ett i en hel serie av ärenden som han i enlighet härmed försökte få avvisade från Moskva-legationens jurisdiktion.</p>
<h2>Bild II: Raoul Wallenberg försvunnen i bil mot okänd destination</h2>
<p>Den 7 mars 1945 inkom ett telegram till beskickningen i Moskva från det svenska sändebudet i Bukarest, Patrik Reuterswärd, vari meddelades att Raoul Wallenberg den 17 januari “försvunnit i bil mot okänd destination”. Reuterswärd mottog under mars månad en hel del övrig information rörande förhållandena i det sovjetockuperade Budapest, samt information som rörde Raoul Wallenbergs försvinnande. Eftersom den svenska legationen i Bukarest emellertid av sovjetiska militära myndigheter förbjudits att sända telegram i chiffer, och eftersom telegram rörande sovjetiska truppers agerande i Rumänien och Ungern stoppades av den sovjetiska militärcensuren, kunde endast brottstycken av informationen sändas till UD och Söderblom.</p>
<p>För Söderblom var emellertid meddelandet från Reuterswärd av den 7 mars 1945 skäl att framgent se ärendet Raoul Wallenberg som en angelägenhet främst för den svenska beskickningen i Bukarest. Den 9 mars 1945 vidarebefordrade han en förfrågan från UD rörande Raoul Wallenbergs vistelseort till Reuterswärd. Han meddelade också sovjetiska myndigheter (Vetrov) och den amerikanska beskickningen i Moskva (Averell Harriman) att Raoul Wallenberg försvunnit i bil mot okänd destination. Han avvisade därtill hjälp från den amerikanska beskickningen i början av april 1945. Bild I (Raoul Wallenberg i sovjetiskt beskydd) hade härmed ersatts av bild II (Raoul Wallenberg försvunnen i bil mot okänd destination).</p>
<p>Den 15 mars 1945 inkom ytterligare information rörande Wallenberg till UD. Vilmos Böhm överlämnade en utskrift av en intervju med den svenske Röda-kors delegaten i Budapest Valdemar Langlet, som uppgavs ha ägt rum den 8 mars 1945 i den sovjetkontrollerade ungerska Kossuth-radion. Langlet hade enligt referatet sagt att Raoul Wallenberg mördats av Gestapo. Med anledning av denna information sände UD den 17 och 19 mars 1945 ut förfrågningar hos beskickningarna i Moskva och Bukarest rörande uppgifter om Wallenberg. Den 29 mars konstaterade UD, med ledning av information som inkommit från beskickningen i Bukarest, att “hela svenska Budapest-beskickningen utom Wallenberg varom närmare underrättelse saknas numera i Bucarest” (P 2 Eu, 29/31945).</p>
<p>Från att endast lite mer än två månader tidigare ha haft svart på vitt att Söderblom mottagit en note från Dekanozov om att Wallenberg ställts under sovjetiska truppers beskydd, hade alltså UD successivt anpassat sig till den “omkonstruktion” av dels “bilden av Wallenberg” dels “uppfattningen om var Wallenberg-ärendet bör handläggas”. Detta skedde trots att utrikesdepartementets chef Günther i februari 1945 mottagit ytterligare besked rörande Wallenberg från Sovjetunionens sändebud i Stockholm, Aleksandra Kollontaj, som gav stöd åt Dekanozovs note.</p>
<h2>Bild III: Raoul Wallenberg död</h2>
<p>Den 28 mars 1945 mottog Reuterswärd i Bukarest ett brev från Langlet, vari denne uppgav att Raoul Wallenberg den 17 eller 18 januari 1945 förts bort “i rysk auto” samt att det “kan vara möjligt att han i verkligheten råkat i händerna på förklädda pilkorsare, i vilket fall man kan frukta det värsta om hans öde”. (P 57, 28/31945). Detta brev lästes av Budapest-beskickningens personal under deras vistelse i Bukarest i samband med evakueringen till Sverige (en resa som gick via Bukarest-Moskva-Stockholm). Då legationspersonalen passerade genom Moskva den 13 april 1945 hade legationschefen Carl Ivan Danielsson ett längre samtal med Söderblom, varvid innehållet i Langlets brev troligtvis delgavs Söderblom.</p>
<p>Söderblom telegraferade dagen efter Budapest-beskickningens genomresa till Stockholm att han visserligen underrättats av sovjetiska myndigheter att Wallenberg påträffats (Dekanozovs note av den 16 januari), men att Wallenberg därefter “synes […] ha avrest med bil till Debrecen och befaras ha omkommit under resan. Olika teorier finnas: bilolycka (mycket sannolikt), rånmord, bakhåll av pilkorsare etc. Jag fruktar att klarhet aldrig vinnes” (P 2 Eu, 14/41945).</p>
<p>Söderblom fick härigenom de två bilderna av Wallenbergs öde, alltså versionen om “Wallenberg som satt under sovjetiskt beskydd den 16 januari” och “Wallenberg som försvunnen i bil mot okänd destination den 17 januari”, och som hittills varit något av “konkurrerande bilder av hur det egentligen gick till”, att stå i harmoni med varandra. Wallenberg hade påträffats av sovjetiska myndigheter, vilka underrättat Söderblom. Därefter hade Wallenberg försvunnit med bil mot okänd destination. Eftersom dessa uppgifter sändes till Stockholm som en del av en rapport över Budapestbeskickningens besök i Moskva, är det rimligt att anta att Söderblom fått de två versionerna att harmoniera som ett resultat av information som han erhållit under den 13 april 1945 (alltså i samband med Budapest-beskickningens genomresa i Moskva).</p>
<p>Den 25 april meddelade Söderblom Dekanozov i samband med ett möte att han hade tillgång till vittnesmål som gjorde gällande att Wallenberg “efter det att han påträffats”, hade “dött i samband med en bilolycka”.</p>
<p>Bilden av Raoul Wallenberg som försvunnen i bil mot okänd destination (bild II) hade härmed ersatts (eller kompletterats) med bilden av Raoul Wallenberg som död (bild III). Denna bild skulle i mer eller mindre påtaglig utsträckning komma att prägla UD:s handläggning av ärendet Raoul Wallenberg under de kommande sju åren (till 1952).</p>
<p>Det skulle dock vara felaktigt att hävda att bilden av Raoul Wallenberg som död var allenarådande inom utrikesförvaltningen och dess ledning under dessa år. T.ex. instruerades Moskva-beskickningen att avlägga démarcher hos sovjetiska utrikeskommissariatet i ärendet den 21 april samt 1 november 1945. Problemet ligger snarare i att man öppet och oemotsagd kunde hävda att Raoul Wallenberg var död. Teorin om Raoul Wallenbergs död var okontroversiell.</p>
<p>Att utrikesledningen inte utfärdade klara instruktioner för hur Söderblom skulle agera efter mottagandet av Dekanozovs note, att man från UD:s sida inte konsekvent höll fast vid noten, all diffus information som inkom från Bukarest till trots, och att man inte kompletterade den med informationen från Kollontaj, utgör de sannolikt viktigaste bidragande orsakerna till varför bilden av Raoul Wallenberg som död över huvud taget vann spridning inom utrikesförvaltningen.</p>
<p>Ytterligare bidragande orsaker till varför UD:s ledning så förhållandevis lättvindigt var beredd att sätta tilltro till uppgiften att Raoul Wallenberg var död utgörs av ett antal exceptionella omständigheter kring Raoul Wallenbergs räddningsverksamhet i Budapest, den sovjetiska plundringen av den svenska beskickningsbyggnaden i Budapest samt Raoul Wallenbergs status inom utrikesförvaltningen. Något bestämt svar på frågan varför bilden av Raoul Wallenberg som död vann spridning kan inte ges.</p>
<p>Det är dock svårt att frigöra sig från intrycket att man från UD:s sida avstod från att ge utförliga instruktioner till Söderblom, eftersom man ansåg att Wallenberg främst var en amerikansk (och möjligtvis brittisk) angelägenhet. Precis som Johnson rapporterade den 29 juni 1944 såg man inom UD på uppdraget som ett väsentligen “American program”.</p>
<p>UD underlät vid Budapest-beskickningens hemkomst, att anställa utförliga förhör av legationsmedlemmarna rörande bland annat Raoul Wallenbergs öde. Detta är anmärkningsvärt. Emellertid torde mer noggranna noteringar av deras vittnesuppgifter inte ha förändrat särskilt mycket, eftersom dessa nyckelvittnen redan hade varit utsatt för ryktesspridning rörande Raoul Wallenbergs öde under vistelsen i Bukarest. Den viktiga information, som uppenbarligen fanns i Bukarest-legationens arkiv, och som borde ha föranlett en annan bild av vad som hänt Raoul Wallenberg, synes ha blivit liggande där ända fram till våra dagar.</p>
<p>Den 17 december 1945 meddelade Söderblom UD att han, mot bakgrund av att en ny svensk diplomatisk representation öppnats i Ungern, ansåg sig “i stort sett skild från vidare bekymmer för de svensk-ungerska förbindelserna”. Kort därefter, den 26 december 1945, meddelade han avdelningschefen vid det sovjetiska utrikeskommissariatet. Abramov att “det skulle vara utmärkt om legationen nu kunde få ett svar […] i den andan, dvs. att Wallenberg har omkommit”. Den 9 mars 1946 sade han till Abramov att han “ännu en gång övertygats om […] att Wallenberg, tydligtvis, inte längre finns bland de levande”.</p>
<p>Det finns inga ovedersägliga bevis som ger belägg för att den organisation som arresterade Wallenberg, Smersj , också aktivt sopade igen spåren efter sin verksamhet genom att lägga ut villospår. Det är långt ifrån säkert att detta ens behövdes. Raoul Wallenberg var vid tidpunkten för arresteringen ett känt namn i Budapest. Att det snabbt efter dennes försvinnande skulle uppkomma spekulationer kring hans öde är följaktligen föga förvånande.</p>
<p>Emellertid finns indicier som tyder på att vissa nyckelpersoner kan ha varit utsatta för en desinformationskampanj som organiserats av sovjetiska myndigheter – desinformation som sedermera nådde fram till UD. Det är ännu oklart om, och varför, Langlet, i intervjun i Kossuth-radion den 8 mars 1945, hävdade att Raoul Wallenberg mördats av Gestapo. Det är också oklart varför den blivande ungerske ministern i Stockholm, Böhm, överlämnade en utskrift av just denna passus ur intervjun till UD.</p>
<p>Valdemar Langlet befann sig i praktiken i husarrest, då han i brevet av den 28 mars 1945 till legationschefen i Bukarest, Reuterswärd, hävdade att Wallenberg kunde ha fallit offer för “förklädda pilkorsare”. Den sovjetiska säkerhetstjänstens soldater höll Langlets hus i Budapest under ständig uppsikt och tillät honom inte att lämna byggnaden.</p>
<p>Att fastställa huruvida den motstridiga informationen var ett led i en medveten sovjetisk kampanj att desorientera svenska myndigheter, är varken möjligt eller av central betydelse för denna utrednings slutsatser. Det viktiga och anmärkningsvärda är att svenska myndigheter uppvisade en oförsvarligt låg motståndskraft mot information vars ursprung var oklart.</p>
<h2>Bild IV: Raoul Wallenberg i livet i sovjetisk fångenskap</h2>
<p>Söderbloms bild av ärendet Raoul Wallenberg skulle dock snart komma att omprövas, och faktiskt åtminstone för en tid komma att ersättas av bilden av Raoul Wallenberg i livet i sovjetisk fångenskap (bild IV). Orsakerna till denna omprövning står att finna dels i Söderbloms generella erfarenheter av sovjetisk diplomatisk förhandlingstaktik, dels i mer specifika erfarenheter från ett antal parallellfall till Wallenberg-ärendet.</p>
<p>Söderblom hade under sin vistelse i Moskva åtminstone till en början upprätthållit föreställningen att i förhandlingar med sovjetiska företrädare behandla olika frågor var för sig. Under 1945 tvingades han dock till insikten att man från sovjetisk sida i förhandlingar konsekvent tillämpade metoden att göra olika frågors lösning beroende av varandra. Söderblom resignerade inför den sovjetiska förhandlingsmodellen och blev successivt alltmer pragmatisk i sin syn på bedrivandet av förhandlingar med Sovjetunionen.</p>
<p>Under sommaren 1945 internerade Sovjetunionen de tre svenska medborgarna Edward af Sandeberg, Viva Lundberg och Karl Einar Erlandsson. Den svenska legationen fick i augusti 1945 av nyligen frigivna fångar, otvetydiga bevis på att svenskarna vistades i ett fångläger utanför Moskva. Trots ett stort antal förfrågningar och démarcher rörande de fångna svenskarna under hösten 1945 gav man från sovjetisk sida konsekvent undvikande svar av en typ, som i mycket påminde om de svar som det sovjetiska utrikeskommissariatet gav i fråga om Raoul Wallenberg. Erlandsson och Lundberg släpptes under senhösten 1945 respektive januari 1946, medan af Sandeberg fick kvarstanna till mars 1946.</p>
<p>Under perioden från februari till mars 1946 tillämpade man från sovjetisk sida förhandlingsmodellen att koppla samman fallet af Sandeberg med den minderåriga estniska flyktingen Lidija Makarova som kommit till Sverige i september 1944. Den sovjetiska sidan var mycket angelägen om att få Makarova utlämnad. Söderblom resignerade inför den sovjetiska sammankopplingen av de bägge ärendena och föreslog inför Stockholm att Makarova borde sändas till Sovjetunionen. Emellertid övergav man från sovjetisk sida plötsligt denna linje och sände hem af Sandeberg i mars 1946 utan att Makarova behövde sändas tillbaka.</p>
<p>De bakomliggande orsakerna till det oväntade sovjetiska frisläppandet av af Sandeberg känner vi inte till. Av tillgängliga sovjetiska dokument framgår att Moskva vid denna tidpunkt oroades över ett tilltagande anglo-amerikanskt inflytande i Sverige. Man vidtog härvid en rad åtgärder avsedda att förbättra relationerna till Sverige (bland annat upptagande av förhandlingar rörande handels- och kreditavtalet och stöd åt en svensk ansökan om medlemskap i FN).</p>
<p>Det är också värt att erinra om att 146 av de 167 s.k. militärbalterna utlämnades av Sverige till Sovjetunionen i januari 1946. I februari 1946 togs också ett beslut om utlämning av 500 ingermanlänningar till Finland (något som emellertid sedermera reviderades).</p>
<p>Det kan inte uteslutas att dessa beslut, från sovjetisk sida, kan ha satts i samband med kravet om frigivning av de svenska medborgarna utan att detta varit avsikten från svensk sida eller ens föresvävat den svenska regeringen att det kunde uppfattas så.</p>
<p>Under alla förhållanden kopplade man från sovjetisk sida, i förhandlingarna med Söderblom, konsekvent samman af Sandeberg med Makarova. Någon sammankoppling av af Sandeberg med de utlämnade balterna och/eller ingermanlänningarna förekom aldrig. I Söderbloms ögon bör det sovjetiska agerandet följaktligen ha framstått som inkonsekvent och godtyckligt.</p>
<p>Vid ett möte den 30 april 1946 kunde Söderblom emellertid konstatera dels  att man från sovjetisk sida använde fallet af Sandeberg (som fick ett lyckligt slut) som en analogi för att åskådliggöra fallet Raoul Wallenberg, dels  att man från sovjetisk sida börjat koppla samman den, i Söderbloms föreställningsvärld döde Raoul Wallenberg med fallet Makarova.</p>
<p>Söderblom hade under det föregående året successivt anpassat sig till den sovjetiska förhandlingstaktiken. Han hade också erhållit direkta erfarenheter av den sovjetiska handläggningen av fallet af Sandeberg, nya vittnesmål under våren 1946 (som gjorde gällande att Wallenberg setts i ett sovjetisk militärt fordon i januari 1945) samt information rörande det faktum att Sovjetunionen i januari 1946 frigivit de två schweiziska diplomaterna Harald Feller och Max Meier (som arresterats av den sovjetiska säkerhetstjänsten i Budapest). Det finns således sannolikt flera bidragande faktorer till varför Söderblom i sin rapport till utrikesminister Östen Undén den 30 april 1946 från samtalet med Abramov noterade att Raoul Wallenberg kanske “trots allt fanns i livet och blivit identifierad i något läger eller dylikt”.</p>
<p>Möjlig förhandling om Wallenberg blev inte prövad</p>
<p>Bild IV (Raoul Wallenberg i livet i sovjetisk fångenskap) hade härmed vunnit en visserligen tveksam anhängare i Söderblom. Någon skriftlig reaktion från UD på Söderbloms rapport kom dock inte. Senare samma vecka for Söderblom till Stockholm och träffade därvid utrikesminister Undén den 5 maj 1946. Vad som avhandlades under mötet mellan Undén och Söderblom är inte känt men det synes troligt att frågorna rörande Wallenberg och Makarova var föremål för diskussion. Undén hade endast några dagar tidigare sammanträffat med det sovjetiska sändebudet i Stockholm Ilja Tjernysjev som då bl.a. tagit upp frågan om Makarova.</p>
<p>Undén hade emellertid vid denna tidpunkt inte längre förtroende för Söderblom. Beslut hade fattats redan i mars 1946 att byta ut Söderblom mot Gunnar Hägglöf. Det förefaller troligt att Söderbloms observation om Abramovs sammankoppling av de bägge ärendena inte vann gehör hos utrikesministern.</p>
<p>När Söderblom sedermera i juni 1946 återvände till Moskva för att avsluta sin verksamhet, tog han med sig ett brev från Marcus Wallenberg jr. till Aleksandra Kollontaj. Det är troligt att detta initiativ (som kom från Söderblom) var en följd av mötet med Abramov den 30 april.</p>
<p>Han träffade därefter Molotov den 6 juni 1946. Wallenbergärendet berördes inte vid detta tillfälle. Däremot bad Söderblom att få till stånd en audiens hos Stalin, något som beviljades. Den 15 juni 1946 ägde audiensen rum och Söderblom meddelade då, för fjärde gången inför sovjetiska företrädare, att han kommit till den personliga övertygelsen att Raoul Wallenberg hade omkommit. Samtalet återgavs i en utförlig officiell skrivelse från Söderblom till utrikesminister Undén av den 18 juli 1946.</p>
<p>Förutsättningarna för att få till stånd framgångsrika förhandlingar rörande Raoul Wallenbergs frigivning var sannolikt som bäst under perioden från Söderbloms möte med Abramov den 30 april fram till slutet av juni 1946. Det är rimligt att se den oväntade frigivningen av af Sandeberg, liksom Abramovs sammankoppling av fallen Makarova och Wallenberg, som ett led i en medveten sovjetisk linje att åstadkomma en förbättring i de svensk-sovjetiska relationerna. Sammankopplingen av ärendena Makarova och Wallenberg ägde rum mindre än en månad efter att den nya linjen i sovjetisk utrikespolitik gentemot Sverige börjat tillämpas.</p>
<p>I maj 1946 fanns ett tämligen omfattande material inom UD i form av vittnesuppgifter från tidpunkten för arresteringen av Raoul Wallenberg, det sovjetiska förhandlingsspelet i fallen af Sandeberg, Lundberg, Erlandsson m.fl. samt agerandet i samband med utväxlingen av de schweiziska diplomaterna som arresterats i Budapest kort efter arresteringen av Raoul Wallenberg. Hade man ställt samman detta material och systematiskt analyserat det i ljuset av Söderbloms rapport av den 30 april 1946 borde det ha varit möjligt att utarbeta en mer medveten svensk strategi för det fortsatta agerandet i fallet Raoul Wallenberg. En sådan strategi hade sannolikt gjort det möjligt att bättre tolka de sovjetiska signalerna i fallet Wallenberg. Vi kan inte med säkerhet veta huruvida konkreta förhandlingar om ett frigivande av Raoul Wallenberg därmed blivit möjliga. Med en mer medveten strategi hade emellertid de svenska diplomaterna mer systematiskt kunnat arbeta för att erhålla konkreta signaler om att Wallenberg fanns i livet i sovjetisk fångenskap.</p>
<p>Fyra störningsfaktorer</p>
<p>Från och med slutet av juni 1946 uppstod en rad störningsmoment som successivt, under perioden fram till december 1946, kan ha bidragit till att man från svensk sida underlät att utarbeta en konsekvent strategi för det fortsatta drivandet av ärendet Raoul Wallenberg.</p>
<p>Det är efterhand svårt att bedöma i vilken grad dessa störningsmoment egentligen påverkade det sovjetiska agerandet i ärendet. Denna fråga måste också anses ligga utanför föreliggande utrednings uppdrag. Det finns under alla omständigheter dokumentation som visar att man från svensk sida ansåg att dessa störningsmoment påverkade den sovjetiska sidan att anta ett negativt förhållningssätt till ärendets fortsatta drivande. Denna uppfattning i sig kan ha verkat hämmande på den svenska sidans agerande.</p>
<p>Den första störningen  utgjordes av uppfattningen inom UD att ärendet var omöjligt att driva eftersom Söderblom tagit upp det med Stalin den 15 juni 1946. Denna inställning synes ha föranlett det nya sändebudet i Moskva Gunnar Hägglöf att över huvud taget inte ta upp frågan med sovjetiska företrädare under hösten 1946.</p>
<p>Hägglöf vistades under hösten 1946 till stor del även i Stockholm. I hans frånvaro handlades ärendet av chargé d'affaires legationsrådet Ulf Barck-Holst. Denne fick vid ett möte med Abramov den 24 juli 1946 direkt erfarenhet av den sovjetiska förhandlingstaktiken att dels  använda (den lyckliga) af Sandeberg-analogin för att åskådliggöra ärendet Raoul Wallenberg, dels  koppla samman fallet Raoul Wallenberg med ärendet Makarova.</p>
<p>Barck-Holst synes härvid ha övertygats om att bild IV (Wallenberg trots allt i sovjetiskt fångläger) var riktig. I december 1946 gjorde han en serie framställningar inför sovjetiska diplomater varunder han kraftfullt betonade att Raoul Wallenberg-ärendet hotade medföra en allvarlig försämring av relationerna. I två officiella skrivelser till utrikesminister Undén (dels rörande ett samtal med byråchefen vid utrikeskommissariatet Ivan G. Sysojev och dels en allmän rapport om sovjetisk förhandlingstaktik i Wallenberg-ärendet) av den 12 respektive 30 december 1946 noterade Barck-Holst att Sysojev vid ett möte den 12 december 1946 kopplat samman ärendet Wallenberg med bland annat ärendet Makarova, och att man från sovjetisk sida vid flera tillfällen försökt använda “Wallenberg-fallet […] såsom ett slags förhandlingsbasis” (P 2 Eu I, 30/121946).</p>
<p>Han rekommenderade också att utrikesministern borde ta upp ärendet med Molotov och det sovjetiska sändebudet i Stockholm Tjernysjev. Bilden av Raoul Wallenberg i livet i sovjetisk fångenskap hade dock inte någon anhängare hos Undén. Barck-Holsts rapporter och råd lämnades helt okommenterade från utrikesledningens sida. Att ärendet drevs av den i rang lägre stående BarckHolst bidrog möjligen till att utrikesledningen (Undén) inte tycks ha tagit rapporteringen i ärendet riktigt på allvar.</p>
<p>Den andra störningen  utgörs av att ärendet Raoul Wallenberg från och med sommaren 1946 ändrade karaktär mot bakgrund av Edward af Sandebergs och Rudolph Philipps böcker och artiklar. af Sandeberg gav i sina artiklar i Stockholmstidningen  (30/6, 4/7, 6/7, 7/7, 8/7, 9/7, 11/7-1946) och i sin bok Nu kan det sägas  (1946) en mycket rättfram skildring, inte bara av tiden som fånge i Sovjetunionen, utan också av de sovjetiska ockupationstruppernas agerande under sommaren 1945 i det slagna Berlin. Rudolph Philipps bok gav en delvis ny bild av Raoul Wallenbergs uppdrag i Ungern. I mer eller mindre explicita ordalag hävdades att Raoul Wallenberg hade ett hemligt uppdrag från USA:s president i Ungern.</p>
<p>Det finns dokumentation som visar att de sovjetiska myndigheterna tog del av både af Sandebergs och Philipps böcker och artiklar. Det är emellertid omöjligt att säga i vilken mån de påverkade den sovjetiska sidans syn på Raoul Wallenberg. Klart är emellertid att den svenska utrikesförvaltningen uppfattade att man från sovjetisk sida, efter publiceringen av dessa arbeten, antog en hårdare attityd i ärendet Wallenberg. I synnerhet Philipps bok, vari förtroliga telegram, handbrev och officiella skrivelser ur korrespondensen mellan UD och legationen i Moskva citerades, ansågs av samtida UD-tjänstemän ha medfört att Dekanozov efter december 1946 vägrade att framgent befatta sig med ärendet Wallenberg.</p>
<p>Den tredje störningen  bestod i att Tjernysjev i december 1946 rapporterade, trots Barck-Holsts varningsord inför sovjetiska diplomater i Moskva samma månad om försämrade svensksovjetiska relationer, att förhållandet mellan Sverige och Sovjetunionen var bättre än på länge och inte hade påverkats av Raoul Wallenberg-ärendet. Orsakerna till varför Tjernysjev kunde avge denna rapport, som tog bort trovärdigheten i den svenska diplomatiska offensiven i Moskva, är inte helt enkla att urskilja. Bidragande faktorer torde dock kunna utgöras av statsminister Tage Erlanders och kabinettssekretare Karl Ivan Westmans linje i frågan om den till Sverige i september 1944 avhoppade sovjetiske agenten Anatolij Granovskij och ärendet Makarova (ärenden av denna typ skulle inte tillåtas påverka relationerna), Undéns obenägenhet att ta upp Wallenberg-ärendet med Molotov vid sina två möten i New York med honom i november/december 1946, samt möjligtvis Undéns möte med Tjernysjev i Stockholm den 19 december 1946, (när den svenska offensiven var som mest intensiv i Moskva). Kanske kan också handels- och kreditavtalet som undertecknades den 7 oktober 1946 ha bidragit till Tjernysjevs rapport.</p>
<p>Den fjärde störningen , som torde ha bidragit till utrikesledningens oförmåga att ta fasta på bilden av Raoul Wallenberg i livet i sovjetisk fångenskap, utgörs av den stora mängd motstridig information som inkom i synnerhet från och med hösten 1946 rörande Raoul Wallenbergs öde. I både Erlanders och Undéns respektive interpellationssvar (av den 27 november 1946 och 1 juli 1947) uppehöll man sig i jämförelsevis stor utsträckning vid de vilseledande vittnesuppgifterna från olika håll i Central- och Östeuropa. Också i interna promemorior officiella skrivelser och brev inom UD framkommer den relativt stora vikt man fäste vid de felaktiga vittnesuppgifterna.</p>
<p>En ändrad sovjetisk hållning i fallet Wallenberg</p>
<p>Så sent som i december 1946 och januari 1947 kunde man alltjämt skönja en viss optimism i de officiella skrivelserna och telegrammen från Barck-Holst och Hägglöf om Wallenberg-ärendet. Man höll för fullt möjligt att ärendet skulle kunna få sin lösning tämligen snart.</p>
<p>Vid årsskiftet 1946-47 skedde emellertid en markant omsvängning i den sovjetiska förhandlingslinjen i fallet Wallenberg. Man upphörde tvärt med tillämpandet av modellen att koppla samman ärendet Wallenberg med t.ex. ärendet Makarova. Istället började man vid samtal med svenska diplomater spekulera kring hur Wallenberg kunde ha omkommit i samband med stridigheterna i Ungern i januari 1945.</p>
<p>Av de i dag tillgängliga sovjetiska dokumenten (som dock endast ger brottstycken av information rörande handläggningsprocessen) framgår att den sovjetiska ledningen under första halvåret 1947 aktivt började utarbeta en linje i fallet Wallenberg. Någon gång under försommaren 1947 (troligtvis under perioden från den 14 maj till den 7 juli 1947) tycks man ha fattat beslutet att Wallenberg aldrig skulle tillåtas återvända till Sverige. Av vittnesuppgifter framgår att någon form av avgörande händelse rörande Raoul Wallenbergs öde (dödsfall, avrättning, isolering) inträffade i juli 1947. Före detta cellkamrater till Raoul Wallenberg och hans chaufför Vilmos Langfelder utsattes för ingående förhör, varvid de ingående fick redogöra för sina kontakter med den svenske diplomaten och hans chaufför. Därefter isolerades de. I augusti 1947 överlämnade den sovjetiske vice utrikesministern Vladimir Vysjinskij en note vari det fastslogs att Wallenberg inte fanns i Sovjetunionen och att han var okänd där.</p>
<h2>1950-talet och åren därefter</h2>
<p>Den bild av Raoul Wallenbergs öde, som framfördes i Söderblom och Barck-Holsts telegram och officiella skrivelser under 1946 fick inte stöd från utrikesledningen under den period då bedrivandet av förhandlingar med den sovjetiska sidan om en frigivning av Raoul Wallenberg faktiskt synes ha legat inom det möjligas gräns. Först i februari 1952 lät Undén avlägga en démarche vari Sverige krävde “att Sovjetunionens regering vidtager de för Wallenbergs snara återförande till Sverige erforderliga åtgärderna” (P 2 EuI, 11/21952).</p>
<p>Agerandet från svensk sida under 1950-talet var på många sätt motsatsen till agerandet under åren närmast efter Wallenbergs försvinnande. Trots budskapet i Vysjinskijs note, drev man från svensk sida mycket konsekvent linjen att Wallenberg fanns i livet i sovjetisk fångenskap.</p>
<p>Förutsättningarna för att bedriva en konsekvent svensk strategi i ärendet var också bättre. Det fanns nu en engagerad tjänsteman inom UD, kabinettssekreterare Arne S. Lundberg, som på chefsnivå själv tog ett sammanhållet ansvar för ärendets handläggning, det fanns en polisiär kompetens i form av kriminalkommissarie Otto Danielsson vid Statspolisen (Säpo), som förmådde bringa analys och struktur till hanteringen av vittnesmålen, och det fanns tjänstemän inom UD som fick möjlighet att bedriva ingående analys, inte bara av Raoul Wallenberg-ärendet som sådant, utan också dess vidare kopplingar till andra frågor. En viktig faktor för ärendets drivande var också att det nu framträdde en rad nyligen frigivna fångar som kunde ge trovärdiga vittnesmål rörande Wallenbergs vistelse i Lubjanka och Lefortovo-fängelserna i Moskva.</p>
<p>Därtill skall understrykas att det svenska agerandet var influerat av en ny faktor som tidigare inte hade påverkat i samma grad: Den oerhört starka opinionsrörelsen till fördel för Raoul Wallenberg som hade tillkommit sedan slutet av 1940-talet. Denna aspekt analyseras utförligt i Hans Fredrik Dahls rapport till utredningen ( Kritiken mot UD: Wallenberg i svensk offentlighet  1945–1982) (bilaga 4).</p>
<p>Det finns enskildheter i handläggningen, också under denna tid, som föranleder skäl till erinran. Det måste anses anmärkningsvärt att det svenska sändebudet i Moskva Rolf Sohlman liksom Undén vid några tillfällen i samtal med sovjetiska diplomater gav sig in i resonemang kring varför Sovjetunionen skulle ha arresterat Wallenberg. Vid samtalet med Nikolaj Bulganin i november 1955 “alluderade” Sohlman “på möjligheten [att] Beria et consortes varit skulden” (P 2 EuI, 17/11-1955). Under ett samtal i mars 1956 med Sovjetunionens ambassadör i Stockholm Konstantin Rodionov framförde Undén ett liknande resonemang som gick ut på att Beria, utan den övriga sovjetledningens kännedom, hade “avgivit en osann rapport, vari förklarades av W. inte fanns i Sovjetunionen” (P 2 EuI, 10/3-1956).</p>
<p>Sohlmans och Undéns agerande förefaller både onödigt, riskabelt och anmärkningsvärt. Det svar som Sovjetunionen sedermera 1957 avgav i Wallenberg-frågan, nämligen Gromyko-memorandumet  med Smoltsov-rapporten   (vari konstaterades att fången Walenberg avlidit till följd av en hjärtinfarkt) presenterade just en teori som med ett undantag i hög grad påminde om Sohlmans och Undéns spekulationer. Undantaget gällde personen som utpekades som skyldig till arresteringen av Wallenberg. I stället för Beria pekade man ut en annan man ur den sovjetiska säkerhetstjänsten, Smersj-chefen Viktor Abakumov (som avrättats 1954).</p>
<p>Det kan i efterhand också sägas ha varit olämpligt att ange vid vilken tidpunkt vittnena senast haft kontakt med Wallenberg.</p>
<p>Detta möjliggjorde vad som kan vara en fabricering av ett dödsdatum för Wallenberg. Å andra sidan var det ju, givet det juridiskt inspirerade synsätt som vid denna tid präglade arbetet med Wallenberg-ärendet vid UD (man ansåg sig vara tvungen att presentera bindande bevisning  för att övertyga Sovjetunionen om dess skuld) nödvändigt att överlämna vittnesmålen till den sovjetiska sidan.</p>
<p>Undén var uppenbarligen, av dokumenten att döma, efter mottagandet av Gromyko-memorandumet   1957, beredd att i praktiken avskriva ärendet Raoul Wallenberg. Kabinettssekretare Lundberg (som vid denna tidpunkt lämnat sin tjänst vid UD) kom däremot till en helt annan slutsats. Lundberg var synnerligen skeptisk till värdet av Smoltsov-rapporten. Även om Undén således gjorde en bedömning, och även om denna bedömning i efterhand måste anses ha varit felaktig, är det ett faktum att UD faktiskt tog upp ärendet med Sovjetunionen på nytt 1959 och överlämnade vittnesmål som gjorde gällande att Raoul Wallenberg vistats i Vladimir-fängelset efter 1947.</p>
<p>Nanna Svartz vittnesmål från mötet med den sovjetiske forskaren Alexander Mjasnikov 1961 (som enligt Svartz uppgivit att Raoul Wallenberg befann sig på ett mentalsjukhus i Sovjetunionen) rymmer en del oklarheter men går inte att helt avfärda. Det kan inte uteslutas att Svartz uppgifter om Mjasnikovs utsaga var riktiga. Det kan emellertid inte heller uteslutas att Mjasnikovs kategoriska förnekande att han skulle uttryckt sig såsom Svartz påstod, också var sanningsenligt. Ord står mot ord, och denna utredning kan inte kasta ytterligare ljus över sanningshalten i någondera versionen. Utredningen kan emellertid konstatera att statsminister Erlander tog Svartz uppgifter på största allvar. Av Erlanders dagboksanteckningar framgår att han var påtagligt engagerad i frågan hur man från svensk sida rent strategiskt borde gå till väga för att få till stånd ett återsändande till Sverige av Raoul Wallenberg.</p>
<p>Mellan åren 1965 till 1989 hände nästan ingenting i Raoul Wallenberg-ärendet. Det försvinner i stort sett från den svenska utrikesförvaltningens agenda. Detta kan i efterhand tyckas beklagligt, men det är närmast omöjligt för denna utredning att peka på vad man borde ha gjort under dessa år. Den sovjetiska positionen var i praktiken låst efter 1957, och de vittnesmål som inkom präglades av en tämligen hög grad av osäkerhet. Icke desto mindre överlämnades démarcher 1979 just med anledning av Abraham Kalinskis och Jan Kaplans vittnesmål.</p>
<p>Den främsta invändningen mot agerandet under denna period får därför sägas vara att en utredning om den svenska utrikesledningens agerande i ärendet Wallenberg borde ha kunnat tillsättas. En oberoende genomgång av UD:s material i frågan, kombinerad med ingående intervjuer med de ännu levande tjänstemännen som handlagt ärendet, hade sannolikt kunnat vara till stor hjälp när tillfälle sedermera yppades till ett närmare samarbete i ärendet Raoul Wallenberg mellan Sverige och det post-sovjetiska Ryssland under 1990-talet.</p>
