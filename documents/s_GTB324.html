<h1>Sammanfattning</h1>
<h2></h2>
<p>Mitt uppdrag har varit att utreda ett samgående mellan Arbetslivstjänster (ALT), som är en resultatenhet inom AMS, och Samhall Resurs AB (Resurs), som är ett dotterbolag till Samhall AB. Uppdraget har också innefattat att se på alternativet att avyttra ALT separat.</p>
<p>Mitt förslag är att:</p>
<p>• Ett statligt bolag tillskapas som övertar verksamheten i ALT och Resurs fr.o.m. 2006. Bolaget ska verka utifrån marknadsmässiga krav inom området arbetslivsinriktad rehabilitering och hälsofrämjande verksamhet.</p>
<p>• Staten som ägare tar upp förhandlingar med externa aktörer i närliggande verksamheter om ett ägarsamarbete i det nya bolaget.</p>
<p>• Förutsättningarna för personalen att också gå in som delägare undersöks.</p>
<p>Detta är skälen till mitt förslag:</p>
<p>Arbetslivsinriktad rehabilitering är central för samhällets och arbetsgivarnas arbete med att minska sjukskrivningarna. ALT och Resurs är idag statligt ägda enheter som agerar utifrån marknadsmässiga krav. Genom sin kvalificerade kompetens, sina goda resultat och sin regionala täckning tillgodoser de viktiga behov för Försäkringskassan och många arbetsgivare.</p>
<p>Det finns en relativt väl fungerande marknad för företagshälsovård, vilken även innefattar arbetslivsinriktad rehabilitering, men marknaden genomgår f.n. stora förändringar. Några viktiga trender är konsolidering, nya aktörer och nya tjänstekoncept. Det finns också mycket som talar för att marknaden kommer att växa, bl.a.</p>
<p>till följd av de höga sjukskrivningskostnaderna. Efterfrågan från arbetsgivarna kan förväntas öka bl.a. som en följd av de nya reglerna om finansieringsansvar vid långa sjukfall.</p>
<p>Det är oklart hur de pågående förändringarna på marknaden kommer att påverka kvalitet och tillgänglighet i hela landet när det gäller kvalificerade resurser för arbetslivsinriktad rehabilitering. Staten bör därför tills vidare ha kvar ett engagemang på producentsidan, men bör på sikt överväga att avveckla sitt engagemang. ALT bör inte avyttras nu.</p>
<p>ALT och Resurs har tillsammans en stor potential för att vidareutveckla tjänster inom arbetslivsinriktad rehabilitering, och kan tillsammans bli mer kraftfulla i att erbjuda sina tjänster mot nya kundgrupper. Det finns också potentiella synergier att vinna på ett samgående. Ett samgående måste dock ske med varsamhet och respekt för de olikheter som finns mellan de båda företagen.</p>
<p>För att möta de förändringar som sker på marknaden, och därmed också skapa mervärden för staten, skulle verksamheten behöva kompletteras med breddad kompetens och nya kundkontakter. En extern samarbetspartner eller delägare skulle kunna bidra med kunskap, kompetens och kapital. En sondering har visat att det finns ett antal intresserade aktörer på marknaden, med vilka staten som ägare kan ta upp förhandlingar. Detta bör ske i samråd med företrädare för ALT och Resurs när det gäller företagsstrategiska frågor.</p>
<p>Ett samgående mellan ALT och Resurs kan innebära vissa risker; ekonomiska, kulturella, konkurrensmässiga osv. För att motverka dessa risker kan komma att krävas olika åtgärder. Ett breddat ägande kan vara en av flera sådana åtgärder. Att skapa möjlighet för personalen att gå in som delägare kan också vara en åtgärd.</p>
<p>Förslaget förväntas på medellång sikt kunna ge positiva statsfinansiella konsekvenser.</p>
<p>Enligt direktiven ska jag nu ta fram en handlingsplan för ett genomförande av förslaget. Handlingsplanen skall redovisas till regeringen senast den 31 maj 2005. I detta arbete kommer jag bl.a. att samråda med de båda företagens ledningar och fackliga organisationer.</p>
