<h1>6 Överväganden och förslag om ändrad resursanvändning </h1>
<h2></h2>
<p>Vi har kartlagt resursförbrukningen för materielförsörjningen hos myndigheter och departement. I detta avsnitt beskriver vi läget i stort, mot vilket vi bedömer de resursmässiga konsekvenserna av våra förslag om ändrad styrning. Syftet har varit att erhålla underlag för en bedömning av de framtida resursbehoven.</p>
<h2>6.1 Resursernas fördelning på organisationer och processer</h2>
<h2>6.1.1 Nuvarande resurser Regeringskansliet</h2>
<p>Vi bedömer att drygt 10 personår disponeras inom Försvarsdepartementet för styrning och övervakning av materielprocessen. Departementets ägarstyrning av Försvarets materielverk bedöms kräva 0,5 personår. För närvarande är kompetensprofilen inom sakområdet i departementet ungefärligen, 50 % ekonom, 20 % jurist, 20 % forskare eller forskningsinriktad ingenjör och 10 % yrkesofficer.</p>
<h2>Försvarsmakten</h2>
<p>Resursinsatserna i det militära försvarets materielprocess är här sammanställda utifrån uppgifter som lämnats för en översiktlig bedömning av resurser och arbetsfördelning. Insatserna kan delas upp i en del som gäller anskaffning och modernisering samt en del som gäller vidmakthållande av befintlig materielstock. Huvuddelen av arbetet sker inom Högkvarteret med stöd av Försvarets materielverk. Perspektivstudierna genomförs inom Högkvarteret med stöd från flera organisationer. Huvuddelen av studieverksamheten sker emellertid inom linjeorganisationen vid Försvarsmaktens skolor och taktiska kommandon. Vid dessa uppskattas ca 375 personår användas i materielförsörjningen.</p>
<p>I Krigsförbandsledningen arbetar ca 180 personer. Så gott som samtliga avdelningar är dagligen direkt inblandade i materielförsörjningens moment, varför ca 150 personår vid Krigsförbandsledningen bedöms användas i materielanskaffningen. Därutöver kan anses att resursinsatser om ca 27 personår vid två avdelningar i Strategiledningen, Utvecklingsrespektive Planeringsavdelningen, avser materielförsörjningen.</p>
<p>För den del av materielprocessen som avser vidmakthållande uppskattas sammanlagt ca 125 personår vid Högkvarteret, förband och skolor användas för planering och styrning av befintlig materielstock. Resurserna stöds genom uppdrag till Försvarets materielverk om ledningsstöd inom logistikområdet. Ungefär hälften av resursvolymen i FMLOG:s koncern- och divisionsledningar, ca 75 personår, uppskattas stadigvarande vara engagerade i uppdragsledning av motsvarande typ som Försvarets Materielverk.</p>
<h2>Totalförsvarets forskningsinstitut</h2>
<p>Försvarsmaktens militärtekniska kunskaps- och kompetensförsörjning sker via Försvarsmaktens forsknings- och teknikutvecklingsuppdrag till Totalförsvarets Forskningsinstitutet och uppgår till ca 450 personår i en årlig samlingsbeställning. Ytterligare ca 100 personår engageras i teknikförsörjningsprojekt via Materielverket i olika samarbetskonstellationer med industrin.</p>
<h2>Mkr</h2>
<h2>Försvarets materielverk</h2>
<p>Materielförsörjningsresurserna redovisas i Materielverkets årsredovisningar. Vi har studerat utvecklingen sedan 1996 för de tre verksamhetsgrenarna som finns i dag. Kostnaderna i respektive verksamhetsgren, Ledningsstöd, Driftstöd och Anskaffning uppstår vid användning av resurser inom följande fyra processområden i Materielverkets nuvarande verksamhetsmodell:</p>
<p>N  Styrning och ledning. N  Resursledning.</p>
<p>N  Produktframtagning.</p>
<p>N  Verksamhetsuppföljning.</p>
<p>Vi har beräknat volymutvecklingen för verksamhetsgrenarna. Produktionsvolymerna har omräknats för en korrekt jämförelse med de aktuella volymerna. Hänsyn har tagits till att verksamhet inom reservmateriel- och drivmedelsförsörjningen överförts till Försvarsmakten samt att det tidigare redovisades en separat verksamhetsgren, FMV Ledning. Den volymen har i följande diagram proportionerats över de tre verksamhetsgrenarna.</p>
<p>Ekonomisystemen har inte varit och är inte anpassade mot verksamhetsmodellen på ett sådant sätt att statistik per processområde kan utläsas enkelt. Inte heller är Materielverkets stödsystem ordnade så att resursanvändning kan analyseras för ett visst systemområde över tiden. Enligt vår uppfattning indikerar detta att uppdragsstyrningen i dag har en begränsad inverkan på Materielverkets resursanpassning. Materielverket planerar och fördelar sina befintliga resurser på de beställningar som kunden lägger samt kompletterar med konsulter.</p>
<p>Det behövs ett statistiskt underlag för enbart den produktion som utförs i Materielverket med materielproduktionen i industrin frånräknad. Det behövs en sådan statistik för var och en av de olika produktkategorier som Materielverket arbetar med. Statistiken måste på denna nivå också separera vad som utförs av konsulter, för att det ska gå att göra en bra prognos för det framtida egna resursbehovet och därmed för personalplanering och kompetensutveckling. Vi har i brist på sådan statistik gjort en översiktlig sammanställning av resursanvändningen och inhämtat bedömningar från utredningens experter.</p>
<p>Personresurserna i Materielverket kan utifrån organisationens enheter sammanställas med fördelning på gemensamt lednings- och verksamhetsstöd i Materielverket, en gemensam resurspool för olika slags expertis samt de resurser som mera stadigvarande avsatts för systemområdena ledning, mark, sjö och flyg. I resurspoolen ingår provplatserna. Resurserna för ledning och uppföljning av beställningar från Försvarsmakten m.fl. redovisas här i Lednings- och verksamhetsstödet.</p>
<p>Av tabellen framgår att Materielverket i grundorganisationen fördelar ca 20 % till lednings- och verksamhetsstöd av generell karaktär. Av resurserna med mera specialiserad kompetensprofil för materielförsörjningen fördelas lika mycket till de fyra systemområdena. Det innebär 5–7 % per systemområde. Resurspoolen innefattar ca 60 % av de totala resurserna, vilket bör ge en stor flexibilitet i fördelning av resurser till beställningarna.</p>
<p>Så är t.ex. teknikkompetenser inom farkost-, vapen- och skyddsområdena inte bundna till något visst systemområde. Översikten visar att systeminriktade kompetenser är spridda i organisationen.</p>
<p>Systemledningens tekniska chefer, ansvarsbefattningar för tekniska system i livscykels- och systemsäkerhetsperspektiv, arbetar med en mycket liten organisatoriskt bunden resurs. Anskaffningsprojekt för bruksfärdiga system på högre integrationsnivåer kräver också en stark ledning med stort ansvar för en komplicerad systemprodukts egenskaper, leveranser och kostnader. En betydande del av resurspoolen bedöms därför vara fördelad på mångåriga projekt. Den del av resurspoolen som i praktiken kan omfördelas i årlig verksamhetsplanering bedöms därför vara betydligt mindre än 60 % och utgörs av mycket specialiserade kompetenser, bl.a. specialisterna inom olika tekniska fackområden. Förhållandet torde vara detsamma med Materielverkets strategiska provningsresurser. Delar av dessa bokas in för större projekt under många år, medan andra behöver finnas gripbara för kortvariga provningsinsatser.</p>
<p>Vi bedömer att Materielverkets organisatoriska resursfördelning inte i sig ger stöd för en utveckling mot anskaffning på högre systemnivåer. Den förhindrar inte heller en sådan. Den medför dock att Materielverkets ledning måste granska och analysera Försvarsmaktens offertförfrågningar och i dialogen inför beställningar säkerställa att tillräckliga hänsyn verkligen också tas till den önskade kompetensutvecklingen på sikt. Det är viktigt att den i Materielverket efterfrågestyrda resursanpassningen mot kundbeställningar för några års verksamhet också har ett längre anpassningsperspektiv.</p>
<p>Inom en myndighet ska det finnas resurser och kompetenser som garanti för att permanenta arbetsuppgifter kan utföras. Om det är så att några av Materielverkets enheter lägger ut en andel permanenta arbetsuppgifter på konsultföretag, så kan det i och för sig vara acceptabelt ur kvalitetssynpunkt, om Materielverkets kompetensprofil är anpassad för detta. Blir andelen för stor, uppstår dock problem med ledningen av verksamheten. Andelen konsulter har ett samband med omfånget av arbeten i egen regi.</p>
<p>Lägesbilden för beställningar vittnar om att många leverantörers åtaganden har förhållandevis liten omfattning och endast är ett litet steg mot de bruksfärdiga produkter och tjänster som Försvarsmakten behöver. Efter dessa leveranser återstår betydande mängder integrationsarbete, innan Materielverket kan leverera. Materielverket måste genomföra dessa arbeten i egen regi. Eftersom den kompetens som behövs för detta är av industriell karaktär, så måste stora delar läggas ut på konsultbasis. Vid en omfattande konsultanvändning måste ledningen lägga ned alltmer energi på att finna resurskombinationer som inte medför jäv eller i övrigt reducerar möjligheterna att nå för staten goda villkor i upphandlingen. Dessutom påverkas personalens motivation negativt. Utvecklingen av Materielverkets konsultanvändning framgår av följande diagram.</p>
<h2>mkr</h2>
<p>FMV pers kostn</p>
<p>FMV lokaler</p>
<p>Konsult övr  Konsult mtrl</p>
<p>Användningen av övriga konsulter har ökat väsentligt sedan 1997. En relativt stor del av ökningen inom övriga konsulttjänster anges i Materielverkets årsredovisning vara ADB-konsulter. För några enheter i Materielverket har det uppstått allvarliga resursbrister i organisationen. För att genomföra beställda uppdrag har Materielverket under 2001 behövt anlita en större andel konsulter. Åtgärder för att återta kompetens och kapacitet i organisationen pågår. Vi bedömer att sådana störningar är en del av normalbilden när en organisation har en så hög andel konsultresurser.</p>
<p>Den logiska konsekvensen av eventuella brister i den grundläggande kompetensprofilen, redan högt konsultberoende samt att uppdragsstyrningen inte dimensionerar resurserna är, att det inte kan göras nya åtaganden intill dess att resurssituationen förbättrats. Vi har i tidigare avsnitt redovisat att det föreligger en nedgång i kapaciteten att effektuera kundbeställningar och att milstolpseffektiviteten har försämrats. Under höstens seminarier gavs också direkta uttryck för problem som följer av en obalanserad konsultanvändning.</p>
<p>Vi bedömer att en stabil kompetensprofil måste upprätthållas av Materielverket och att myndighetsledningen ska ansvara för detta. Materielverkets nyttjande av konsulter, samt ytterst dimensioneringen av Materielverket, följer sedan av efterfrågan via uppdragen och prognoser för dessa utifrån Försvarsmaktens planering. En lämplig balans påverkas av flera faktorer enligt ovan, men kostnadseffektiviteten i ett flerårsperspektiv bör avgöra vilka resurser som Materielverket ska tillgodose med anställd personal.</p>
<p>Materielverket har en särskild arbetsgrupp som följer konsultmarknadens utveckling. Arbetsgruppens erfarenheter kombineras med inköpta omvärldsanalysresultat. Etablering av partnerskap, växeltjänstgöring, samförstånd kring personalrotation samt andra former för konsultupphandling diskuteras med företagen. För att uppnå högre kostnadseffektivitet har gruppen bedömt att det finns fördelar med att i större grad samordna och styra användningen av konsulter till färre företag, som innehar större bredd och djup än de enskilda mindre konsultföretagen.</p>
<p>Vid långsiktiga bindningar mellan parterna bedömer Materielverket att konsulten ges bättre möjligheter att planera sitt arbete och därmed bättre möjligheter att arbeta kostnadseffektivt. I sådana avtal skulle olika former av incitament för effektivisering kunna läggas in. Materielverkets bedömning är att om bättre anpassade upphandlingsformer kunde utvecklas, skulle besparingar på 5– 10 % kunna uppnås. Detta skulle innebära en årlig kostnadsbesparing på 100 till 200 miljoner kr. Avtal enligt detta koncept har ännu inte träffats i någon större utsträckning, men förhandlingar pågår med företag i landet.</p>
<p>Vi bedömer att Materielverket med de i årsredovisningen angivna årsarbetskostnaderna har marginaler att höja sin förmåga att konkurrera om kvalificerad personal och har frihet att som alternativ till konsulter anställa egen personal för varaktiga behov. Kostnadseffektiviteten i ett flerårsperspektiv bör avgöra vilka resurser som Materielverket ska tillgodose med anställd personal.</p>
<h2>6.1.2 Materielstabsfunktionens resurser</h2>
<p>Vi har i tidigare avsnitt visat att Materielförsörjningens ledningsuppgifter och resurser för dessa kan läggas ut på myndigheterna på olika sätt och med en varierad avgränsning av ansvar och befogenheter. Det är dock samma arbete som ska uträttas oavsett fördelningen på myndigheterna. Statens myndigheter ska inte konkurrera med näringslivet på fungerande marknader. Den totala resursmängden i myndigheterna ska därför vara den del som är nödvändig och inte mer.</p>
<p>För att bedöma alternativa styrnings- och organisationsstrukturer i materielförsörjningen, med samma eller mindre statliga resurser totalt, behövs en organisationsoberoende referensbild. Vi har därför uppskattat hur myndigheternas resurser används i dag sammantagna i vår materielförsörjningsmodell. Modellen beskrivs i bilaga 5. Följande tabeller redovisar detta per process i modellen. Därefter redovisar vi förslag till målsättning för att behovsanpassa resurserna inom de delar vi i dag bedömer vara kritiska.</p>
<p>Verksamheten styrs genom överväganden och beslut om uppdrag som läggs ut för ett decentraliserat genomförande. Alla som centralt verkställer och följer upp riksdags- och regeringsbeslut i försvarsmaterielfrågor redovisas dock i den centrala stabsprocessen.</p>
<p>I den centrala stabsprocessens aktivitetsområde Studiesamverkan används resurserna till att styra studier och framtagning av underlag för planering. Detta görs dels med inriktningsbeslut i uppdrag för materielanknuten forskning och teknikutveckling, dels med beslut för systemanalyser. Av de stödresurser som Försvarsmaktens högkvarter beställer inom studieområdet bedöms ca 50 personår ur Totalförsvarets forskningsinstitut och Materielverket användas för ett direkt ledningsstöd i den centrala stabsprocessen. På motsvarande vis syftar aktiviteter inom området Materieluppdrag till att styra materielproduktion genom beslut för uppdrag inom processerna Projektdesign och Materielprojekt. Vi bedömer att det direkta ledningsstödet från Materielverket i den centrala stabsprocessen här uppgår till ca 75 personår. I regel läggs beställningar på stödmyndigheterna för att genomföra dessa uppdrag. Beställningarna förutsätter en medverkan av personal från beställarens sida. Resurserna för denna hämtas till stor del ur Försvarsmaktens skolor och taktiska centra. Vi redovisar dessa resurser inom de processer som styrs av den centrala stabsprocessen.</p>
<p>Inom aktivitetsområdet Teknisk order används resurserna till att styra vem som ska disponera materielen och hur den ska hanteras. I detta aktivitetsområde ligger hela den centrala styrningen av förrådshållning, handhavande, drift och underhåll samt slutligen insamling för avveckling av materielen. I dag svarar Försvarsmaktens Logistikorganisation (FMLOG) för att genomföra huvuddelen av uppdrag inom processen Materielfördelning, medan underlag för tekniska föreskrifter, instruktioner mm tas fram genom uppdragen inom processen Materielprojekt. En liten resurs, högst 10 personår ur FMLOG ledning och ur Materielverket, främst Systemledningen, bedömer vi används för ett direkt ledningsstöd i den centrala stabsprocessen.</p>
<p>För genomförande av uppdragen inom materielfördelningsområdet bedömer vi att ca 65 personår ut FMLOG koncern- och divisionsledningar leder centralt vidtagna logistikaktiviteter. De resurser som förbanden efterfrågar ur FMLOG ingår inte i modellens materielstabsfunktion. Vi har också bedömt att ca 20 personår ur skolor och taktiska centra engageras i uppdragen inom processen Materielfördelning för stödinsatser i utvecklingen av logistikfunktionen, när ny materiel ska introduceras på förband.</p>
<p>I processen för Projektdesign används basresurserna i Materielverket för det tekniska systemansvaret i livscykelperspektivet, såsom materielsystemledare och kompetenser för systemintegration av tekniska system. I denna process ingår också resurserna för ledning av pågående uppdrag med projektdefinitionsarbeten, demonstrationer och förprojekt för att reducera risker inför planerade anskaffningskontrakt. Av Försvarsmaktens medverkan i genomförandet av materielbeställningar, bl.a. med bemanning av användargrupper ur skolor och förband har vi bedömt att ca 60 personår används i projektdesignprocessen.</p>
<p>I processen Systemanalys används ungefär 50 personår vardera ur Försvarsmakten, Totalförsvarets forskningsinstitut och Materielverket för att från operativa krav utreda och specificera funktioner på försvarssystemnivån och för en viss systemsamordning av tekniska system på underliggande nivåer.</p>
<p>I processen Materielprojekt ingår alla aktiviteter i Materielverket som följer av investeringsbeslut för Försvarsmaktens materiel. Till investeringsbeslut räknar vi även beslut om enbart smärre anskaffningar och modifieringar för att bättre vidmakthålla den materiella förmåga som finns. Följdåtgärder i berörda stödsystem, skrotning av materiel som avvecklas, utredningar och underlag för tekniska order om ändringar i drift och underhåll, styrning av modifieringar mm ingår också i denna process. Vi har bedömt att huvuddelen, ca 100 personår, av Försvarsmaktens insatser ur skolor och förband för genomförande och uppföljning av materielprojekt används i denna process.</p>
<h2>6.2 Behov av ändrade kompetensprofiler och kapaciteter</h2>
<h2>6.2.1 Bakgrund</h2>
<p>Samverkande myndigheter och en tydlig inriktning från statsmakterna har spelat en stor roll för utvecklingen av den kvalificerade försvarsindustrin i Sverige. Det arbetssätt som man valt har format industrins resurser, kompetens och förmåga att ta ansvar för industriella uppdrag. Arbetssättet har vuxit fram under en period då Sverige i hög grad på egen hand skapade materiel åt försvaret. I framtiden behövs ett förändrat arbetssätt. De krympande serievolymerna, de internationella samarbetena och betydande förändringar i villkoren för industrin motiverar ett nytt arbetssätt i materielförsörjningsprocessen. Försvaret behöver kunna utveckla komplexa produkter snabbare och med en finansiering som inte medför långtgående avtal om att anskaffa serievolymer.</p>
<p>Gårdagens industriella process med en produktutvecklingsfas följd av en mångårig produktionsfas säkrade en god repetitiv verksamhet. Framtidens process är starkt inriktad på demonstrationsprojekt och utveckling av system medan produktion av dess komponenter utifrån anpassningsfilosofin kan vara begränsad till en låg produktionstakt. Försvarsmyndigheterna måste tillägna sig en god insikt i de förändrade industriella villkoren och anpassa sin del av materielprocessen till dessa.</p>
<p>Filosofin för anpassning kräver kompetenser för att göra säkerhetspolitiska hot- och omvärldsanalyser och en kompetens för att kunna värdera hot mot försörjningsförmågan. Detta för att bedömningen av vad som är möjligt att uppnå genom olika anpassningsåtgärder ska bygga på en realistisk helhetsbild. Detta bör ske genom att, som tidigare, identifiera strategiska kompetenser och övriga resurser som måste vara tillgängliga, samt säkerställa dess fortvarighet och utveckling. Detta innebär att prioritering ska ske av den för totalförsvaret relevanta forskningen, systemutvecklingen, vidmakthållande av tillgång till strategiska kompetenser samt en vidare utveckling av industriell omvärldsanalys.</p>
<p>Dessa kunskaper och förmåga till omvärldsanalys bör utvecklas och omsättas i ett strategiskt partnerskap mellan offentlig sektor och det privata näringslivet. Partnerskapet ska syfta till en ökad försörjningsäkerhet med möjlighet att relativt snabbt gå från systemmodeller, prototyper och låg produktionstakt till en avsevärt högre. Industrin i Sverige ska nyttjas som en länk till sådana produktionsresurser i samarbetsländer. Den ska också ges likvärdiga konkurrensvillkor som i samarbetsländerna för affärsverksamhet som tillgodoser en sådan produktionsförmåga för ländernas gemensamma behov.</p>
<h2>6.2.2 Vår sammanfattning av experternas bedömningar Strategisk resursanpassning</h2>
<p>Den försvarsintressanta industrin har behov av insikter i Försvarsmaktens framtidssyn som grund för att anpassa sin strategiska utveckling. Samarbetsformer inom studieområdet behöver därför utvecklas.</p>
<p>Samarbete kring forskningsuppgifter och systemstudier, liksom utbyte av dess resultat internationellt, kräver en klar arbetsfördelning mellan Totalförsvarets forskningsinstitut, Försvarets Materielverk och industrin så att denna tidigt kan engageras i teknik- och systemutveckling som kan få tillämpning i framtida materiel i Försvarsmakten.</p>
<h2>Kompetensbrister</h2>
<p>Personalen i myndigheterna kommer i en ökande utsträckning att regelbundet komma i kontakt med utländska myndigheter och industrier. Detta motiverar en träning på bredden för att höja den allmänna insikten om internationella förhållanden.</p>
<p>Regeringskansliet bör något stärka sin egen resurs inom materielinvesteringsområdet. Försvarsmakten bör förstärka egen tekniska kompetens med fler kombinationer av yrkesofficer s.k. försvarsmaktsingenjörer och personal med civil högskoleutbildning, främst civilingenjörer.</p>
<h2>Kapacitetsbrister</h2>
<p>Begränsningar i personella resurser och hög personalrotation inom Försvarsmakten samt viss personalturbulens inom Materielverket har under senare år inverkat negativt på materielprocessens effektivitet. Resursbrister behöver åtgärdas och beroendet av konsulter minskas i Materielverket. Myndigheterna bör förbättra sin framförhållning i resursplanering, rekrytering och kompetensutveckling för den utvecklade materielförsörjningsprocessens behov.</p>
<p>Vi redovisar i tabellerna nedan hur materielstabsfunktionens resurser kan tänkas utvecklas om de av experterna föreslagna omfördelningarna och förstärkningarna genomförs.</p>
<p>I Försvarsdepartementet bedöms ett tillskott om minst 2 personår vara nödvändigt, bl.a. för att leda strategiframtagning för industriella resurser i landet med koppling till det internationella materielsamarbetet.</p>
<p>Resurserna i Försvarsmaktens högkvarter omfördelas något mot de tidiga skedena i materielprocessen. Insatserna för beställnings- och genomförandemoment i uppdrag till Försvarets Materielverk reduceras. Den strategiska beredningen av materielplanen förstärks med 10 personår och till studier, forskning och teknikutveckling omfördelas 15 personår.</p>
<p>Inom området Studiesamverkan förstärks det direkta ledningsstödet med ca 50 personår vid Totalförsvarets forskningsinstitut med inriktning mot förändrade uppgifter för försvaret bl.a. internationella insatser, allvarliga kriser, informationskrigföring och en ökad vikt vid NBC-frågor. Materielverkets förstärkta insatser med ca 10 personår inom Studieverksamheten inriktas mot att utveckla metodik och kapacitet för kvalificerad ekonomisk bedömning samt risk- och osäkerhetsvärdering för olika handlingsvägar i internationella materielförsörjningssammanhang. För att åstadkomma en mer funktionsinriktad planering och målstyrning i skeden före investeringarna, stärks det direkta ledningsstödet i Materielverket med ca 50 personår, lika fördelat på områdena Studiesamverkan och Materieluppdrag. Dessa resursförstärkningar ger också regeringskansliet en tillgång till ökade stödresurser från myndigheterna.</p>
<p>Insatserna i Totalförsvarets forskningsinstitut förstärks med ca 115 personår fördelade med ca 50 på systemanalys och 50 på riskreduktion med demonstratorer inom projektdesign. Dessutom förstärks nätverksbildningen med civil FoT med ca 15 personår. I Materielverket behövs en kraftig förstärkning av insatserna inom systemanalys för att nå en beräknad behovsnivå på ca 90 personår i systemtekniskt styrning för nätverksförsvaret i projektdefinitionsskedet. En motsvarande eller större reducering bör på sikt kunna ske inom materielprojekt, genom krav på industrin att offerera mer kompletta systemleveranser.</p>
<h2>6.2.3 Våra bedömningar</h2>
<p>Vi redovisar nedan i en översikt vår bedömning av resursförändringarna. Vi ser möjlighet att möta det ändrade behovet på flera sätt. Ett sätt är att undanröja eventuella hinder för en efterfrågestyrd kompetensförsörjning. Där detta inte är genomförbart kan en omfördelning ändå påverkas av myndighetsledningarna. På kort sikt rekommenderar vi att myndighetsledningarna tar hänsyn till den inriktning som experterna förordar. På längre sikt bedömer vi att det är nödvändigt att genomföra våra förslag om en förändring av hur materielförsörjningen styrs, så att ansvar, befogenheter och resursstyrningsmandat delegeras samlat.</p>
<p>Vi bedömer att det viktigaste kravet är en stor flexibilitet i myndigheternas användning av resurser. Organisationen måste med korta beslutsprocesser snabbt kunna anpassa sina resursinsatser till olika grader av samarbete i en större mängd möjliga samarbetsprojekt. Det krävs därför en stark efterfrågestyrning direkt kopplad till materielprojektens ledning.</p>
<p>Våra förslag om reformerad styrning ändrar dock fokus i myndighetsverksamheten mot ett arbetssätt som vi bedömer bättre kan gynna en industriell utveckling mot mer omfattande leverantörsåtaganden med internationella samarbeten under politisk kontroll. Vi redovisar i följande tabeller inte en prognos, men en möjlig resursfördelning som vi bedömer kan uppstå redan några år efter det att reformen implementerats. Vi anknyter resurserna i Högkvarteret till aktivitetsområden för inriktning (lång sikt) och utveckling (medellång sikt). Arbetet i regeringskansliet kommer med stöd av den föreslagna materielberedningen att kunna organiseras mera ändamålsenligt för materielfrågorna. De ändrade kriterier för delegering som vi föreslår bör bl.a. minska mängden ärenden. Mot detta står en ökad intensitet i det internationella materielsamarbetet, som medför att handläggarna behöver orientera sig under beredningsskedet vid myndigheterna. Vi bedömer därför att resurserna i regeringskansliet ändå behöver utökas något. Till resurserna för regeringskansliet har vi för enkelhetens skull också lagt de 2 personår som behövs för den årliga rapport till riksdagen som vi föreslår. Eftersom granskningen bör genomföras av en organisation som är oberoende av regeringen och myndigheterna, kan resursbehovet i praktiken hamna utanför regeringskansliet.</p>
<p>Vi bedömer att styrningsreformen leder till att färre, men mer omfattande poster hanteras i materielplanen. Antalet uppdrag och beställningar som behövs för att effektuera planen kommer då att reduceras avsevärt. Mindre resurser åtgår för likviditetsstyrning. Målstyrningen i förmågetermer och funktionsmålsättningar uttrycks i Försvarsmaktens utvecklingsplan. Vi har bedömt att ca 75 personår behövs för detta i Högkvarteret, varav en tredjedel vidareutvecklar planen för Försvarsmaktens Inriktning till funktionsvisa målsättningar med stöd av ca 100 personår ur vardera Totalförsvarets forskningsinstitut och Materielverket. Två tredjedelar utför avvägning, vilket innebär en förstärkning med 25 %. Resurserna för styrning av materielinriktade studier samt FoT inom Studiesamverkan är på samma nivå som i dag. En person ur Försvarsmakten med mandat för detaljkravstyrning utifrån de operativa kraven ingår i varje IPT.</p>
<p>Vi har i denna tabell gjort ett antagande där det är samma proportion som i dag mellan Materielverkets egna resurser och konsulter. När styrningsreformen genomförs, får IPT-ledare det fulla ansvaret för att välja och vid behov låta anställa personer för att genomföra mångåriga arbetsuppgifter.</p>
<p>Vi bedömer att stödresurser inom projektdesign har gått ned något genom förbättrade stödsystem, men till följd av ett vidgat internationellt samarbete pågår ett betydligt större antal arbeten på projektförslag. Skolornas och förbandens insatser i studier och forskning har ökat något. Antalet materielprojekt där svenska försvaret är ensam kund, har minskat. Ett större inslag av demonstratorprojekt och en ökad ambition för utveckling och optimering av systemlösningar kan genomföras, vilket leder till en större resursefterfrågan inom processen projektdesign. Flera tidigare forskningsprojekt har förts över till denna process. Den totala resursmängden för genomförande av studier har inte förändrats. Försvarsmakten får ändå mer utfört, dels genom det stärkta stödet inom Studiesamverkan i den centrala stabsprocessen och dessutom genom att industrin medverkar i större utsträckning. Härigenom har Försvarsmakten redan fått en större handlingsfrihet i utformningen av det framtida försvaret. Detta har lett till en ytterligare efterfrågan inom processen systemanalys. Resurserna har ökats med ca 20 personår i Totalförsvarets forskningsinstitut och ca 15 personår i Materielverket.</p>
<p>Antalet materielprojekt som genomförs är inledningsvis ungefär lika många som tidigare, men de leds av färre personer, som i integrerade projektteam genomför huvuduppdrag för en viss förmåga. Fler materielsamarbeten är etablerade. Det har lett till en ansvars- och arbetsuppdelning, så att samarbetet också innebär en avlastning jämfört med att driva materielprojekten helt i egen regi. Industrins leverantörsåtaganden bör ha börjat bli något mer omfattande, i varje fall hanteras mängden av korta snabba direktbeställningar och upphandlingar av standardmateriel helt inom ramarna för huvuduppdragen och delegerade beställningsmandat. Följden av detta bör vara ett betydligt lägre resursbehov inom processen Materielprojekt.</p>
<p>Vi bedömer att Materielverket kan ha infriat sin ambition när det gäller konsultavtal och åstadkommit den årliga besparingen om 100–200 miljoner kronor. Vi bedömer vidare att Materielverkets relation till industrin inneburit att industrin åtagit sig ett större ansvar för materielsystem på lägre systemnivåer. Sammantaget bedömer vi att resursbehovet för Försvarets Materielverk på sikt bör kunna nedgå. Vi har inhämtat industrins syn på sin egen strategiska resursanpassning och den roll som den förväntas ha för det framtida försvaret. En omställning pågår mot lägre tillverkningskapaciteter. Det sker också omfördelningar mellan systemföretagens egna resurser för framtagning av komponenter och delsystem och resurser hos underleverantörer. Strategiska partnerskap såväl mellan systemföretag som i underleverantörsled upprättas. Dessa är i starkt ökande utsträckning internationella och samarbetet söks först och främst i de av statsmakterna förordade länderna.</p>
<p>Även om en del exportframgångar kan nås, med förlängd produktion i låg takt, så inrättar sig industrin i stort för utveckling enligt det helt nya koncept som ett nätverksbaserat försvar innebär. Resurser kan redan nu erbjudas försvaret för arbete i de tidiga skedena i materielförsörjningsprocessen. Om de inte tas i anspråk, kommer industrin inte heller att utveckla den kompetensprofil som statsmakterna behöver för ett försvar med anpassningsförmåga. Från industrin framförs att myndigheternas efterfrågan är helt avgörande för dess fortsatta utveckling i det militära affärsområdet. Det finns i dagsläget inte någon väsentlig ökning i offertförfrågningar som avser det framtida försvaret.</p>
<p>Vi bedömer att tiden är knapp för försvarsmyndigheterna att komma igång med utvecklingen av det nätverksbaserade försvaret. Förmågan att samverka med industrin i Sverige och samarbetsländer i systemdefinitionsarbeten har blivit en kritisk faktor för den i Sverige baserade industrins strategiska planering. Systemmålsättningar och systemspecifikationer måste finnas framme för att styra omfattande utvecklingsarbeten i industrin inom en femårsperiod.</p>
<h2>7 Förslag om ändrad organisation</h2>
<p>Vår bedömning om en lämplig framtida organisation för materielförsörjningen vilar på våra förslag om ändrade styrformer och förslaget om en anpassning av resurserna för att motsvara en ändrad strategi. Vi har inte funnit skäl att särskilt bedöma lämpligheten av den nuvarande organisationens olika delar i Materielverket eller av berörda delar av Försvarsmaktens Högkvarter. Vår bedömning kommer därför att avse de konsekvenser som vi anser att de ändrade styrformerna och ändrad resursanpassning bör få i den organisatoriska utformningen. Värderingen vilar på ett antal alternativ som mer eller mindre renodlats för att tydliggöra skillnaderna.</p>
<p>Andra alternativ har av olika skäl uteslutits från vår bedömning. Vi har exkluderat ett alternativ där Materielverket är helt anslagsfinansierat. Ett sådant alternativ skulle vara svårt att förena med de styrprinciper som vi har föreslagit. Det enda skälet till att överväga ett sådant alternativ, skulle i så fall vara om Försvarsmakten inte är beredd att ta sitt fulla ansvar som beställare.</p>
<p>Vi har också från alternativen exkluderat en variant där Materielverket upphör som självständig myndighet och övergår till en funktion inom Försvarsmakten. Frånsett att ett sådant alternativ skulle strida mot utredningens direktiv, finns det andra skäl för att sammanhålla verksamheten i en myndighet. Den omfattande verksamheten kräver en samverkan och utveckling av teknisk kompetens med en rad specialistkompetenser. Detta kräver stora samlade resurser för att långsiktigt driva organisationens förmåga att hantera en snabb teknisk utveckling och allt mer komplicerade systemsamband. Ett annat starkt skäl som också talar mot att överväga ett sådant alternativ är att Försvarsmakten och andra beställare bör koncentrera sin verksamhet mot att uttrycka förväntningar på förmåga för ny materiel, liksom användning av befintlig materiel i den operativa verksamheten och inte hur materielen anskaffas. Våra förslag avseende styrning förutsätter också att det finns en organisation som, där det är motiverat, kan samordna materielförsörjning mellan olika myndigheter inom totalförsvaret. Vi har svårt att se hur detta skulle kunna lösas i en konstruktion där materielförsörjningen helt genomförs vid en del av Försvarsmakten. Vi bedömer också att detta skäl talar mot ett sådant alternativ.</p>
<h2>7.1 Överväganden om organisationsalternativ</h2>
<h2>7.1.1 Materielverket</h2>
<p>För vår bedömning har vi ställt upp följande alternativ med tänkbara organisatoriska konsekvenser av ändrade styrformer. Mellanformer kan naturligtvis definieras men har för tydlighetens skull inte använts i bedömningen.</p>
<p>I tabellen nedan framgår med kursiv stil skiljelinjer mellan de tre uppställda alternativen. Alternativ II och III skiljer sig från nuläget genom att organisationen kan betecknas som projektorienterad. I både alternativ I och II är myndigheten Försvarets materielverk ansvarig för att genomföra materielförsörjning på uppdrag av en beställare. I alternativ III övergår Materielverket till att tillhandahålla resurser mot beställning och avrop för att utföra ett preciserat uppdrag. Alternativ III kan för enkelhets skull därför betraktas som att Materielverket övergår till att vara en intäktsfinansierad konsultorganisation.</p>
<p>Alternativ I avser att beskriva den nuvarande organisatoriska lösningen. Materielverket kan betecknas som en processorienterad organisation. Myndigheten har i uppdrag att ombesörja materielförsörjning. De uppdrag som kanaliseras via en sammanhållen ledningsfunktion blir tillsammans med ledningens dimensionerande åtgärder styrande för resurstillgången. Projektledare tillsätts genom arbetsledningsbeslut. I alternativet är myndigheten ansvarig för att teckna avtal med leverantörer och ekonomiförvaltar förbrukningen av materielanslaget. Regeringens ägarstyrning sker direkt genom krav på resursanpassning och återredovisning av hur produktivitetsindikatorer utvecklats. Samtidigt finns en indirekt styrning via regeringsbeslut om objektramar för beställarens materielanskaffning. Materielverket ska i princip uppvisa ett nollresultat. Industrirelationer sköts främst via stab, lednings- och stödfunktioner men har också i upphandlings- och produktionsskeden direkt styrning genom projekten.</p>
<p>Alternativ II avser att beskriva en alternativ organisatorisk lösning. Materielverket kan betecknas som en projektorienterad organisation. Myndigheten har i uppdrag att genomföra materielförsörjning. De uppdrag som kanaliseras via en IPT-organisation blir styrande för resursåtgången för att genomföra anskaffningsverksamheten. Ledningen dimensionerar och utvecklar långsiktigt de resurser som efterfrågas av IPT-organisationen. Myndigheten är liksom i alternativ I ansvarig för att teckna statens firma mot tredje man och ekonomiförvaltar anslagets förbrukning. En IPT-ledare anställs vid Försvarets materielverk efter en rekryterings- och urvalsprocess som är öppen för interna och externa sökanden. Regeringens ägarstyrning av myndighetens resurser sker med ett särskilt myndighetsanslag som krävs för myndighetsförvaltning, långsiktig kompetensutveckling samt särskilt regeringsstöd. Beställaren styr i alternativet helt avrop av organisationens resurser och ansvarar för utvärdering av hela materielanskaffningen i termer av tid, kostnad och prestanda. Materielverket ska uppvisa ett nollresultat. Industrirelationer sköts primärt inom ramen för det delegerade ansvaret till IPT-organisationen. Fortfarande finns en stabs- och stödfunktion med ett övergripande ansvar för industrirelationer. Denna stödjer både myndighetsledningar och departement i övergripande frågor samt IPT-organisationen vid behov.</p>
<p>I alternativ III kan Materielverket, liksom i alternativ II betecknas som en projektorienterad organisation. Fortfarande utgör IPTorganisationen den styrande basen för relationer till beställaren och för resursdimensionering. IPT-ledare som rekryteras i konkurrens från Materielverket eller annan organisation anställs vid Försvarsmakten medan huvuddelen av kompetensen i projektorganisationen hämtas genom avtal från Materielverket. IPT-ledarens anställningsförhållande sammanhänger med att hans befogenheter inkluderar att teckna leverantörsavtal enligt delegeringsordning. Materielverkets organisation övergår i alternativet till att vara en konsultorganisation. Beställaren blir ansvarig för leverantörsavtal, tecknar statens firma och övertar ansvaret för ekonomiförvaltning av materielanslagets förbrukning. I denna organisationsform styrs resursdimensionering helt av beställaren. Regeringens ägarstyrning av resurser upphör helt och ersätts med styrning genom krav på ekonomiskt resultat. Materielverket kan styras med viss finansiell flexibilitet och erhålla ett avpassat avkastningskrav i form av marginal på omslutningen för att finansiera kompetensutveckling eller kundoberoende forskning och teknikutveckling. Industrirelationer finns primärt i IPT-organisationen, men inget hindrar att en stödfunktion konsultativt även stödjer myndighetsledningar och regeringen i industrifrågor.</p>
<h2>7.1.2 Andra myndigheter och Regeringskansliet</h2>
<p>Vi har i avsnitt 4 och 5 lämnat förslag till ändrade styrformer vid andra myndigheter i materielförsörjningsprocessen än Materielverket. Dessa är enligt vår bedömning väl förenliga med nuvarande organisatoriska utformning. Vi bedömer inte att våra förslag bör leda till konsekvenser för hur andra myndigheter bör organiseras. Vi förutsätter dock, som tidigare framgått, att vissa myndigheter får delvis ändrade uppgifter. Därmed avser vi främst den föreslagna Krisberedskapsmyndighetens roll i planeringsprocessen vid systemsamordning mellan civilt och militärt försvar. Vad det gäller Regeringskansliet menar vi att våra förslag om väsentligt ändrade styrformer till följd av en ändrad strategi även bör få genomslag i en organisatorisk förändring. Vi behandlar vidare Regeringskansliets organisation under punkt 7.3. Vidare påverkar Försvarsmaktens inriktning mot ändrad styrning av samband mellan perspektivplanläggning och funktionsinriktade beställningar på förmågenivå. Vi bedömer också att Högkvarterets styrning bör anpassas vid modifieringar och underhåll i uppdrag till FMLOG för materielsystem i drift. Styrformen bör motsvara vad som gäller sättet att styra Materielverket.</p>
<h2>7.2 Utvärdering</h2>
<h2>7.2.1 Kriterier</h2>
<p>Vi har använt följande kriterier för att bedöma vilka konsekvenser som våra förslag om ändrad styrning kan få för den organisatoriska utformningen vid Materielverket. Som övergripande kriterium gäller då att materielförsörjningen i sin helhet ska kunna genomföras flexibelt för en ändrad säkerhetspolitisk bedömning. Den ska också kunna genomföras med en snabbare acceptans av ny teknologi, till lägre kostnad och med materielsystem som bättre uppfyller de krav på förmåga som beställaren har ställt.</p>
<p>Den valda organisatoriska utformningen ska: 1. Understödja en övergång till evolutionär utveckling och mindre serier av producerade materielsystem. 2. Understödja en långsiktig kompetenstillväxt av humankapital. 3. Bidra till att fler system tidigt blir rätt utformade för brukarnas uppgifter. 4. Bidra till att ge incitament till att förseningar och fördyringar minskar genom en bättre kontroll av tekniska och ekonomiska risker. 5. Understödja beställarens kostnadseffektiva hantering, drift och underhåll av materielsystem. 6. Understödja beställarens ansvar för materielsäkerhet vid användning av beställd materiel. 7. Underlätta en flexibel handläggning för regering och riksdag av internationellt samarbete samt stödja export av produkter från i Sverige baserad försvarsindustri. 8. Säkerställa regeringens kontroll över avgörande beslut.</p>
<h2>7.2.2 Diskussion om alternativ för Försvarets materielverk</h2>
<p>I tabellen nedan finns en sammanställning av hur vi bedömer att de olika alternativen tillgodoser de uppställda kriterierna. Bedömningen vilar på de överväganden som redovisats under avsnitt 4. En fullödig granskning är naturligtvis inte möjlig eftersom vi jämför ett alternativ som faktiskt är befintligt mot två alternativ som övervägs utan att kunna definieras i detaljer. neutral neutral</p>
<p>Vi bedömer att de olika alternativen är neutrala till flera av de eftersträvade förändringarna. Vi kan inte finna att ett visst organisationsalternativ skulle ha försteg framför ett annat vad det gäller att underlätta en flexibel beredning och beslut av regering och riksdag i frågor om svenskt engagemang i ett internationellt materielsamarbete eller vad det gäller exportstödjande åtgärder för svenskbaserad försvarsindustri. Ett sådant stöd kan organiseras oberoende av vilket organisationsalternativ som väljs. Åtgärder för att säkerställa demokratisk öppenhet och insyn liksom regeringens kontroll över avgörande beslut har mer att göra med styr- och rapporteringsformer i regering och riksdag än med Materielverkets organisation. För detta kriterium är det emellertid väsentligt hur krav utformas på Materielverket att redovisa sina prestationer till beställaren och vilka återredovisning från beställaren som statsmakterna begär.</p>
<p>Det är viktigt att det finns organisatoriska lösningar som långsiktigt understödjer beställarens kostnadseffektiva drift och underhåll av de materielsystem som används. Vidare måste beställaren understödjas i att ta ansvar för materielsäkerhet i vid bemärkelse, d.v.s att materielsystem är godkända för användning av myndigheter oavsett om vi därmed menar certfiering av flygande farkoster, ammunition eller IT-säkerhet. Vi bedömer att detta kriterium är tillgodosett så länge en organisationslösning medför att Materielverket som myndighet har ansvar för materielförsörjningen i hela kedjan, sedan beställaren beslutat om anskaffning. Det måste bedömas vara mer tveksamt om en avropsstyrd konsultorganisation kan fylla denna roll. I dessa fall torde beställaren och, vad det gäller drift och underhåll, delvis leverantörerna behöva överta dessa roller. Sammantaget bedömer vi att alternativ med en konsultmyndighet har svårare att uppfylla detta kriterium, särskilt om materielsystemens livscykelkostnad vägs in i bilden.</p>
<p>Vi menar att alternativ med en projektorientering och resursanpassning genom en IPT-organisation bättre uppfyller flera av kriterierna främst till följd av ändrade styrformer. Alternativen förutsätter att olika kompetenser från Materielverkets olika kompetenscentra arbetar mot samma projektmål och gör detta tillsammans med forskare, tekniker och produktutvecklare från industrin samt med representanter för beställaren i samma organisation. Beställarens representanter förutsätts tillsatta för att både svara upp mot projektets behov av tolkning av beställarens krav på förmåga i materielen och mot beställarens behov av att säkerställa att funktionsutformning som överensstämmer med dennes förväntningar vartefter projektskedena fortskrider mot en ökad konkretiseringsnivå.</p>
<p>Vi bedömer att de projektorienterade alternativen har bättre förutsättningar än den nuvarande organisatoriska lösningen att stödja en evolutionär utveckling genom samarbetsformen. I nära samverkan med leverantörer kan IPT-ledningen bättre samordna många parters insatser. Den stödjer även tillväxten av humankapital eftersom projektorganisationen själv kommer att initiera åtgärder för förbättrad kompetenstillväxt av betydelse för projektmålen.</p>
<p>Vi bedömer också att dessa senare organisationsalternativ ger bättre förutsättningar för en styrning av resursanpassning än den nuvarande lösningen. Vad det gäller att organisationsformen ska befordra en snabb anpassning till teknisk utveckling och omvärldsförändringar ger IPT-alternativen vissa fördelar, men det förutsätter emellertid att beställaren satsar mer resurser på riskreducering tidigt i processen. Om beställaren förstärker sin kontroll genom en särskild risk- och realiserbarhetsfunktion kommer denna att ge ett väsentligt bidrag till att minska risken för fördyringar. Den bör också öka beställarorganisationens medvetande om risker i materielanskaffningen och betydelsen av tidiga insatser för att reducera dem i sin styrning av IPT-organisationen. En viss osäkerhet kan uppstå om konsultalternativet på ett bra sätt kan stödja en tillväxt av humankapital. Vi bedömer att en motsatt effekt kan göra sig gällande i detta alternativ. Vid en tillfällig efterfrågesvacka kan organisationen då få problem att både utveckla den egna personalen och finansiera nödvändig specialistkompetens.</p>
<h2>7.2.3 Slutsatser om konsekvenser för Materielverket</h2>
<p>Försvarets materielverk bör övergå till en projektorienterad organisation där det som delprojekt per IPT samgrupperas flera närbesläktade materielsystem med befintliga integrationsbehov eller möjliga framtida samordningsbehov. Materielverket bör även i framtiden fungera som en myndighet med ansvar för materielförsörjningen för det militära försvaret, men även för andra myndigheter inom totalförsvaret där materielsamband finns med militära systemlösningar. Resurser bör styras genom projektorganisationens efterfrågan där myndighetsledningen på längre sikt ansvarar för tillgång och utveckling av efterfrågade kompetenser. Omfattande delegeringar vad gäller ansvar för ekonomi, personal och uppdrag bör utformas till IPT-ledare samtidigt med att regelverk och stödsystem anpassas för ändrade redovisningsbehov. Materielverket ska inom ramen för sina uppgifter utse IPT-ledare och bör genomföra detta genom rekrytering i öppen konkurrens och i samverkan med beställaren. Materielverket bör utveckla resurser för att i en stödorganisation kunna erbjuda projektorganisationen speciella resurser samt för att producera särskilt ledningsstöd till beställande myndigheter och till departement.</p>
<h2>7.3 Ändrad organisation vid Regeringskansliet</h2>
<p>Vårt förslag:  Regeringskansliet bör inrätta en särskild materielenhet i Försvarsdepartementet.</p>
<p>I tidigare avsnitt beskrevs nuvarande organisation, uppgifter och resursutnyttjande vid Regeringskansliet i materielförsörjningsprocessen. Vi har konstaterat att det finns ett angeläget behov av ökad formalisering i beredningsprocessen samtidigt som vi också konstaterat att processen i sig bör kunna utvecklas positivt genom en ökad och tydliggjord delegering av ansvar och befogenheter. Vi anser att det bör genomföras en förändring av arbetsmetoder och arbetsformer som tydligare fokuserar på respektive nivås ansvar och betydelse i processen. Särkilt viktigt är det att förändringen medför en kraftsamling av Regeringskansliets resurser på viktiga avvägningar av stor långsiktig betydelse för försvarets framtida förmåga att flexibelt lösa sina uppgifter.</p>
<p>Vi konstaterar också att omvärldsförändringarna inom materielförsörjningsområdet är avsevärda och präglas av ett betydligt större internationellt engagemang i sakfrågorna. Försvarsmaterielfrågorna är i dag och blir med all säkerhet i ett längre perspektiv frågor som blir än mer politiskt komplicerade och kräver både förmåga till kvalificerat europeiskt materielsamarbete men också samarbete i andra internationella sammanhang.</p>
<p>Förutom att det är angeläget att de olika myndigheterna inom Försvarsdepartementets verksamhetsområde finner en tydlig samarbetspartner med hög kompetens är det även angeläget att säkerställa detta för den inhemska försvarsindustrin. Försvarsmaterielfrågor blir successivt en alltmer komplicerad långsiktig investeringsverksamhet. Dessa frågor innebär hantering på den politiska nivån av andra typer av risker än som gäller för frågor om personal, värnpliktiga och fredsorganisation. Frågor om materielförsörjning har ett uttalat samband med kort- och långsiktig säkerhetspolitisk bedömning. Det bör för att säkerställa en effektiv beredningsform utvecklas ett arbetssätt som leds av Regeringskansliet (försvarsdepartementet) med representanter från de olika intressenterna i Regeringskansliet och från myndigheterna. Detta forum föreslår vi benämns materielberedningen med uppdrag som vi tidigare redovisat i avsnitten 4.1.3. och 4.3.2 samt 5.3.2.</p>
<p>För att säkerställa ett ökat engagemang i och möjlighet till en djupgående och omfattande beredning av, materielförsörjningsfrågorna förordar vi att dessa bryts ut ur den nuvarande ordningen där frågorna hanteras i den militära enheten och fortsättningsvis hanteras i en särskild enhet för dessa frågor. Denna enhet blir också en naturlig huvudman för den av oss föreslagna materielberedningen. Materielinvesteringsfrågorna har en stark koppling till det krigsorganisatoriska behovet vilket uppenbarligen varit ett vägledande argument för valet av nuvarande organisationsform. Emellertid bedömer vi att materielförsörjningsfrågorna, förutom att de är den enskilt största investeringsbudgeten inom statsförvaltning, har och kommer att få en ökad komplexitet som en konsekvens av fler överväganden om tidiga vägval, fler överväganden om investeringar i försök och demonstratorer, ökad komplexitet i de tekniska utformningarna parat med internationella samarbeten och en industri under fortsatt omvandling. Sammantaget understryker detta vår bedömning att frågorna behöver få ett tydligt organisatoriskt fokus i Regeringskansliet.</p>
<p>Enligt vår mening skapas med vårt förslag också en möjlighet att säkerställa att frågorna kan beredas ur ett totalförsvarsperspektiv.</p>
<h2>7.4 Ändrad organisation vid Försvarets materielverk</h2>
<p>Vårt förslag:  Försvarets materielverk bör successivt inrätta sin organisation mot en organisation med projektledning i fokus. Resursanpassningen av Materielverkets organisation ska ske genom tydlig intern efterfrågan från projektens sida. Materielverkets stödorganisation föreslås i huvudsak successivt bli dimensionerad mot denna interna efterfrågan. Myndighetens styrelse ska fokusera sina ansträngningar mot resursavvägning och kompetensutveckling.</p>
<p>Vi har i tidigare avsnitt avhandlat Försvarets materielverks förändringsarbete där projektet Athena under de närmast gångna åren varit ”motorn” i förändringsarbetet. Ett av flera syften har varit att reducera den egna personalens andel i materielförsörjningsprocessen. Projektet kan anses ha haft viss framgång i detta avseende men myndighetens resursutnyttjande har inte nämnvärt påverkats. Vår uppfattning är att resursanpassning har större möjlighet att realiseras då de som har ansvar för projekten i Försvarets materielverk också får ansvar och befogenheter för sitt uppdrag och inom ramen för detta ansvar bemannar sina projekt. Detta innebär att vi inte funnit argument för att Försvarets materielverk ur organisatorisk synvinkel bör ha ett visst antal ledningar, enheter eller staber. Vissa funktioner är av sådan betydelse och har en sådan kompetensprofil att de måste hållas samman oavsett organisatorisk lösning om Materielverket över huvud taget ska svara för stöd inom materielförsörjningen. De bör då hållas samman kompetensmässigt. Dit hör exempelvis funktioner för systemintegration, provverksamhet, internationell och industriell bevakning samt affärsavtal. Försvarets materielverk bör så snart som möjligt inrikta sin organisation och utveckla arbetssättet mot en projektorientering.</p>
<p>Ledningen bör driva en samlad förändring för hela myndigheten. Implementeringen av ändrade styrformer, bemanning, delegering m.m. måste med nödvändighet ske successivt och sedan interna anvisningar, regler och urvalsprocesser utvecklats. Vi bedömer att de första IPT som organiseras för att innesluta flera materielsystemprojekt bör avse materielsystem som befinner sig i inledande anskaffningsskeden. Det bör planeras för, att det kan erfordras ett par år innan en IPT-organisation är införd fullt ut för hela Försvarsmaktens materielplan samt för eventuella beställningar från myndigheter inom det övriga totalförsvaret.</p>
<p>Det är rimligt att anta, att Försvarets materielverk efter anpassning till en projektorienterad organisation i kombination med att industrin påbörjat ett åtagande på högre systemnivåer, sammantaget behöver mindre resurser för sin andel i materielföresörjningsprocessen än tidigare. Vi har i avsnitt 6 redovisat vår bedömning av vad en sådan anpassning kan få för effekter för myndighetens långsiktiga dimensionering.</p>
<h2>7.5 Ändrad finansiering av Försvarets materielverk</h2>
<p>Vårt förslag:  Regeringen bör inrätta ett särskilt myndighetsanslag för regeringens särskilda uppdrag samt styrning och utveckling av myndighetens kompetensutveckling och dess stödresurser.</p>
<p>I den nuvarande uppdragsmodellen ger regeringen vid behov särskilda uppdrag till Försvarets materielverk. Dessa uppdrag finansieras genom belastning på materielanslaget och finansieras således via Försvarsmakten. Ett tydligt uppdragssystem bör normalt innebära att den som ställer uppdraget formulerar både uppgiften och avsätter resurser för att uppdraget ska kunna utföras. Den nuvarande ordningen saknar denna tydlighet då uppgift och resurser inte följs åt. Även om regeringsuppdragen till sin volym är av begränsad omfattning relativt hela materielanslaget finns trots allt en risk att nuvarande styrform kan orsaka ett överskridande för Försvarsmakten som den myndigheten inte kan avväga då Försvarets materielverk belastar anslaget för dessa speciella uppdrag utan deras påverkan.</p>
<p>Vi har tidigare i våra överväganden kommit till slutsatsen att det är av särskild vikt att dels säkerställa myndighetens långsiktiga kompetensutveckling dels att särskilt säkerställa myndighetens utveckling av sina stödresurser. Vi anser vidare att det är av stor betydelse att urvalet av projektledare sker med hög ambition för att säkerställa projektens kompetens. Alla dessa uppgifter kan med fog påstås ligga inom ramen för ägaransvaret och bör utövas av myndighetens styrelse och ledning. Detta ansvar bör utövas inom ramen för ett separat anslag kombinerat med den uppföljning och kontroll som följer av detta. Kraven på kompetensutveckling och utveckling av Försvarets materielverk stödresurser bör anges i regleringsbrevet till myndigheten.</p>
<p>Vi har överslagsmässigt beräknat anslagsbehovet till ca 300 miljoner kronor för dessa uppgifter mot bakgrund av de slutsatser som vi dragit i avsnittet om resursutnyttjande. Myndigheten bör inför budgetåret 2004 få i uppdrag att med ovan redovisade förslag till ansvarsområden, i budgetunderlaget för 2004, inkomma till regeringen med en särskild specificering av anslaget och slutligt förslag till storlek på anslaget. Det anslagsbelopp som därvid slutligt fastställs, utgör samtidigt det belopp som nuvarande materielanslag från samma tidpunkt, ska minskas med.</p>
<h2>7.6 Ändrad organisation vid Försvarsmakten</h2>
<p>Vårt förslag:  Försvarsmakten och andra beställare bör utveckla det affärsmässiga partnerskapet med projektgenomföraren Försvarets materielverk. Försvarsmakten bör i sitt högkvarteret anpassa sina styrformer till att från våren 2003 kunna ta sitt fulla ansvar som beställare. Försvarsmakten bör säkerställa att dess logistikorganisation (FMLOG) genomför en organisationsutveckling med projektledning i fokus, anpassad till den utveckling som genomförs inom Försvarets materielverk. Försvarsmakten bör också i tillämpliga delar använda samma styrformer internt mellan Högkvarteret och FMLOG som Försvarsmakten tillämpar gentemot Försvarets materielverk. Samma förhållande bör också gälla för studieverksamhet där Totalförsvarets forskningsinstitut är uppdragstagare.</p>
<p>Vi bedömer inte att våra förslag om ändrade styrformer medför behov av ändrad organisatorisk indelning vid Försvarsmakten. Vi anser emellertid att det är angeläget att de åtgärder som vi föreslagit genomförs tidigt. De bör påbörjas redan under perioden hösten 2002 till våren 2003. De mest centrala åtgärderna avser perspektivplanens nedbrytning till förmågekrav på medellång sikt, för att säkerställa erforderliga resurser för denna verksamhet och för att besätta vissa poster inom IPT-organisationen. Försvarsmakten föreslås därför planera för att kunna hålla med resurser i IPTorganisationen för dess behov av uttolkning av beställarens krav och kommunikation av lösningsförslag. Detta kan betraktas som en utveckling av nuvarande ordning med användargrupper i vissa projekt. En detaljerad beslutsordning måste utformas, som reglerar ansvar och befogenheter för planerings- och beställningsansvarets fördelning inom Högkvarteret. Vidare måste stöd utformas för funktionsdirektörernas roller i materielförsörjningsprocessen. Den nuvarande situationen medför att det finns en oklarhet i Försvarsmaktens långsiktiga behov av materielsystem, som redan de närmaste åren måste lösas. Vi bedömer att fortsatta oklarheter annars riskerar att äventyra möjligheten att realisera regeringens materielstrategi. De besparingar och effekthöjningar som vi bedömer möjliga genom en ändrad organisatorisk lösning vid Materielverket är också direkt kopplade till att beställaren ändrar sina arbetsformer.</p>
<p>Försvarsmaktens logistikfunktion har ett tydligt ansvar för att förvalta och underhålla de materielsystem som levererats till förbanden. Vi föreslår att det interna kund – leverantörsförhållande som måste utvecklas mellan Försvarsmaktens centrala ledning och förbanden å ena sidan och logistikorganisationen å den andra i tillämpliga delar successivt utvecklar samma styrformer som gäller för Materielverket. Detta medför då att Högkvarterets funktionsdirektör kommer att i förmåge- och kostnadstermer avväga behov av underhåll och mindre modifieringar mot nyanskaffning eller större moderniseringsåtgärder.</p>
<h2>7.7 Övergripande slutsatser av utredningens förslag</h2>
<p>Den ändrade övergripande styrningen kännetecknas av att en ordning för värdering av planer och projekt införs. Vi har benämnt denna ordning för Materielberedning. Uppdragsstyrningen i första ledet från försvarsmaktsplanen (FMP) ska i högre grad definieras i termer av producerad materiell förmåga över ett antal år, än som i dag i detaljerade funktioner och prestanda för anskaffningsobjekt. Regeringskansliets beredning föreslå vi vara kopplad till beredning av den långsiktiga planen för materielförsörjning. Vi föreslår också att Regeringskansliets organisation bör förändras för långsiktiga avvägningar och kontroll över anskaffningsverksamheten. Åtgärder bör göras för att öka handlingsfrihet för regering och myndigheter genom en mer flexibel ekonomisk styrning, samtidigt som kontrollen över resursförbrukningen hålls samman inom Regeringskansliet.</p>
<p>För att genomföra materielproduktionen föreslår vi ett samlat personligt ansvar i en befattning som beställare (Funktionsdirektör) och som ledare för ett integrerat produktteam, en IPT-ledare. IPT-ledaren kontrakteras för en period som motsvarar uppdragsperioden. IPT-ledaren leder ett antal sammanhängande projekt som behövs för att fullgöra huvuduppdraget. Som komplement till det större samlade genomförandeansvaret förslår vi ett självständigt kontrollorgan, Risk- och Kvalitets Ledning (RKL), som ska utöva den fördjupade insynen i hur beställarfunktionen och IPT-ledaren tillämpar PM-metoder (Program Management). Vi föreslår också ett antal förändringar i sättet att internt leda och styra materielförsörjningen inom Försvarsmakten, utan att för den sakens skull se skäl att föreslå organisatorisk förändring.</p>
<p>Sammantaget finns ett samband mellan förändring av styrformer och resurser hos olika aktörer som medför att regeringen bör styra och i tiden samordna förändringarna.</p>
<h2>8 Konsekvenser av utredningens förslag</h2>
<p>Vår bedömning:  Vi bedömer att den sammanlagda effekten av våra förslag för berörda myndigheter på tre till fem års sikt bör resultera i besparingar om 250 till 400 miljoner kr per år.</p>
<h2>8.1 Ekonomiska konsekvenser av utredningens förslag</h2>
<p>Förslagen i vår utredning kommer att påverka statens kostnader för att genomföra materielförsörjningen. Vi har inte funnit något underlag som i nuläget medger en minskning av leverantörskostnaderna inom anslaget. Sedan förslagen implementerats kan de också ge positiva effekter för företagen inom försvarsindustrin. Ett sådant antagande vilar på bedömningen att ett långtgående samarbete etableras mellan företag och myndigheter före och under genomförande av huvudinvesteringar. Även att regeringen och myndigheterna inför verktyg för att bereda och pröva industriell medverkan i ett anpassningsperspektiv och i internationella utvecklingssamarbeten kan medverka till positiva ekonomiska effekter i näringslivet. Vi bedömer särskilt, att det är nödvändigt att tidigt genomföra våra förslag om åtgärder i beställarfunktionen liksom förslagen om bevakning av industriell utveckling. Effekterna kan annars bli en för tidig avveckling av olika industriella kompetenser som medför samhällsekonomiska förluster. Vi har inte funnit möjlighet att ens översiktligt bedöma storleken på dessa effekter i näringslivet.</p>
<p>Våra förslag medför olika ekonomiska konsekvenser för aktörerna inom staten. I våra bedömningar jämför vi de ekonomiska effekterna i prisläge år 2001 med det alternativ där inga av våra förslag genomförs. Vi bedömer att de ekonomiska effekterna i huvudsak avser kostnader för personal och konsulter som medverkar i materielförsörjningen. Vår bedömning av ekonomiska effekter vilar i stor utsträckning på de överväganden om resurser som redovisats i kapitel 6.</p>
<p>I följande bedömningar har vi uppskattat kostnader av ett personår i intervall om 1,08 till 1,12 miljoner kr vid Totalförsvarets forskningsinstitut, Regeringskansliet och för riksdagens resursförstärkning. Vid övriga myndigheter har intervallet 0,65 till 0,75 miljoner kr använts vid beräkning av kostnaden för ett personår. Möjliga reduceringar av kostnader för konsulter som medverkar i anskaffningsverksamheten har beräknats i intervall om 100 till 200 miljoner kr. Genomgående har vi i sammanställningar räknat besparingar till det lägsta värdet i intervallen och kostnadsökningar till intervallens högsta värde.</p>
<h2>8.1.1 Riksdagen</h2>
<p>Kostnadsökningar för riksdagen utgörs av en bedömd merkostnad för att genomföra förslaget om en oberoende granskning och rapport om materielförsörjningens utveckling. Kostnaden för ett genomförande fr.o.m. år 2004 bedöms uppgå till omkring 2 miljoner kronor för insatser om ca 2 personår.</p>
<h2>8.1.2 Regeringskansliet, försvarsdepartementet</h2>
<p>Kostnadsökningen för försvarsdepartementet innefattar främst ökade kostnader för att förstärka departementet med sakkunniga/experter om ca 2 personår inom främst industri- och forskningsområdena för att leda framtagning av strategi avseende industriella resurser samt för förstärkning avseende internationellt FoT- och materielsamarbete. Vi har inte beräknat att resurser behöver förstärkas för en fördjupad beredning av komplicerade anskaffningsärenden och vägvalsfrågor. Denna bedömning vilar på antagandet att våra förslag leder till ett väsentligt minskat antal regeringsärenden samt mindre behov av finansiell styrning och uppföljning.</p>
<h2>8.1.3 Försvarsmakten, Högkvarteret samt skolor och centra</h2>
<p>Vi bedömer att Försvarsmaktens resursbehov för materielförsörjning på tre års sikt kan minska med drygt 40 personår och en besparing om minst 25 miljoner kronor per år. Kostnad för en person har beräknats till 650–750 tkr. Vi har i bedömningen medräknat att resurser omfördelas inom Högkvarteret från beställning och genomförande av materieluppdrag till den strategiska bearbetningen av materielplanen. Vi bedömer också att våra förslag om en uppdrags- och leverantörsdialog i förmågetermer medför att behovet för att styra materielförsörjningen väsentligt minskar från omkring 175 till cirka 130 personår på ett par års sikt sedan våra förslag implementerats vid både Försvarsmakten och vid Försvarets materielverk. Vi har bedömt att detta kan genomföras successivt i perioden 2004–2005. I bedömningen har vi inkluderat ett behov av att omkring 30 personår direkt medverkar i varje projektgrupp. Vi har vidare inkluderat behov av en mindre förstärkning från skolor och centra för medverkan inom studieområdet.</p>
<h2>8.1.4 Totalförsvarets forskningsinstitut</h2>
<p>I våra förslag ingår en väsentligt utökad resursinsats för studiesamverkan och för genomförande av materielanknuten forskning och teknikutveckling i inledande projektskeden. Vi har beräknat att drygt 70 personår bör förstärka stödet till Försvarsmakten med inriktning mot framtagande av funktionsmålsättningar och studiesamverkan för internationella insatser, hantering av olika typer av fredskriser, utveckling av skydd mot informationskrigsföring, utveckling av nätverksförsvar samt för NBC-området inom totalförsvaret. Vi bedömer att Försvarsmakten är uppdragsgivare inom dessa områden, även om vissa uppdrag också kan ställas från Regeringskansliet.</p>
<p>Vi har också bedömt att drygt 55 personår behöver tillföras från forskningsinstitutet för genomförande av materielförsörjning. Denna förstärkning avser främst resurser för systemanalys och riskreduktion med demonstratorer liksom civil FoT i nätverksförsvaret. Denna förstärkning bedömer vi ha sin tyngdpunkt i de inledande projektskedet men kan också bli avropade genom FoT – uppdrag från Materielverket.</p>
<h2>8.1.5 Försvarets materielverk</h2>
<p>Vi bedömer att förslagen om en ändrad styrning av materielförsörjningen avsevärt reducerar antalet uppdrag och beställningar som skall hanteras av systemprojekt. Samtidigt beräknar vi behov av en relativt kraftig förstärkning av Materielverkets stöd till Försvarsmakten för att utveckla materielplanen och dess nedbrytning till funktionsmålsättningar på medellång sikt. Materielverket behöver också förstärka stödet till Försvarsmakten avseende systemintegration i nätverk, systemsäkerhet samt certifiering av gränssnitt. Sammantaget beräknar vi att Materielverkets resurser för detta stöd behöver utökas så tidigt som möjligt med omkring 85 personår.</p>
<p>Vi beräknar att våra förslag om ändrad resursstyrning genom en projektorganisation på sikt resulterar i ett lägre resursbehov för att genomföra materielsystemuppdrag. En förutsättning är då att både den föreslagna projektstyrningen införs samt att Försvarsmakten och Materielverket övergår till att successivt sluta leverantörsavtal på högre systemnivåer. Samtidigt bedömer vi att antalet materielsystem nedgår där det svenska försvaret är ensam kund och att ett större inslag av stegvist förfarande kommer att utvecklas. Vi bedömer att resurser för att genomföra materielprojekt av dessa skäl minskar, medan i stort oförändrade resurser krävs för att genomföra studier, FoT och systemanalys. Vi beräknar att Materielverkets resurser för att genomföra materielanskaffning successivt kan minska vartefter nya systemprojekt startar, med omkring 350 till 400 personår i perioden 2004 till 2007. Sammantaget har vi beräknat att Materielverkets resursutnyttjande i förhållande till nuläget minskar med omkring 70 personår från år 2005, 150 personår från år 2006, samt drygt 300 personår från år 2007. Vi har därvid utgått från att våra förslag om ändrad styrning vid Försvarsmakten och ändrad ledning av projektverksamheten införs successivt från år 2005 med förberedelser under år 2004.</p>
<p>Vi beräknar också att myndighetens resurser för konsultutnyttjande i anskaffningsverksamheten kan reduceras i perioden 2005 till 2006 med lägst omkring 200 miljoner kr. Omkring hälften av denna minskning avser effekter av att leverantörsavtal tecknas för högre systemnivåer och i större utsträckning genom internationellt materielsamarbete. Den övriga delen av beräknad reducering anser vi vara oberoende av om våra förslag införs eller ej. Denna del avser den effektivisering av konsultavtal som Materielverket bedömt vara möjlig redan inom ramen för nuvarande organisation och styrformer.</p>
<h2>8.1.6 Krisberedskapsmyndigheten</h2>
<p>Krisberedskapsmyndigheten organiseras efter det att vår utredning har avslutats. Vi har beräknat att drygt ett personår kan behöva förstärka myndigheten för uppgifter avseende sammanhållen hotbildsprocess, definition av förmågebehov samt för samverkan i materielfrågor med Försvarsmakten. Utan närmare underlag om dimensionering av den nya myndigheten har vi därmed uppskattat det merarbete som vi anser kan uppstå till följd av våra förslag i förhållande till dagens insatser av ÖCB.</p>
<h2>8.1.7 Effekter på leverantörskostnaderna</h2>
<p>Leverantörskostnaderna för materielförsörjningen uppgår till omkring 14 miljarder kronor. Vi bedömer att våra förslag på sikt kan medföra att samma volymer och kvalitet av materielsystem kan bli levererade till lägre kostnader. Detta sammanhänger med våra förslag om</p>
<p>N  ett stegvist förfarande med större ansvar för leverantörer att producera system på högre systemnivå och därmed åtföljande ansvar för att välja kostnadseffektiva detaljlösningar</p>
<p>N  andra arbetsformer under genomförandeskeden där industriell erfarenhet och teknisk kompetens tidigt deltar i projektgrupper</p>
<p>N  användning av incitamentsavtal. Sådana avtal och överenskommelser bör utformas och slutas både med IPT och med leverantörer. Om kostnader understiger takpriser eller prestanda och tidskrav överträffas bör avtalen möjliggöra för både staten och industrin att tillgodogöra sig mellanskillnaden i förhållande till avtalet.</p>
<p>Vi bedömer att sådana effekter kan uppstå vid ett konsekvent genomförande successivt från perioden 2005/06 till 2010. Det synes inte orimligt att sätta mål för en incitamentsstruktur om kostnadsbesparingar i storleksordningen 2–3 % av leverantörskostnader från år 2010. Vi anser att detta kan vara en effekt som ligger utanför denna och nästa försvarsbeslutsperiod och har därför inte medräknat den i vår sammanställning av bedömda ekonomiska effekter.</p>
<h2>8.1.8 Sammanställning av bedömda ekonomiska konsekvenser</h2>
<p>Följande sammanställning av vår bedömning inkluderar en känslighetsanalys. Vi har då i denna räknat med oförändrade kostnadsökningar men med en 30 % reduktion av uppnådda besparingar (mnkr).</p>
<p>Vi redovisar också vilka kostnadsökningar och besparingar som uppstår om man beräknar dessa till medelvärden av de kostnadsintervall som vi använt i bedömningen. Dessa medelvärden beräknas då till kostnader per personår om 1,10 respektive 0,7 miljoner kr samt sammantagna konsultbesparingar för medverkan i anskaffningsverksamheten om 150 + 150 miljoner kr.</p>
<h2>8.2 Övriga konsekvenser</h2>
<p>Vi bedömer inte att genomförande av utredningens förslag medför konsekvenser för den kommunala självstyrelsen, brottslighet eller det brottsförebyggande arbetet, offentlig service i olika delar av landet eller för möjligheter att nå de integrationspolitiska målen.</p>
<p>Beträffande sysselsättningen kan effekter komma att uppstå på två sätt. Ett resultat av våra förslag bedömer vi bli att ett par hundra arbetstillfällen i Stockholmsregionen avvecklas på sikt. En positiv effekt för såväl sysselsättning som näringspolitiken av förslagen sammanhänger med den försvarsindustriella strukturens koppling till myndigheternas beställarfunktion. Genom vårt förslag om en allsidig beredning av större investeringar ur både strategisk och näringspolitisk synvinkel samt genom att Försvarsmakten de närmaste åren utarbetar krav på materiell förmåga på medellång och lång sikt kommer försvarsindustrins långsiktiga villkor att bli tydliga. I samma riktning bedömer vi att förslagen verkar när myndigheternas systematiska arbete infrias för att rikta offertförfrågningar till industrin på högre systemnivåer. Även förslagen om industrins medverkan under inledande projektskeden i IPT-formen kommer att tydliggöra statsmakternas förväntningar på industrin. Förslagen kan ur denna aspekt inte förväntas bidra till en ökad sysselsättning inom landet. Viktigt är dock att de kan förhindra en förtidig avveckling av industriell kapacitet och kompetens som sammanhänger med att statsmakterna och myndigheterna inte har genomfört en omställning av sitt förhållningssätt till industrin.</p>
<p>Det kan diskuteras om förslagen i utredningen är neutrala i alla avseenden vad det gäller jämställdheten mellan kvinnor och män. Enligt vår uppfattning kan man i detta sammanhang notera förslagen rörande rekrytering av IPT-ledare med urval inom eller utanför Materielverkets organisation liksom förslagen om en förändrad rekrytering av kompetent personal till Försvarsmakten som ges en väsentligt avkortad militär utbildning. Dessa förslag kan möjligen medverka till att kvinnor i högre utsträckning kan göra sig gällande i nyckelbefattningar i organisationen för materielförsörjning.</p>
<h2>9 Genomförandefrågor</h2>
<h2>9.1 Prioriteringar</h2>
<p>Enligt vår uppfattning kan ett antal av förslagen genomföras oberoende av varandra medan andra både till tid och innehåll är beroende av att de genomförs samordnat. Vi bedömer att statsmakternas möjligheter att styra anpassningsförsvarets utveckling med bibehållen handlingsfrihet förbättras när huvuddelen av våra förslag har genomförts. Vi bedömer också att en effektivisering av verksamheten förutsätter att åtgärderna vid myndigheterna samordnas.</p>
<p>Det är av stor vikt att man i genomförandearbetet prioriterar förslagen om Regeringskansliets ändrade arbetsformer och organisation som innebär en fokusering på långsiktiga investeringsbeslut och ansvarstagande för långsiktiga effekter av den beslutade strategin för materielförsörjning, forskning och utveckling.</p>
<p>Vi anser att det också är tidskritiskt att snabbt genomföra förslagen om ändrade styrformer för Försvarsmaktens ledning av materielförsörjning och dess koppling till civilt totalförsvar. En sammanhållen koppling mellan perspektivplaneringen och ledningen av materielförsörjningen bör komma till stånd före utgången av 2003. Vi vill framhålla att flera av de problem som vi redovisat i våra överväganden inte ensidigt kan anses sammanhänga med den snabba omstruktureringen av försvarsmyndigheterna i perioden 1999 till 2001. En väsentlig orsak anser vi också vara att myndigheternas åtgärder inte är tillräckligt samordnade. För att få effekt i materielförsörjningen anser vi att flera av förslagen om ändrad styrning, organisation och resurser måste behandlas samordnat för flera myndigheter. Materielförsörjningsprocessen kan inte bli effektivare än sin svagaste länk. Regeringen bör därför initiera och samordna myndigheternas åtgärder så att inte exempelvis kortsiktiga likviditets- eller personalminskningsmål leder till en otillräcklig beredning av långsiktiga operativa krav eller oekonomiska satsningar på internationella materielsamarbeten.</p>
<h2>9.2 Tidsförhållanden</h2>
<p>Vår ekonomiska bedömning i kapitel 8 bygger på ett antagande om de tidsförhållanden som bör gälla för att genomföra utredningens förslag. Vi har därvid utgått från att år 2003 i sin helhet åtgår för att bereda utredningens förslag samt att vidta nödvändiga förberedelser. Dessa förberedelser varierar i omfattning beroende på organisation. Vi bedömer att åtgärderna vid Försvarets materielverk kräver de mest omfattande förberedelserna.</p>
<h2>Regeringskansliet</h2>
<p>Vi har föreslagit att Regeringskansliet organiserar en materielenhet och inför andra arbetsformer. Vi anser att dessa förslag behöver vara genomförda under år 2003 för att säkerställa en förstärkt ledning och att behövlig kompetens tillförs försvarsdepartementets beredning av vägval i materielfrågor. Arbetsformerna för den föreslagna Materielberedningen bör utvecklas och ledamöterna i beredningen bör utses tidigt. Materielberedningen bör som en inledande uppgift stödja Regeringens implementering av övriga förslag vid myndigheterna.</p>
<h2>Försvarsmakten</h2>
<p>De åtgärder som vi föreslagit bör vara helt genomförda vid Försvarsmakten under år 2003. De nya styrformerna, nedbrytning i förmågefunktioner, samt det organiserade stödet till IPT-organisationen ska kunna medföra att uppdrag kan ställas till de första bildade projektteamen vid ingången av 2004.</p>
<h2>Försvarets materielverk</h2>
<p>Materielverket bör genomföra samtliga åtgärder för en ny styrform under år 2003. Detta inkluderar åtgärderna för organisation, delegeringar, stödfunktioner, personalhantering inklusive utbildning, uppdragsdialog och uppföljning, personalrekrytering och stödsystem. Målet bör vara att de första omkring 5–6 bildade IPT bör verka från ingången av år 2004. I den takt som nya materiel- och FoT-projekt initieras genom uppdrag från Försvarsmaktens funktionsansvariga bildas successivt nya IPT innefattande både äldre och nyare systemuppdrag inom funktionsområdet. Det bör planeras för att all anskaffningsverksamhet leds och genomförs i projektorganisationen senast från ingången av år 2007.</p>
<h2>9.3 Ledning</h2>
<p>Vi bedömer att regeringen efter remissbehandling av utredningens förslag beslutar proposition senhösten 2002. Om förslagen genomförs är det av stor vikt att beakta sambanden mellan genomförande av åtgärder vid Försvarsmakten respektive vid Försvarets materielverk. Vid ett beslut om att genomföra förslagen bör regeringen i regleringsbrev föreskriva att förslagen genomförs i samverkan mellan Försvarsmakten och Materielverket samt att myndigheterna tidigt under år 2003 skall inkomma till regeringen med sin gemensamma planering för ett genomförande. Denna planering bör därvid värderas av den nybildade Materielberedningen samt därefter inkomma till regeringen för beslut om genomförande. Ett sådant beslut om genomförande bör finnas vid ingången av det andra kvartalet 2003 om myndigheternas förberedelser skall kunna vara avslutade under det året.</p>
<h2>Särskilt yttrande Särskilt yttrande av Sofie Hellström Rückert, sakkunnig</h2>
<p>Jag har en annan uppfattning än den särskilde utredaren om vilka finansieringsprinciper som är lämpligast för anskaffning av försvarsmateriel. Jag anser att den nuvarande finansieringsformen med anslag som beslutas av riksdagen är att föredra och där samma regler för den finansiella styrningen som i dag gäller för investeringsanslag även i fortsättningen skall gälla för materielförsörjningen.</p>
<h2>Utredarens förslag till ändrade finansieringsprinciper</h2>
<p>Utredaren föreslår vissa undantag från nu gällande finansieringsprinciper för materielanslaget för att motsvara uttalade krav på en flexibel resursanvändning för olika scenarion av anpassning till ändrade omvärldslägen. Utredaren föreslår att:</p>
<p>N  Försvarsmakten bör bemyndigas att kunna ta i anspråk en anslagskredit om högst 10 procent av det anvisade anslaget. Myndigheten skall också ha möjlighet att disponera ett anslagssparande om högst 10 procent av anvisat anslag. Anslagsförbrukningen skall vara balanserad mot medgivet anslag vid utgången av försvarsbeslutsperioden.</p>
<p>N  Regeringen bör i speciella fall ha möjlighet att tidigarelägga planerad investering i materielsystem genom att myndigheterna medges fleråriga lån i Riksgälden. Dessa lån skall knytas till ett visst objekt i en långsiktig plan och i sin helhet återbetalas genom avräkning mot anslag för de år som investeringen var planerad att göras.</p>
<h2>Förslagen ur ett statsfinansiellt perspektiv.</h2>
<p>Utredaren framhåller att regeringen skall kunna styra med en strikt budgetkontroll över en flerårig anskaffningsprocess. Från mitt perspektiv är den strikta budgetkontrollen just vad systemet bör ta fasta på för att kunna fungera väl både ur effektivitetssynpunkt och ur ett statsfinansiellt perspektiv. Utredarens förslag bidrar ej till detta.</p>
<p>De förslag som utredaren för fram skulle inte uppfylla en strikt budgetkontroll då budgetsystemet skulle tillåta/möjliggöra en fluktuation på anslaget mellan åren som skulle vara väldigt svår att kontrollera. Ett bemyndigande till Försvarsmakten att själva ta i anspråk en anslagskredit på 10 procent skulle i praktiken innebära en nivåhöjning av försvarsramen med ca 2 mdkr. Risken är att Försvarsmakten i framtiden kan stå med ett finansieringskrav som de ej har täckning för då krediten redan är intecknad. I försvarsbesluten enas riksdagen om en försvarsram och det är inom den som Försvarsmakten skall hålla sig.</p>
<p>Dagens system tillåter att försvarsramen planeras in fullt ut, vilket inte ger ett önskat flexibilitetsutrymme. Problemet med dagens system är inte själva finansieringen av materielförsörjningen utan hur planeringsprocessen ser ut med långsiktiga bindningar, långa planeringsfaser, bristande uppföljning och utvärdering m.m.</p>
<p>I dag har regeringen möjlighet att besluta om en myndighets anslagskredit upp till 10 procent. Denna möjlighet kan regeringen utnyttja om en myndighet så begär och om synnerliga skäl föreligger. Fördelen med dagens system är att det är regeringen som fattar beslutet och kan göra en bedömning av statens kreditutrymme.</p>
<p>Utredaren förslår vidare att Försvarsmakten skall ha automatisk rätt att behålla ett anslagssparandet på upptill 10 procent. Materielanslaget behandlas som övriga anslag på statsbudgeten dvs. en årlig prövning görs av allt anslagssparande som överstiger tre procent. Uppbundna eller intecknade medel för kommande investeringar får behållas av myndigheten och följer med i balansräkningen till kommande år. Sedan treprocents prövningen infördes som en princip har inte några medel från materielanslaget dragits in till statskassan.</p>
<p>Utredaren föreslår slutligen att regeringen skall ha möjlighet att tidigarelägga vissa investeringar i materielsystemet genom att</p>
<p>Försvarsmakten skall medges fleråriga lån i Riksgälden. Enligt 23 § budgetlagen kan regeringen redan i dag, genom att inhämta riksdagens godkännande, medge att finansiering av viss anskaffning sker på annat sätt. Att regeringen på egen hand skulle få möjlighet att besluta om detta ligger inte i dag i riksdagens intresse.</p>
<p>Sammantaget kan jag konstatera att utredarens förslag är kostnadsdrivande och strider mot en strikt budgetkontroll. Utredarens förslag ger också speciallösningar inom ett område vilket strider mot likhetsprincipen. Men den kanske viktigaste invändningen jag har är att utredarens förslag skulle riskera de utgiftstak som riksdagen har tagit ställning till och fattat beslut om. Sveriges i dag höga kreditbetyg relativt sett är ett uttryck för goda finanser och har sitt ursprung i de budgetrestriktioner riksdagen har fattat beslut om och där utgiftstaket är ett av de absolut viktigaste.</p>
<h2>Bilaga 1</h2>
<h2>Kommittédirektiv</h2>
<p>Beslut vid regeringssammanträde den 29 mars 2001.</p>
