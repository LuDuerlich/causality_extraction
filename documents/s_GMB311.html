<h1>Sammanfattning</h1>
<h2>Utredningsuppdraget</h2>
<p>En särskild utredare tillkallas med uppdrag att göra en översyn av det statliga stödet till kompletterande skolor, dir. 1997:42, bilaga 1.</p>
<p>Utredaren skall – utarbeta en tydlig definition av begreppet kompletterande skola – analysera kompletterande skolors roll inom utbildningssystemet och deras avgränsning från och förhållande till det offentliga skolväsendet, högskolan och till annan yrkesutbildning – analysera statens och kommunernas ansvar för kompletterande skolor – se över formerna och kriterierna för statligt stöd samt överväga hur besluten skall tidsbegränsas – analysera vilka effekter beslutet att införa mervärdesskatt inom utbildningsområdet har för kompletterande skolor – utreda frågan om rätt till studiestöd för elever i kompletterande skolor – lämna förslag på hur det statliga stödet till kompletterande skolor skall administreras.</p>
<h2>Bakgrund och förslag</h2>
<p>De kompletterande skolorna fyller en viktig funktion genom sitt varierande utbud av utbildningar. Sökandeintresset är ofta stort .  Den miljö som kompletterande skolor nu driver sin verksamhet i beskrivs i korthet i kapitel 1 liksom de problem som nuvarande regelsystem medför. Gränsdragningen mellan snarlika utbildningar inom offentlig och privat sektor är oklar och de ekonomiska villkoren är olika. Utbildningarna är ofta eftergymnasiala. Det pedagogiska ledarskapet är oklart. Nuvarande förordning om kompletterande skolor är inte anpassad till den situation som uppstått för privata utbildningsanordnare i och med beslutet om mervärdesbeskattning av utbildning. Utrymmet för statligt stöd till kompletterande skolor är begränsat.</p>
<p>En sammanställning över nuvarande fristående skolor och jämförbara utbildningar finns i kapitel 2. En diskussion om kompletterande utbildningars nivå i utbildningssystemet förs i kapitel 3 och i kapitel 4 redovisas bakgrunden till att utbildning mervärdesbeskattas sedan 1 januari 1997.</p>
<h2>Förslag på ny benämning</h2>
<p>Begreppet kompletterande skolor ersätts med fristående utbildningar med statlig tillsyn inom olika områden  , t.ex. fristående bildkonstutbildning med statlig tillsyn, kapitel 5. Vid de kompletterande skolorna finns också utbildningar som inte har statlig tillsyn, varför det är utbildningen och inte skolan som skall lyftas fram. Utbildningarna är också ofta eftergymnasiala och kompletterar inte gymnasieutbildningar.</p>
<h2>Förslag till kriterier för erkännande</h2>
<p>En utbildning skall kunna erkännas som en fristående utbildning med statlig tillsyn inom ett visst område om den uppfyller kriterierna för en av tre grupper:</p>
<h2>Grupp 1 Fristående utbildningar med statlig tillsyn Grupp 2 Fristående utbildningar med statlig tillsyn och som berättigar till studiestöd</h2>
<p>Grupp 3 Fristående utbildningar med statlig tillsyn, statsbidrag och som berättigar till studiestöd .</p>
<p>I kapitel 6 beskrivs kriterierna för varje grupp med förklaringar.</p>
<h2>Analys av nuvarande kompletterande skolor mot förslag</h2>
<p>En analys av nuvarande kompletterande skolor mot de föreslagna tre grupperna görs i kapitel 7. Endast ett fåtal skolor har utbildningar som inte uppfyller kriterierna för grupp 1 vad avser omfattning i tid. En del kriterier är av den arten att huvudmännen för utbildningarna kommer att anpassa sig till dessa. I samband med beslutet om statlig tillsyn görs bedömningen av om en utbildning kan anses vara nationellt värdefull eller nationellt särskilt värdefull. Få huvudmän uppfyller i dag kriteriet att regelbundet utvärdera utbildningarna med statlig tillsyn.</p>
<h2>Kompetenta lärare</h2>
<p>I kapitel 8 förs en diskussion om vad som bör utmärka en kompetent lärare på en fristående utbildning.</p>
<h2>Kvalitet</h2>
<p>Av kapitel 9 framgår att det måste ställas höga krav på fristående utbildningar med statlig tillsyn. Ett uppfyllande av flertalet av kriterierna är en förutsättning för godtagbar kvalitet på utbildningarna oavsett grupp.</p>
<h2>Statens och kommunernas ansvar</h2>
<p>Statens och kommunernas ansvar för kompletterande skolor behandlas i kapitlen 10 och 11. Utredaren anser att staten har ansvar för att Sverige har ett mångsidigt och flexibelt utbildningssystem och att det måste ställas vissa krav på utbildningar som skall ha statligt stöd. Det finns inte skäl att ålägga kommunerna skyldighet att utbetala stöd till fristående utbildningar, särskilt inte i nuvarande ekonomiska läge. Däremot anser utredaren att det bör stå kommunerna fritt att på olika sätt stödja verksamheten vid fristående utbildningar.</p>
<h2>Förslag till statsbidrag</h2>
<p>I kapitel 12 lämnas en beskrivning av nuvarande statsbidragssystem till kompletterande skolor och begreppet årselevplats.</p>
<p>Kapitel 13 innehåller förslag om framtida statsbidrag. Statsbidrag föreslås kunna utgå till utbildningar som bedöms vara nationellt särskilt värdefulla och uppfyller de flesta kriterierna enligt grupp 3. Riksdagen bör också i fortsättningen besluta om en ram för statsbidrag till fristående utbildningar. Denna ram bör fastställas för en treårsperiod. En förnyad prövning görs vart tredje år av alla beslut som gäller utbildningar som under gångna perioden varit berättigade till statligt stöd i grupperna 2 och 3.  Skolverket föreslås besluta om fördelning av statsbidragen efter bedömning av ansökan.</p>
<h2>Statsbidraget skall bestå av ett grundbidrag och ett tilläggsbidrag. Grundbidraget skall utgå med samma belopp till varje utbildning. Tilläggsbidraget utgår efter prövning av behovet till respektive erkänd utbildning. Bidragens storlek avgörs av den beslutande myndigheten. Beslut om statsbidrag fattas vid ett tillfälle under året.</h2>
<p>Statsbidragsberättigade utbildningar bör ha möjlighet att söka statliga medel för utveckling. Beslut om användningen av extra statsbidrag till kompletterande skolor fattas i dag av regeringen. Skolverket föreslås i fortsättningen fatta dessa beslut.</p>
<p>Även fortsättningsvis bör Handarbetets Vänners skola i Stockholm och Sätergläntan, Handarbetets gård, i Insjön erhålla statsbidrag för anordnande av korttidskurser. I kapitel 14 redogörs för bakgrunden och motiveras förslaget.</p>
<h2>Förslag till studiestöd</h2>
<p>Nuvarande studiestödssystem beskrivs i kapitel 15.</p>
<p>Utbildningar som ur ett nationellt perspektiv bedöms som värdefulla, grupp 2, och särskilt värdefulla, grupp 3, skall berättiga t ill studie-stöd. Regeringen fastställer en totalram i form av årselevplatser vid fristående utbildningar. Skolverket anger efter bedömning av ansökan eller i samband med förnyad prövning vart tredje år antalet årselev-platser vid varje utbildning. Detta framgår av kapitel 16. Vidare förslås att ungdomar som slutfört en gymnasieutbildning skall ha rätt till studiemedel före 20 års ålder.</p>
<h2>Förslag till ny beslutsinstans och beslutsordning</h2>
<p>Den arbets- och beslutsordning som gäller för ansökan om att bli kompletterande skola framgår av kapitel 17.</p>
<p>Förslag till ny beslutsinstans och beslutsordning finns i kapitel 18.</p>
<h2>Beslut om erkännande av fristående utbildningar fattas från och med den 1 juli 1999 av Skolverket. Vid behov skall verket fatta beslut efter samråd med annan myndighet eller sakkunnig från det aktuella utbildningsområdet.</h2>
<p>Ansökan om erkännande enligt grupp 1 kan göras löpande under året medan ansökan enligt grupperna 2 och 3 inlämnas t ill Skolverket senast den 1 april året innan utbildningen avses att starta. Beslut om statlig tillsyn enligt grupp 1 bör fattas inom tre månader från det att ansökan kommit in.</p>
<p>Beslut om erkännande enligt grupp 1 gäller i tre år. Huvudmannen ansöker om fortsatt statlig tillsyn.</p>
<p>Beslut enligt grupperna 2 och 3 fattas senast den 1 mars det år utbildningen avses att starta vid ett och samma tillfälle. Ett beslut om erkännande skall gälla i högst tre år. En förnyad prövning görs vart tredje år av alla beslut gällande utbildningar som under den gångna treårsperioden varit berättigade till statligt stöd enligt kriterierna för grupperna 2 och 3.</p>
<h2>Förslag till överklaganderätt</h2>
<p>Utredaren föreslår att beslut om statlig tillsyn enligt kriterierna för grupp 1 skall kunna överklagas t ill allmän domstol. Beslut om statlig tillsyn enligt kriterierna för grupperna 2 och 3 skall inte kunna överklagas . Bakgrund och motiv framgår av kapitel 19.</p>
<h2>Tillsynsansvar</h2>
<p>Skolverket har i dag ansvar för tillsyn av kompletterande skolor. Nuvarande regler för tillsyn och den utvidgning av antalet utbildningar med statlig tillsyn som blivit en följd av riksdagens beslut om mervärdesskatt på utbildning beskrivs i kapitel 20.</p>
<p>Skolverket föreslås också i fortsättningen ansvara för den statliga tillsynen av fristående utbildningar inom olika områden, kapitel 21. Vid behov skall tillsynen utövas i samråd med annan myndighet eller sakkunnig från det aktuella utbildningsområdet. Statlig tillsyn av utbildningar erkända enligt kriterierna för grupp 1 skall kunna genomföras genom ett enkelt förfarande, t.ex. utifrån insända dokument och/eller enkla enkäter. Statlig tillsyn av utbildningar erkända enligt kriterierna för grupperna 2 och 3 görs genom dokumentstudier och tillsynsbesök vid skolorna.</p>
<h2>Krav på resurser</h2>
<p>Utredningens förslag kommer att kräva ökade resurser med anledning av ökat antal ansökningar om att få utbildningar ställda under statlig tillsyn och därav ökat antal tillsynsärenden, vilket framgår av kapitel 22. Möjligheten att överklaga beslut om erkännande enligt grupp 1 kan komma att kräva ökade resurser. De ökade kostnaderna får rymmas inom den beslutade statsbidragsramen.</p>
<h2>Förordning om statligt stöd till fristående utbildningar inom olika områden</h2>
<p>utfärdad den</p>
<p>Regeringen föreskriver följande.</p>
<h2>Inledande bestämmelser</h2>
<p>1 §  Huvudmannen för en fristående utbildning skall vara en enskild fysisk eller juridisk person. 2 §  Huvudmannen för en fristående utbildning kan få statligt stöd i form av 1. statlig tillsyn, 2. en förklaring om att utbildningen berättigar eleverna till studiestöd enligt studiestödslagen (1973:349), och 3. statsbidrag.</p>
<p>Det statliga stödet enligt punkt 1 kan kombineras med stöd enligt punkt 2 eller punkterna 2 och 3. 3 §  Beslut om statligt stöd fattas av Statens skolverk. När det behövs skall Skolverket fatta beslut först efter samråd med annan myndighet eller sakkunnig från det aktuella utbildningsområdet. Besluten skall begränsas till att avse en bestämd tid, dock högst tre år. I besluten skall anges till vilket område den aktuella utbildningen hör.</p>
<p>Statens skolverk skall i sin författningssamling publicera en aktuell förteckning över de utbildningar som beviljats statligt stöd enligt denna förordning. 4 §  Utbildningen skall utformas i överensstämmelse med grundläggande demokratiska värderingar. Var och en som verkar inom utbildningen skall främja aktning för varje människas egenvärde och respekt för vår gemensamma miljö. Särskilt skall den som verkar inom utbildningen 1. främja jämställdhet mellan könen, 2. främja elevinflytande, samt 3. aktivt motverka alla former av kränkande behandling såsom mobbning och rasistiska beteenden. 5 §  I denna förordning avses med årselevplats:  en elevplats på en heltidsutbildning under ett år, bidragsår:  det kalenderår för vilket bidrag lämnas. 6 §  Om en utbildning byter huvudman skall detta anmälas till Statens skolverk.</p>
<h2>Statlig tillsyn</h2>
<p>7 §  Den statliga tillsynen av en utbildning som tillerkänts statligt stöd enligt denna förordning utövas av Statens skolverk. I sin tillsynsverksamhet skall Skolverket få tillträde till utbildningslokalerna för att kunna genomföra en nspektion av verksamheten.</p>
<p>Om det krävs särskilda kunskaper och erfarenheter för att kunna utöva tillsyn beträffande en viss utbildning skall Statens skolverk begära hjälp av en annan myndighet.</p>
<p>Statens skolverk skall ha en mer omfattande tillsynsverksamhet i fråga om de utbildningar som erhållit statligt stöd enligt 2 § punkterna 2 och 3 jämfört med de utbildningar som enbart erhållit statligt stöd i form av statlig tillsyn. 8 §  För att få stå under statlig tillsyn krävs det att utbildningen har en omfattning om minst 200 klocktimmar lärar/handledarledd undervisning under högst tre år och att utbildningen följer bestämmelserna i 12–15 §§.</p>
<h2>Studiestöd</h2>
<p>9 §  För att en utbildning skall kunna förklaras berättiga eleverna till studiestöd krävs dels att den är värdefull ur nationell synpunkt, dels att den har en omfattning om minst 320 klocktimmar lärar/handledarledd undervisning under minst en termin. Vidare krävs att utbildningen följ-er bestämmelserna i 12–17 §§. 10 §  Statens skolverks beslut skall avse ett visst antal årselevplatser.</p>
<h2>Statsbidrag</h2>
<p>11 §  För att få statsbidrag krävs dels att utbildningen är särskilt värdefull ur nationell synpunkt, dels att utbildningen varar minst ett år och att den har en omfattning om minst 800 klocktimmar lärar/handledarledd undervisning per läsår. Vidare krävs att utbildningen följer bestämmelserna i 12–17 §§.</p>
<p>Statens skolverks beslut om statsbidrag skall avse ett visst antal årselevplatser.</p>
<h2>Villkor för statligt stöd</h2>
<p>12 §  För att få stå under statlig tillsyn skall utbildningen 1. ha en ansvarig person som leder utbildningen, 2. ha fastställda inträdesvillkor och urvalsgrunder som är relevanta förhållande till utbildningens nivå och inrik tning, 3. ha kompetenta lärare, 4. avslutas med att eleven får ett betyg, intyg eller examensbevis som beskriver utbildningens innehåll och de uppnådda målen, samt 5. ha tillgång till ändamålsenliga lokaler och adekvat u trustning. 13 §  Huvudmannen för utbildningen är skyldig att för uppföljning och utvärdering lämna de uppgifter om verksamheten som Statens skolverk föreskriver. Detsamma gäller sådana uppgifter som be hövs för Skolverkets nationella utvärderings- och utvecklingsprojekt. 14 §  Huvudmannen för utbildningen skall ha en plan som beskriver utbildningens innehåll och mål samt hur målen skall förverkligas. 15 §  Huvudmannen får endast ta ut elevavgifter som är skäliga med hänsyn till de kostnader som utbildningen har, förutsatt att kostnaderna i sig kan anses rimliga för verksamheten.</p>
<h2>Ytterligare villkor för att utbildningen skall berättiga till studie-stöd respektive statsbidrag</h2>
<p>16 §  För att utbildningen skall förklaras berättiga eleverna till studiestöd respektive statsbidrag krävs, förutom att den följer bestämmelserna i 8–11 §§, att den</p>
<p>2. bedrivs efter kursplaner som godkänts av Statens skolverk, samt att den</p>
<p>3. har en av styrelsen eller ledningsgruppen fastställd plan för hur kompetensutvecklingen av personalen samt hur uppföljningen och utvärderingen av den egna verksamheten skall ske.</p>
<p>17 §  Antalet studerande på en utbildning får inte överstiga det antal som beslutats enligt 10 och 11 §§.</p>
