<h1>Sammanfattning</h1>
<h2>Några allmänna utgångspunkter för uppdraget</h2>
<p>Den 24 oktober 1998 trädde personuppgiftslagen (1998:204) i kraft. Samtidigt upphörde datalagen (1973:289) att gälla, med undantag för vid den tidpunkten pågående behandlingar av personuppgifter, för vilka lagen gällde till och med den 30 september 2001. Personuppgiftslagen har sin utgångspunkt i Europaparlamentets och rådets direktiv 95/46/EG av den 24 oktober 1995 om skydd för enskilda personer med avseende på behandling av personuppgifter och om det fria flödet av sådana uppgifter (dataskyddsdirektivet).</p>
<p>Dataskyddsdirektivet föreskriver bl.a. att det skall finnas en oberoende tillsynsmyndighet som övervakar tillämpningen av den nationella lagstiftningen till följd av direktivet. I Sverige har Datainspektionen utsetts till sådan myndighet. Datainspektionen är således den tillsynsmyndighet som skall se till att personuppgiftslagens regler efterlevs och att människor skyddas mot att deras personliga integritet kränks genom behandling av personuppgifter.</p>
<p>Utredningen har i uppdrag att göra en översyn av Datainspektionens uppgifter och verksamhet mot bakgrund av den nya personuppgiftslagen och den snabba utvecklingen inom informationsteknikens område. Utredningen skall analysera behoven av förändringar i verksamhetsinriktning och arbetsformer och lämna de förslag som behövs när det gäller inriktning, omfattning och finansiering av den fortsatta verksamheten.</p>
<p>Utredningen skall därutöver särskilt överväga vilken roll Datainspektionen bör ha när det gäller tillsyn inom ramen för polis- och tullsamarbetet och om inspektionen fortsättningsvis skall ha tillstånds- och tillsynsuppgifter när det gäller kreditupplysnings- och inkassoverksamhet eller om detta ansvar kan föras över till någon annan myndighet och i så fall till vilken. Utredningen skall vidare undersöka möjligheterna för Datainspektionen att mera aktivt stimulera utvecklingen av frivilligt integritetsskydd genom olika former av självreglering. En annan särskild uppgift för utredningen är att analysera formerna för den fortsatta finansieringen och möjligheterna att helt eller delvis finansiera den framtida verksamheten med avgiftsintäkter.</p>
<p>Datainspektionens framtida verksamhetsinriktning</p>
<p>Skyddet för den personliga integriteten</p>
<p>Datainspektionen är, och bör enligt utredningens mening även fortsättningsvis vara, central förvaltningsmyndighet med uppgift att verka för att människor i Sverige skyddas mot att deras personliga integritet kränks genom behandling av personuppgifter. Avsikten med integritetsskyddslagstiftningen, och därmed Datainspektionens verksamhet, har alltid varit och är alltjämt att undanröja den ökade risk för intrång i den personliga integriteten som automatiserad behandling av personuppgifter kan leda till.</p>
<p>Skyddet för den personliga integriteten är en grundläggande mänsklig rättighet som upprätthålls av internationella konventioner, nationell lagstiftning samt kultur och tradition. Ett pålitligt skydd för den personliga integriteten underlättar användningen av ny teknik och det är i många sammanhang av stor ekonomisk betydelse att personuppgifter behandlas korrekt och i enlighet med god sed.</p>
<p>Personuppgiftslagen utgör på många sätt ett nytt regelverk i jämförelse med datalagen. Den för Datainspektionen kanske mest väsentliga förändring som skett genom personuppgiftslagen är att det tillståndskrav för behandling av personuppgifter som gällde enligt datalagen har tagits bort. Enligt personuppgiftslagen skall inspektionen i stället värna om skyddet för den personliga integriteten genom sina befogenheter som en mer eller mindre renodlad tillsynsmyndighet. Förhandsprövningen har i princip ersatts av en efterhandskontroll. En sådan förändring av myndighetens uppgifter måste naturligtvis få konsekvenser för verksamhetens inriktning.</p>
<p>För att säkerställa en hög skyddsnivå för den personliga integriteten i samband med behandling av personuppgifter är det enligt utredningens mening flera åtgärder som är viktiga och som måste samspela. Av grundläggande betydelse är att information  om integritetsfrågor sprids för att åstadkomma en allmän medvetenhet om frågorna och kunskap om de rättigheter och skyldigheter som registrerade respektive personuppgiftsansvariga har. Det är vidare av mycket stor vikt att det genom omfattande och effektiva inspektioner  kontrolleras att gällande regler efterlevs. Inte minst viktigt är givetvis att de som behandlar personuppgifter tar ett självständigt ansvar för att lagstiftningen följs och integritetsfrågor beaktas, t.ex. genom att utse personuppgiftsombud och utarbeta olika former av självreglering  för sin verksamhet. Även de möjligheter som teknikutvecklingen  erbjuder bör utnyttjas för att motverka intrång i den personliga integriteten vid behandling av personuppgifter.</p>
<p>Information och inspektion</p>
<p>Att värna om skyddet för den personliga integriteten är ett ansvar för var och en som behandlar personuppgifter. Datainspektionen har som tillsynsmyndighet ett särskilt ansvar att verka för att människor i Sverige skyddas mot att deras personliga integritet kränks. För att inspektionen på bästa sätt skall uppnå målsättningen med sin verksamhet skall myndigheten enligt utredningens uppfattning koncentrera sina resurser på två huvudområden: Information  och Inspektion . Datainspektionen skall informera om personuppgiftslagen och ge råd i integritetsfrågor samt utföra inspektioner för att kontrollera att personuppgiftslagen och annan integritetsskyddslagstiftning efterlevs i praktiken.</p>
<p>Förebyggande åtgärder i form av information för att höja det allmänna medvetandet och kunskaperna om alla frågor som rör integritetsskydd i samband med behandling av personuppgifter utgör grunden för framgång i Datainspektionens verksamhet. De som berörs av behandlingar av personuppgifter, såväl personuppgiftsansvariga som registrerade, måste göras uppmärksamma på relevanta frågeställningar och hur de skall uppfylla sina skyldigheter och tillvarata sina rättigheter. Sådana informationsinsatser skall sedan kompletteras med en effektiv och ändamålsenlig inspektionsverksamhet i vilken myndigheten kontrollerar att gällande regler och god sed efterlevs av dem som behandlar personuppgifter i samhället.</p>
<p>Datainspektionen har även andra uppgifter än information och inspektion, som är av betydelse för integritetsskyddet i samhället. Myndigheten är bl.a. remissinstans vid lagstiftningsförslag som rör integritetsfrågor och har ett omfattande internationellt åtagande, t.ex. inom EU. Det är emellertid viktigt att detta arbete inte tillåts inskränka Datainspektionens möjligheter att bedriva en effektiv och ändamålsenlig informations- och inspektionsverksamhet. Det är av mycket stor betydelse för integritetsskyddet i samhället att en övervägande del av Datainspektionens resurser fortlöpande ägnas åt information och inspektion (jfr bilaga 5). Det är vidare viktigt att myndigheten upprätthåller en stor omfattning av och en hög kvalitet i dessa verksamheter även om myndighetens ansvarsområden utökas och nya uppgifter tillkommer i framtiden.</p>
<p>Uppgiften att som tillsynsmyndighet enligt personuppgiftslagen, genom information och inspektion, värna om människors personliga integritet i samband med behandling av personuppgifter ställer höga krav på Datainspektionen. En sådan verksamhet förutsätter personal med en hög kompetens inom myndighetens hela ansvarsområde, en ändamålsenlig organisation samt en utvecklad strategi för arbetets genomförande.</p>
<p>Datainspektionen skall kännetecknas av kompetens, effektivitet och service. Myndigheten skall vara aktiv, utåtriktad och delta i samhällsdebatten i frågor som rör behandling av personuppgifter och personlig integritet. Datainspektionen skall vara en myndighet som är välkänd för allmänheten och som inom området behandling av personuppgifter och personlig integritet uppfattas som en kraftfull resurs för alla människor i Sverige.</p>
<p>Personal med hög kompetens är en förutsättning för att Datainspektionen skall lyckas vara en effektiv och serviceinriktad myndighet. För att på ett ändamålsenligt sätt utföra uppgifterna som tillsynsmyndighet krävs goda kunskaper vad gäller integritetslagstiftning och informationsteknik.</p>
<p>Särskilt framstår god kännedom om informationsteknik och informationssystem, med tonvikt på informationssäkerhet, som viktigt för den framtida verksamheten. Datainspektionens personal består i dag av ett stort antal jurister och myndigheten är väl tillgodosedd när det gäller kunskap om personuppgiftslagen och anknytande integritetslagstiftning. Den informationstekniska utvecklingen medför såväl hot som möjligheter för den personliga integriteten. Goda tekniska kunskaper är därför en förutsättning för att myndigheten skall kunna genomföra inspektionsinsatser på ett ändamålsenligt och fullgott sätt och informera om de integritetssrisker som utvecklingen av ny teknik för med sig. Enligt utredningens uppfattning bör därför andelen anställda med teknisk kompetens öka. En idealsituation är naturligtvis att personalen besitter kunskap inom såväl integritetslagstiftning som informationsteknik.</p>
<p>I den mån myndighetens egen kompetens är otillräcklig måste externa resurser anlitas. Viktigt är också att Datainspektionen samråder med andra myndigheter i frågor som rör IT-säkerhet och integritet.</p>
<p>Med nuvarande arbetsuppgifter bör Datainspektionens resurser vad gäller antalet anställda initialt vara oförändrade. Med ett fullt utbyggt system med personuppgiftsombud bör emellertid Datainspektionens personalresurser på sikt kunna minska.</p>
<p>Personuppgiftsombud</p>
<p>Systemet med personuppgiftsombud bör i enlighet med personuppgiftslagens intentioner utnyttjas kraftfullt för att decentralisera ansvaret för skyddet för den personliga integriteten. Personuppgiftslagens regler bygger på att ansvaret för behandlingen av personuppgifter ligger hos den för vars verksamhet behandlingen sker. Den personuppgiftsansvarige kan utse ett personuppgiftsombud som har till uppgift att självständigt granska om behandlingen av personuppgifter sker korrekt och i enlighet med god sed. Personuppgiftsombud fungerar på så sätt som Datainspektionens förlängda arm.</p>
<p>Med hänsyn till ombudens ansvar innebär införandet av personuppgiftsombud en rejäl ambitionshöjning när det gäller nivån på integritetsskyddet i samhället. Om alla myndigheter, företag och andra organisationer av någon storlek utser personuppgiftsombud för att övervaka behandlingen av personuppgifter, innebär det en enorm resursförstärkning vad gäller skyddet för den personliga integriteten. Ett ändamålsenligt utnyttjande av systemet med personuppgiftsombud betyder att ombuden tar över en del av det ansvar som i dag vilar på Datainspektionen. Enligt utredningens uppfattning bör en sådan förskjutning av ansvaret möjliggöra för Datainspektionen att effektivisera sin tillsynsverksamhet vad gäller inriktning och omfattning. Inspektionen kan härigenom koncentrera sina insatser till de områden där särskilt känsliga personuppgifter behandlas och där störst risk för intrång i den personliga integriteten föreligger. Datainspektionen bör därför verka för att så många personuppgiftsansvariga som möjligt utser personuppgiftsombud.</p>
<p>I takt med att personuppgiftsombudens ansvar för integritetsskyddet utvecklas bör enligt utredningens mening förutsättningar skapas för att på sikt minska Datainspektionens resurser. Ett utbyggt system med personuppgiftsombud bör medföra att ett fullgott skydd för den personliga integriteten kan uppnås i samhället även om omfattningen av Datainspektionens verksamhet minskar.</p>
<p>Tillsyn inom polis- och tullsamarbetet</p>
<p>Utredningen har som särskild uppgift att överväga om Datainspektionen även fortsättningsvis bör vara tillsynsmyndighet vad gäller Europol-, Schengen- och TIS-konventionerna om polis- och tullsamarbete. Enligt utredningens uppfattning bör dessa uppgifter alltjämt ligga på Datainspektionen. De tre konventionerna reglerar stora datorbaserade informationssystem, som innehåller ansenliga mängder personuppgifter för ett snabbt och effektivt informationsutbyte konventionsstaterna emellan. En oberoende myndighet skall vara tillsynsmyndighet enligt konventionerna. Ingen myndighet är lämpligare än Datainspektionen i detta avseende.</p>
<p>Tillstånd och tillsyn inom kreditupplysnings- och inkassoverksamhet</p>
<p>Datainspektionen bör i fortsättningen vara en renodlad tillsynsmyndighet vad gäller skyddet för den personliga integriteten i samband med behandling av personuppgifter. Utredningen anser därför att tillstånds- och tillsynsuppgifterna enligt kreditupplysnings- och inkassolagarna bör tas över av en annan myndighet.</p>
<p>Övervägande skäl talar enligt utredningens uppfattning för att uppgifterna skall flyttas över till Finansinspektionen. Såväl kreditupplysningssom inkassoverksamhet har ett påtagligt samband med keditbedömning och annan finansiell verksamhet. Finansinspektionens kunskaper om kreditinstitutens speciella problem och om kreditmarknaden i sin helhet kan här vara av stort värde. Samtidigt har området också samband med konsumentskyddsfrågor där Finansinspektionen med sitt särskilda ansvar för konsumentskydd kan fylla en viktig uppgift.</p>
<p>Datainspektionen skall givetvis behålla tillsynen enligt personuppgiftslagen inom kreditupplysnings- och inkassoområdena.</p>
<p>En överflyttning av de aktuella uppgifterna till Finansinspektionen ger Datainspektionen ökade resurser för information och inspektion enligt personuppgiftslagen samt möjlighet att koncentrera sin verksamhet till dessa huvuduppgifter och på så sätt förbättra skyddet för den personliga integriteten vid behandling av personuppgifter.</p>
<p>Utredningen anser att Datainspektionens resurser initialt skall vara oförändrade även om de aktuella uppgifterna flyttas över till Finansinspektionen. Detta medför en resursförstärkning totalt sett med omkring 2,5 årsarbetskrafter. Utredningen föreslår att tillstånds- och tillsynsuppgifterna enligt kreditupplysnings- och inkassolagarna i framtiden skall finansieras med avgifter. Om en sådan avgiftsfinansiering genomförs behöver resursförstärkningen inte finansieras med skattemedel.</p>
<p>Självreglering</p>
<p>Datainspektionen har ett mycket omfattande ansvarsområde. Det är inte möjligt för inspektionen att kontrollera allt och alla. Personuppgiftslagen bygger också på ett från Datainspektionen decentraliserat ansvar för integritetsskyddet i samband med behandling av personuppgifter. Därutöver medför den snabba tekniska utvecklingen att statsmakterna inte i alla delar hinner anpassa lagstiftningen till den faktiska verkligheten.</p>
<p>Mot bakgrund härav är det utredningens uppfattning att Datainspektionen mer aktivt bör stimulera alla slag av organisationer i samhället att ta ett självständigt ansvar för sin behandling av personuppgifter genom att utveckla olika former av självreglering. Med självreglering avses här rekommendationer eller regler för behandling av personuppgifter, som t.ex. ett företag eller en bransch skapar för att stärka integritetsskyddet och förebygga eller lösa problem i förhållande till konsumenter eller andra kunder.</p>
<p>Datainspektionen har enligt personuppgiftsförordningen som särskild uppgift att avge yttrande över förslag till branschöverenskommelser vad avser behandling av personuppgifter inom en viss bransch eller ett visst område. Detta är en viktig uppgift för integritetsskyddet och rutinmässigt bör enligt utredningens mening frågor om branschöverenskommelser och annan form av självreglering väckas i samband med myndighetens inspektionsverksamhet.</p>
<p>Att de personuppgiftsansvariga i samarbete med Datainspektionen lägger fast principer för sin behandling av personuppgifter kan skapa ett värdefullt förtroende hos allmänheten och ett förstärkt integritetsskydd i samhället i stort. Samtidigt innebär sådana initiativ att det allmänna medvetandet om integritetsskydd i samband med behandling av personuppgifter höjs.</p>
<p>När det gäller att motivera olika organisationer i samhället att ta ett självständigt ansvar för integritetsskyddet i samband med behandling av personuppgifter pekar utredningen särskilt på att det arbete som dataskyddsmyndigheten i Nederländerna utför kan tjäna som förebild för Datainspektionen.</p>
<p>Datainspektionens finansiering</p>
<p>Utredningen har mycket noggrant övervägt möjligheterna att finansiera Datainspektionens verksamhet med avgifter. Utredningen har härvid kommit till den slutsatsen att det inte är lämpligt att finansiera hela Datainspektionens verksamhet med avgifter, utan denna måste till största delen finansieras genom skattemedel.</p>
<p>De främsta skälen till att Datainspektionens verksamhet inte lämpar sig för en finansiering via avgifter är att det är svårt att peka ut såväl de uppgifter som myndigheten kan ta betalt för som vem som skall betala avgifterna. Dessutom kan den principiella frågan om vem som egentligen har nytta av Datainspektionens verksamhet tas upp som ett argument mot att avgifter skall tas ut. Datainspektionen har till uppgift att värna om skyddet för den personliga integriteten. Det kan alltså hävdas att det är alla människor i Sverige, och inte de företag och myndigheter som kan bli föremål för avgifter, som har den egentliga nyttan av Datainspektionens verksamhet.</p>
<p>I vissa avseenden är sambandet mellan Datainspektionens verksamhet och nyttan för dem som skall betala dessutom så svagt att det enligt utredningens mening är uteslutet med en avgiftsfinansiering. Det gäller myndighetens internationella arbete inom t.ex. EU samt arbetet med remisser, föreskrifter och allmänna råd.</p>
<p>Utredningen anser att frågan om en eventuell avgiftsfinansiering i första hand bör bedömas utifrån den utgångspunkten att avgifterna skall ha en styrande effekt. Avgifter bör användas för att åstadkomma en önskvärd effektivisering och prioritering av Datainspektionens verksamhet. Ett avgiftssystem bör också ha till syfte att påverka personuppgiftsansvariga att utse personuppgiftsombud och i övrigt behandla personuppgifter korrekt och i enlighet med god sed. Det är enligt utredningens mening i första hand verksamhet som efterfrågas frivilligt, t.ex. genom anmälningar och ansökningar om tillstånd, samt myndighetens renodlade inspektionsarbete som bör komma i fråga för avgiftsbeläggning. Övriga verksamheter bör även fortsättningsvis finansieras helt med skattemedel. Anslagsfinansiering bör också utgöra basen för myndighetens verksamhet i dess helhet, med eventuella avgiftsintäkter som komplement.</p>
<p>Utredningen lämnar inga konkreta förslag om avgiftsfinansiering utan redovisar endast i grova drag tänkbara modeller. Enligt utredningens mening skulle Datainspektionens verksamhet delvis kunna finansieras genom avgifter som tas ut av dem som drar nytta av myndighetens verksamhet och av dem som föranleder inspektionen arbete. Det kan därför finnas skäl att debitera en avgift per timma för den renodlade inspektionsverksamheten och att ta ut en avgift för anmälningar enligt personuppgiftslagen om behandling av personuppgifter. Även i fortsättningen bör avgifter tas ut för myndighetens informationsmaterial, konferenser och föreläsningar.</p>
<p>Om en avgiftsfinansiering enligt utredningens modeller skulle genomföras – dvs. avgifter tas ut för informationsmaterial och för anmälningar och inspektioner enligt personuppgiftslagen – borde den enligt utredningens bedömning kunna bidra med upp till tjugo procent av Datainspektionens totala budget.</p>
<p>Tillstånds- och tillsynsverksamheten enligt kreditupplysnings- och inkassolagarna lämpar sig enligt utredningens mening väl för avgiftsfinansiering, oberoende av om verksamheten enligt utredningens förslag flyttas över till Finansinspektionen eller inte.</p>
<p>Utredningen anser inte att en generell avgiftsfinansiering skall införas vad gäller Datainspektionens tillsyn inom det internationella polis- och tullsamarbetet. Polis- och tullmyndigheter bör dock kunna betala för Datainspektionens renodlade inspektionsverksamhet som sker på plats hos den personuppgiftsansvarige enligt den avgiftsmodell utredningen presenterar, oavsett om den sker enligt personuppgiftslagen eller som ett led i arbetet med tillsyn över polis- och tullmyndigheternas behandling av personuppgifter enligt konventionerna om internationellt polis- och tullsamarbete.</p>
