<h1>Storstad i rörelse</h1>
<h2>Kunskapsöversikt över utvärderingar av storstadspolitikens lokala utvecklingsavtal Slutbetänkande av Utredningen om utvärdering av lokala utvecklingsavtal Stockholm 2005</h2>
<h2>Till statsrådet Jens Orback</h2>
<p>Regeringen bemyndigade den 23 oktober 2003 statsrådet Mona Sahlin att tillkalla en särskild utredare med uppdrag att utvärdera de rapporter m.m. som tagits fram inom ramen för de lokala utvecklingsavtalen samt lämna ett förslag på ett nationellt utvärderingsprogram för lokala utvecklingsavtal (Dir. 2003:136). Med stöd av bemyndigandet förordnades samma dag socionom Helene Lahti Edmark som särskild utredare.</p>
<p>Utredningen antog namnet Utredningen om utvärdering av de lokala utvecklingsavtalen.</p>
<p>Regeringen beslutade den 22 april 2004 om tilläggsdirektiv (Dir. 2004:40). Enligt detta direktiv skall utredningen redovisa delbetänkandet rörande ett förslag på ett långsiktigt nationellt utvärderingsprogram senast den 15 juli 2004.</p>
<p>Utredningen överlämnade den 15 juli delbetänkandet Allt ljus på storstadspolitikens lokala utvecklingsavtal? Förslag till nationellt utvärderingsprogram  (SOU 2004:79).</p>
<p>Christina Johansson, socionom har tjänstgjort som sekreterare i utredningen sedan den 15 december 2003 och Yamam Al-Zubaidi, tolk/översättare har tjänstgjort som sekreterare i utredningen sedan den 15 augusti 2004. I arbetet med slutbetänkandet har Joakim Tranquist, forskningsassistent vid Arbetslivsinstitutet medverkat.</p>
<p>Professor Tapio Salonen, Växjö universitet, har bistått utredningen med vetenskapligt metodstöd och fil.dr. Torbjörn Hjort, Lunds universitet och Växjö universitet, har bistått utredningen i arbetet med att analysera rapporter.</p>
<p>Utredningen får härmed överlämna slutbetänkandet Storstad i rörelse. Kunskapsöversikt över utvärderingar av storstadspolitikens lokala utvecklingsavtal . (SOU 2005:29).</p>
<p>Malmö i mars 2005</p>
<p>Helene Lahti Edmark /Yamam Al-Zubaidi</p>
<p>Christina Johansson</p>
<p>Joakim Tranquist</p>
<h2>1 Inledning</h2>
<h2>Direktiv</h2>
<p>Regeringen beslutade den 23 oktober 2003 att tillkalla en särskild utredare för att utvärdera de rapporter m.m. som tagits fram inom ramen för arbetet med de lokala utvecklingsavtalen. Utredaren skall inventera, sammanställa och analysera rapporterna i syfte att omvandla gjorda erfarenheter till kunskap.</p>
<p>Utredaren fick därutöver i uppdrag att lämna förslag på ett långsiktigt nationellt utvärderingsprogram för lokala utvecklingsavtal. I delbetänkandet Allt ljus på storstadspolitikens lokala utvecklingsavtal? Förslag till nationellt utvärderingsprogram (SOU 2004:79) som överlämnades den 15 juli 2004 lämnade utredningen ett förslag på ett institut för utvärdering av urban politik.</p>
<p>I föreliggande betänkande redovisas huvuduppdraget .</p>
<h2>Utgångspunkter för arbetet och arbetets gång</h2>
<p>De lokala utvecklingsavtalen (eller populärt Storstadssatsningen) är en del av den svenska storstadspolitik som sedan slutet på 1990-talet artikulerats som ett nytt politikområde. Storstadspolitiken överbryggar flera politiska områden och sektorer och korsar departements- och förvaltningsgränser. Storstadspolitiken kännetecknas av att ha en tvärsektoriell profil och riktar sig till aktörer på såväl nationell, regional som kommunal nivå.</p>
<p>I syfte att bryta segregationen i 24 så kallade utsatta bostadsområden i landets tre storstadsregioner tillskapades de lokala utvecklingsavtalen som grund för ett utvecklingsarbete. Avtalen omfattar</p>
<p>Detta kan ses som en bakgrund till det föreliggande uppdraget. Uppdraget för denna utredning är enligt direktivet att inventera, granska och få en samlad överblick över de kunskaper som står att finna i rapporter och utvärderingar som producerats inom ramen för de lokala utvecklingsavtalen .</p>
<p>Utredningen har som referensram utgått från aktuella statliga och kommunala programdokument som ligger till grund för eller avrapporterar vad som sker inom ramen för de lokala utvecklingsavtalen, främst propositionen Utveckling och rättvisa – en politik för storstaden på 2000-talet (prop.1997/98:165) och kommunernas årliga Oktoberrapporter . Huvudsakligt fokus har dock varit att kvalitets- och innehållsgranska 83 externa utvärderingsrapporter som kommuner och stat beställt inom avtalens ram . Dessa rapporter har systematiskt analyserats och utgör det primära grundmaterialet för utredningen. De granskade utvärderingarna har primärt genomförts lokalt i kommunerna, där utvärderarna studerat, fångat upp och förmedlat de erfarenheter och kunskaper som erhållits i de aktuella miljöerna. Då vi från utredningens sida inte gjort egna efterforskningar på plats, intervjuat nyckelpersoner på olika nivåer eller besökt lokala aktiviteter , så gör vi inga anspråk på att direkt spegla de insatser som genomförs i områdena utöver vad som framkommer i det granskade materialet.</p>
<p>Förutom den nämnda granskningen har utredningen fortlöpande på en mer generell basis tagit del av litteratur som beskriver och förklarar fenomen som ryms inom de lokala utvecklingsavtalen, t.ex. aktuell litteratur rörande storstadspolitiskt arbete och utvärderingsarbete. Tillsammans med de granskade rapporterna utgör detta ett referensmaterial som inte minst är värdefullt när det gäller att placera stortstadsarbetet i ett sammanhang och bredda basen för analysarbetet.</p>
<p>Kontakt har under utredningsarbetet även tagits med Mångkulturellt centrum i Botkyrka. Mångkulturellt centrum har parallellt med denna utredning haft regeringens uppdrag att speciellt granska hur det så kallade underifrånperspektivet har hanterats inom ramen för de lokala utvecklingsavtalen . Då utredningsuppdragen tidsmässigt överlappat varandra har dock endast ett begränsat utbyte av slutsatser kunnat ske.</p>
<p>Sammanfattningsvis kan utredningen sägas vara inriktad på två något olikartade men ändå ömsesidigt beroende fokus när det gäller att analysera materialet; dels hur externa utvärderare har löst sina uppdrag, dels på vad dessa rapporter kommit fram till som bidrag till politikområdets kunskapsuppbyggnad. Den första inriktningen handlar om en systematisk granskning av de rapporter som haft i uppdrag att utvärdera insatser och processer inom ramen för de lokala utvecklingsavtalen. Avsikten har dels varit att inventera beståndet av utvärderingar, men också att skapa en grund för att kunna uttala sig om rapporternas kvalitet vilket återverkar på tillförlitligheten. Den andra inriktningen handlar om att närmare studera och ur rapporterna vaska fram intressanta erfarenheter och slutsatser när det gäller det arbete som pågår eller pågått inom ramen för de lokala utvecklingsavtalen. Här uppmärksammas vilka frågor som belysts och vilka erfarenheter och kunskaper som förmedlats. Detta säger dock inget om hur dessa kunskaper har uppfattats eller om de använts i det fortsatta utvecklingsarbetet, något som dock framledes vore intressant att undersöka.</p>
<p>Utredningen består av åtta kapitel. Efter denna inledning följer kapitel 2 som kortfattat presenterar bakgrunden till dagens storstadsarbete på en nationell nivå samt en presentation av storstadspropositionens (prop. 1997/98:165) intentioner kring de lokala utvecklingsavtalen. I kapitel 3 påvisas något av den komplexitet som kännetecknar det lokala sammanhang som möter en utvärderare av storstadsarbetet. Här ges en närmare orientering kring de lokala utvecklingsavtalen och de kommunala Oktoberrapporterna. Kapitel 4 innehåller en genomgång av teoretiska aspekter på begreppet utvärdering. Syftet med kapitlet är även att redogöra för den syn på utvärdering som utgör referenspunkten för utredningens granskning av utvärderingsrapporterna inom de lokala utvecklingsavtalen. I kapitel 5 riktas fokus på de specifika utvärderingar som haft i uppdrag att närmare studera och utvärdera processer och aktiviteter inom ramen för de lokala utvecklingsavtalen. I kapitlet studeras bland annat vem som har utvärderat storstadsarbetet, hur utvärderingarna har genomförts och vad/vilka områden som har utvärderats. Kapitel 6 baseras på vad rapporterna har kommit fram till. Detta kapitel består således av en sammanställning och analys av de fynd som utvärderingarna presenterat, dels utifrån de centralt angivna målområden som kännetecknat avtalen, dels utifrån teman och dilemman som trätt fram i vårt analysarbete. Utredningen avslutas med en avslutande diskussion i kapitel 7. Utredningen omfattar även ett Metodappendix och diverse bilagor.</p>
<p>Utredningsgruppen har förutom utredaren Helene Lahti Edmark (socionom och doktorand), bestått av Yamam Al-Zubaidi (tolk/översättare och tidigare projektledare inom de lokala utvecklingsavtalen), Christina Johansson (socionom) samt Joakim Tranquist (forskningsassistent på Arbetslivsinstitutet).</p>
<p>Professor Tapio Salonen, Växjö universitet, har bistått utredningen med vetenskapligt metodstöd och fil.dr. Torbjörn Hjort, Lunds och Växjö universitet, har bistått utredningen i arbetet med att analysera rapporter.</p>
<p>Utredningens ambition är att lyfta fram aktuella frågeställningar och erfarenheter men också att uppmärksamma mindre utforskade aspekter av ämnesområdet. Utredningen kan betraktas som ett bidrag i en pågående kunskapsutveckling inom storstadsarbetet och förhoppningsvis även stimulera till vidareutveckling av framtida utvärderings- och utvecklingsinsatser.</p>
<h2>2 Bakgrund</h2>
<p>De nordiska länderna har under senare hälften av 1900-talet präglats av en väl utvecklad välfärdspolitik som bland annat omfattat starka inslag av bostadspolitiska och regionalpolitiska ambitioner. Det regionalpolitiska inslaget har inneburit en balansgång mellan glesbygd och tätort och först senare inriktats på en uttalad nationell stadspolitik av mer europeisk modell . En påfallande snabb utveckling under 1990-talet med accelererande segregation främst i storstädernas ytterområden har lett till en politisk fokusförskjutning, uttryckt i allt mer omfattande samlade strategier och handlingsprogram inriktade på att lösa städernas problem.</p>
<p>Nordiska Ministerrådet efterlyste i en rapport 1997 en samordning mellan flera politikområden och en “bredspektret politisk indsats” för att kunna möta socioekonomisk och etnisk segregationsproblematik i de aktuella bostadsområdena. Det poängteras särskilt att bostadspolitiken inte ensamt klarar av denna komplexa uppgift, eftersom ett enskilt politikområde endast i begränsad utsträckning kan motverka en negativ utveckling. Detta stämmer väl överens med slutsatserna i en EU-rapport, refererad i en översikt från Nordregio (Schulman 2000), där vikten av samordning och en kombination av åtgärder i syfte att få en effektiv och sammanhållen stadspolitik poängteras. Enligt samma rapport beskrivs den europeiska stadspolitiken fram till nyligen ha varit inriktad på storstädernas tillväxt och sociala utjämning. En tydlig trend är dock riktningen mot en breddad stadspolitik (som även omfattar mindre städer och orter), sammanhållen och helhetsorienterad stadspolitik med inriktning på såväl sociala, ekonomiska, ekologiska som kulturella aspekter. Gemensamma inslag och nyckelbegrepp i den europeiska storstadspolitiken är enligt sammanställningen: 1) samordning av olika politikområden, 2) inriktning mot geografiskt avgränsade och särskilt utsatta områden, 3) “underifrånperspektiv” i lokalt arbete och partnerskap, 4) helhetslösningar med samfinansiering av lokala åtgärdsprogram samt 5) uppföljning och utvärdering (ibid.) .</p>
<p>Norden har först under det senaste decenniet utformat en samordnad stadspolitik som kan liknas vid den europeiska . De allt starkare tendenserna under 1990-talet mot en ökande social och etnisk segregation i storstäderna har varit en utlösande faktor för en mer samlad stadspolitik. Politiskt fokuseras främst sociala insatser för att bekämpa och förebygga storstadens problem, men även samhällsekonomiska frågor som betonar storstädernas betydelse för landet lyfts fram. Den storstadspolitik som vuxit fram inspireras bland annat av de europeiska erfarenheterna med huvudsaklig inriktning på socioekonomiskt utsatta bostadsområden.</p>
<h2>De senaste satsningarna</h2>
<p>Under senare delen av 1990-talet har den svenska regeringen tagit initiativ till flera stora nationella program i syfte att möta situationen i socioekonomiskt utsatta bostadsområden. Utvecklingen i dessa bostadsområden har allt mer kommit att präglas av en koppling mellan socioekonomisk utsatthet och utländsk bakgrund. För att bemöta problematiken har insatser i allt högre grad kommit att inriktas mot målsättningen att främja integration, bland annat uttryckt i termer av en kamp mot segregation och utanförskap. I den så kallade Blommansatsningen (1995–1999)   ville man således nå detta genom att 1) öka förvärvsfrekvensen och stärka kompetensen hos de boende, 2) minska den sociala segregationen samt 3) motverka segregering och diskriminering på arbetsmarknaden. Likartade målsättningar och inriktningar återfinns i efterföljande satsningar som Nationella 2) dels ett s.k. segregationsmål med inriktning på ”att bryta den sociala, etniska och diskriminerande segregationen i storstadsregionerna och att verka för jämlika och jämställda levnadsvillkor för storstädernas invånare” (prop. 1997/98:165, bet. 1998/99:AU2, skr. 1998/99:34).</p>
<p>För att uppfylla segregationsmålet angavs följande åtta långsiktiga delmål vara av särskilt stor betydelse:</p>
<p>• sysselsättningsgraden i de socialt utsatta bostadsområdena bör höjas för både män och kvinnor</p>
<p>• socialbidragsberoendet bör minskas</p>
<p>• det svenska språkets ställning bör stärkas, såväl bland barn och ungdomar som i den vuxna befolkningen</p>
<p>• alla elever bör ges förutsättningar att nå målen i grundskolan det är särskilt viktigt att ingen elev lämnar grundskolan utan tillräckliga kunskaper i svenska/svenska som andraspråk, engelska och matematik</p>
<p>• utbildningsnivån i den vuxna befolkningen bör höjas – de som saknar utbildning motsvarande svensk gymnasiekompetens bör erbjudas detta</p>
<p>• alla stadsdelar i storstäderna bör uppfattas som attraktiva och trygga av dess invånare, och utgöra goda och hälsosamma livsmiljöer</p>
<p>• folkhälsoläget, både i form av ohälsotal och självupplevd hälsa, bör förbättras</p>
<p>• det demokratiska deltagandet och delaktigheten bör öka i de utsatta bostadsområdena (prop.1997/98:165, s. 31)</p>
<p>I propositionen ställdes även krav på att jämställdhetsperspektivet ska beaktas inom samtliga delmål (prop. 1997/98:165, s. 78).</p>
<p>I propositionen föreslogs att medel skulle avsättas för att stimulera ett utvecklingsarbete i de utsatta bostadsområden inom storstadsregionerna som identifierats i betänkandet (SOU 1998:25). För att de uppsatta målen skulle kunna uppnås krävdes enligt propositionen långsiktiga och samordnade tvärsektoriella insatser för att utjämna strukturella orättvisor mellan områdena, stärka medborgarna i de socialt utsatta bostadsområdena och ta tillvara deras kraft och kompetens . Som komplement till befintliga regionala tillväxtavtal och för att stödja utvecklingen och möjliggöra detta storstadsarbete på lokal nivå tillskapades ett nytt instrument – lokala utvecklingsavtal (Storstadssatsningen). För utveckling och samordning av storstadspolitiken tillsattes en tvärdepartemental storstadsdelegation, med stöd av ett storstadskansli placerat inom regeringskansliet .</p>
<p>Regeringen har sedan 1999 tecknat lokala utvecklingsavtal med sju kommuner (totalt 24 stadsdelar) i landets tre storstadsregioner. I Stockholmsregionen ingår Botkyrka kommun, Haninge kommun, Huddinge kommun, Stockholms kommun och Södertälje kommun med sammanlagt 16 stadsdelar. I Göteborgsregionen ingår Göteborgs kommun med 4 stadsdelar och i Malmöregionen Malmö kommun med 4 stadsdelar .</p>
<p>Kompletterande erbjudandet</p>
<p>Regeringen avsatte inledningsvis drygt två miljarder kronor för utvecklingsarbetet vid tidpunkten då avtalen tecknades. En av förutsättningarna i avtalen var att de berörda kommunerna skulle bidra med motprestationer till motsvarande belopp.</p>
<p>Under år 2001 introducerades en uppstramning i riktlinjerna i form av ett tilläggsdirektiv, benämnt det kompletterande erbjudandet. Tilläggsdirektivet utgick bland annat från en analys av arbetsmarknadsläget som visade på minskande arbetslöshetssiffror i förhållande till tidpunkten då utvecklingsavtalen tecknades. Trots denna utveckling i riket som helhet konstaterades samtidigt att sysselsättningsnivån fortfarande låg kvar på en mycket låg nivå i de aktuella bostadsområdena. Med det kompletterande erbjudandet betonade Storstadsdelegationen att inriktningen på sysselsättning och tillväxt borde stärkas kraftigt, bland annat genom att de återstående medlen skulle disponeras i nära samråd med länsarbetsnämnden. En planering av fördelningen av de återstående medlen presenterades, där 65 % inriktades mot sysselsättning och tillväxt (inklusive vuxenutbildning), 30 % inriktades mot utbildning (barn och ungdom) och 5 % avsättes för övriga målområden .</p>
<p>Utredning för utvärdering av lokala utvecklingsavtal</p>
<p>En uttalad ambition i de lokala utvecklingsavtalen är att ta tillvara och sprida de erfarenheter och kunskaper som utvecklingsarbetet inom ramen för avtalen ger. Vikten av en löpande uppföljning och en långsiktig kunskapsuppbyggnad betonas. I avtalen med kommunerna ingick därför också ett ansvar för att lokala utvärderingar skulle genomföras. Parallellt med de lokala utvärderingarna fick Integrationsverket i uppdrag att göra en utvärdering på nationell nivå med avsikten att få en överblick och samlad analys av utvecklingen. Uppdraget kom dock att avslutas år 2002, medan utvecklingsuppdraget fortfarande pågick.</p>
<p>I oktober 2003 tillsatte regeringen en särskild utredare med uppdrag att utvärdera rapporter som tagits fram inom ramen för arbetet med de lokala utvecklingsavtalen. Förutom att inventera och analysera rapporterna fick utredaren i uppdrag att lämna förslag på ett långsiktigt nationellt utvärderingsprogram för lokala utvecklingsavtal. Delbetänkandet Allt ljus på storstadspolitikens lokala utvecklingsavtal? Förslag till nationellt utvärderingsprogram (SOU 2004:79) överlämnades den 15 juli 2004.</p>
<p>Utredningen framhöll att långsiktighet krävs för att nå målet att utveckla kunskap. För att systematisera, analysera och anrika erfarenheter till generaliserbar kunskap krävs dessutom en koppling till relevant analyskompetens. För att säkerställa en långsiktig struktur för utvärdering, tillvaratagande av erfarenheter och befrämjande av kunskapsuppbyggnad kring det urbana politikområdet, föreslog utredningen därför att ett institut med tvärpolitisk och tvärsektoriell inriktning på utvärdering av urban politik skulle inrättas.</p>
<h2>3 De lokala utvecklingsavtalen och kommunerna</h2>
<p>I detta kapitel avser vi att kort beskriva de sju avtal som tecknades mellan staten och kommunerna, liksom avtalens struktur och några aspekter av det lokala sammanhang som mötte de externa utvärderare som skulle granska de lokala utvecklingsavtalen. Med tanke på utredningens inriktning presenteras även de sju avtalskommunernas utvärderingsplaner.</p>
<p>En ursprunglig ambition med detta kapitel var att med utgångspunkt från de kommunala årsrapporterna, de så kallade Oktoberrapporterna , kunna ge en övergripande bild över vilka aktiviteter som förekommit på det lokala planet, att presentera ett ”insatslandskap”. Detta skulle därmed kunna utgöra en viktig referens till granskningen av vad som utvärderats, d.v.s. hur ”utvärderingskartan” ser ut. En fråga att ställa skulle sedan vara hur väl kartan stämmer med landskapet. Finns det exempelvis målområden, aspekter, metoder som är överrepresenterade respektive underrepresenterade i utvärderingarna i förhållande till de insatser som är genomförda?</p>
<p>Den eftersträvade översikten över insatslandskapet visade sig emellertid svår att få via Oktoberrapporterna. Rapporterna skilde sig inte bara markant från kommun till kommun, utan visade sig vara lika svåröverskådliga och komplexa som det område de avsåg att beskriva.</p>
<h2>3.1 Vad är lokala utvecklingsavtal?</h2>
<p>De lokala utvecklingsavtalen utgör den operativa stommen i arbetet med att bryta den sociala, etniska och diskriminerande segregationen i den storstadspolitik som bland annat initierades i regeringens storstadsproposition (prop. 1997/98:165) . Avtalen inriktades specifikt mot det som i Storstadskommitténs betänkande (SOU 1998:25) definieras som de mest utsatta stadsdelarna i landets tre storstadsregioner. Även kommunerna skulle dock enligt propositionen ha friheten att tillsammans med de lokala aktörerna göra det slutliga urvalet av vilka stadsdelar som skulle beröras. I propositionen hävdas vidare att insatser i utsatta områden under de senaste tjugo åren har kännetecknats av kortsiktighet och brister när det gäller uppföljning och utvärdering (prop. 1997/98:165, s. 76ff). Vidare hänvisas till att internationella erfarenheter poängterar att långsiktighet, helhetssyn och medborgarnas delaktighet är nödvändiga i ett utvecklingsarbete för att motverka segregation.</p>
<p>Det är mot denna bakgrund som regeringen föreslog upprättande av lokala utvecklingsavtal. En storstadsdelegation bestående av statssekreterare från flera departement plus en politiskt sakkunnig från Statsrådsberedningen fick i uppgift att administrera avtalen med stöd av ett kansli inom Regeringskansliet (Storstadskansliet) . Avtalen bereddes av storstadsdelegationen och tecknades av regeringen och sju kommuner som inbjöds att teckna avtal.</p>
<p>För att de uppsatta målen skulle kunna uppnås menade regeringen att det krävdes långsiktiga och samordnade insatser, dels mellan stat och kommun och dels över sektorsgränserna. På så sätt avsåg man att stärka medborgarna i de socialt utsatta bostadsområdena och tillvarata deras kraft och kompetens. De lokala utvecklingsavtalen ansågs därmed utgöra det möjliga instrumentet för att förverkliga ett tvärsektoriellt storstadsarbete på lokal nivå .</p>
<p>Enligt storstadsdelegationen (2002d) skulle de lokala utvecklingsavtalen enligt intentionerna möjliggöra en övergång från det som benämndes vara en traditionell projektbidragsmodell till en lär- och förbättringsprocess. Med detta ville man lämna kortsiktiga projektinsatser och stimulera till en långsiktig, kunskapsutvecklande process. Avtalen skulle snarare ha karaktären av ett program än projektstöd och ses som ”en bestående förändring i samarbetsformerna mellan stat och kommun” (prop. 1997/98:165, s. 79). Detta skulle åstadkommas genom att avtalen skulle inkludera långsiktiga och lokalt framtagna mål och åtgärdsplaner. Planerna skulle inkludera en nulägesbeskrivning, en analys och en framtidsstrategi, men också en uppföljnings- och utvärderingsplan. Avtalen revideras återkommande med utgångspunkt från bland annat redovisade resultat.</p>
<p>Avtalens konstruktion illustreras nedan i en figur från storstadsdelegationen, figur 3.1. Avtalen består av en så kallad avtalskappa och ett antal bilagor. Avtalskappan reglerar kommunens och statens åtaganden, målen för det lokala utvecklingsarbetet, avtalets giltighetstid samt utvärderings- och uppföljningsansvaret.</p>
<p>Bilagorna innehåller lokalt framtagna åtgärdsplaner för samtliga bostadsområden som omfattas av avtalen. Bilagorna innefattar vidare målformuleringsbilaga, samverkansavtal, framtidsbilaga, finansieringsspecifikation och utvärderingsprogram. Värt att notera är att de boende enligt figuren utgör ett fundament för åtgärdsplanen. De boendes roll i avtalen regleras dock inte.</p>
<p>Alla avtal har, förutom ovanstående konstruktion, ett antal gemensamma drag. Avtalen inleds exempelvis alltid med följande portalmening :</p>
<p>Staten och kommunen har denna dag enats om insatser i enlighet med riksdagens beslut (prop. 1997/98:165, bet. 1998/99 AU2, rskr. 1998/99:34) för att bryta den sociala, etniska och diskriminerande segregationen, förbättra förutsättningarna för en långsiktig hållbar tillväxt samt verka för jämlika och jämställda levnadsvillkor.</p>
<p>Begreppet lokalt utvecklingsavtal definieras i avtalen som ”överenskommelse mellan staten och en kommun om insatser i vissa bostadsområden” och begreppet lokal åtgärdsplan definieras som ”långsiktig plan som skall visa vad som bör göras för att främja en god utveckling i ett visst bostadsområde”.</p>
<p>Utvecklingsarbetet ska enligt avtalen präglas av det som benämns som fyra centrala metoder :</p>
<p>• Målstyrning (mål och utvärdering)</p>
<p>De lokala målen ska tas fram gemensamt med berörda aktörer och medborgare i det aktuella bostadsområdet. I en målformuleringsbilaga till respektive åtgärdsplan ska det framgå hur de berörda aktörerna gemensamt formulerat målen. Nationella, kommuncentrala och lokalt framtagna operativa mål ska fogas samman i en sammanhängande s.k. målkedja. De framtagna målen utgör därmed en viktig utgångspunkt för uppföljning och utvärdering.</p>
<p>• Långsiktighet</p>
<p>De medel som staten bidrar med till det lokala utvecklingsarbetet är bundna till en bestämd tidsperiod. Själva avtalen beskrivs däremot som en bestående förändring av samverkansformen mellan kommun och stat. Planerna för det lokala utvecklingsarbetet ska därför ha långsiktiga mål då det är tänkt att arbetet på sikt ska utgå från de ordinarie resurser som de involverade aktörerna redan disponerar över. Skillnaden från tidigare (kortsiktiga) projektbidragsmodell är att fokus i insatserna bör ligga på långsiktiga möjligheter att bedriva ett kontinuerligt utvecklingsarbete. Därför ska åtgärdsplanerna bygga på en nulägesbeskrivning, en analys och en framtidsstrategi.</p>
<p>• Samverkan</p>
<p>Åtgärder mot segregation kräver att många aktörer involveras i utvecklingsarbetet. Genom samverkan utvecklas möjligheter att bryta traditionellt sektorstänkande, vilket bör leda till en effektivare användning av redan tillgängliga resurser. Till utvecklingsavtalen ska därför bifogas samverkansavtal mellan berörda kommunala och statliga parter. Samsynen kring de lokalt uppsatta målen ska framgå från målformuleringsbilagan.</p>
<p>• Underifrånperspektiv</p>
<p>I propositionen påpekas att internationell erfarenhet visar på vikten av att insatser som syftar till att bryta segregationen är förankrade bland medborgarna i de berörda områdena. Ett underifrånperspektiv sägs dock inte förutsätta ett underifråninitiativ, utan snarare handlar om att medborgarna får medverka i formuleringen av åtgärdsplanen och de lokala målen. Dialogen med de berörda beskrivs därmed säkra uthålligheten i utvecklingsarbetet på lång sikt. Därmed bör medborgarna ges en realistisk möjlighet att även bidra till genomförandet av åtgärdsplanerna.</p>
<p>Utvecklingsarbete beskrivs i propositionen som en långsiktig process. Då man efterlyser en beständig förändring i samarbetsformen med kommunerna påpekas även att avtalen kan tecknas för en längre period än den som gäller för det statliga ekonomiska stödet. Målen i de åtgärdsplaner som bifogas till avtalen ska enligt intentionerna formuleras lokalt. Även de åtta övergripande målområden som beskrivs i propositionen för utvecklingsarbetet ska ses som förslag. Propositionen påtalar dock att ett jämställdhetsperspektiv ska beaktas i utvecklingsarbetet.</p>
<p>För att säkra erfarenheterna från arbetet fanns krav på uppföljning och utvärdering. Kommunerna hade ansvar för att utvärderingar på kommunal nivå kom till stånd, medan Integrationsverket gavs i uppdrag att ansvara för en utvärdering av arbetet på nationell nivå. Kommunerna redovisar dessutom årligen sina uppnådda resultat och vunna erfarenheter till storstadsdelegationen i en Oktoberrapport. Denna redovisning i kombination med utvärderingarna var tänkt att ligga till grund för en årlig revidering av avtalen. Inte minst av detta skäl efterfrågades kommunernas utvärderingsplaner som bilagor till avtalen.</p>
<p>Propositionen betonar att det statliga stödet förutsätter en minst lika stor finansiell motprestation från de involverade kommunernas sida, utan att kommunernas sammantagna resursfördelning till de berörda bostadsområdena minskar.</p>
<h2>3.2 En avtalsform möter sju kommuner</h2>
<p>Staten tecknade under perioden 1999–2001 sju avtal med följande sju kommuner: Botkyrka, Göteborg, Haninge, Huddinge, Malmö, Stockholm och Södertälje. Avtalen tecknades för perioder mellan tre och sex år och berör totalt 24 bostadsområden.</p>
<p>Geografisk indelning och befolkningsmängd i de 24 avtalsområdena</p>
<p>De sju avtalskommunerna omfattar sammanlagt 24 bostadsområden med sammanlagt ca 250 000 invånare. Redan när det gällde att avgränsa vilka områden som omfattas av avtalen har kommunerna haft olika tillvägagångssätt. Vissa kommuner har avgränsat sina bostadsområden genom markering på en till avtalet bifogad karta, medan andra har utgått från adresser och postnummer. Göteborg skiljer sig från de andra kommunerna genom att definiera de berörda bostadsområdena i termer av basområden och primärområden, vilket är en i staden redan existerade indelning.</p>
<p>I ett försök att systematisera de avgränsningar som kommunerna gjort, använde Integrationsverket (2001b, s. 96) det statistiska undersökningsinstrumentet SAMS . De fann att bostadsområdena i några kommuner motsvarade ett enskilt SAMS-område, medan det i andra fall kom att omfatta flera sammanslagna SAMS-områden. Detta var ett sätt att visa på skillnaden i storlek som finns när det gäller befolkningsunderlaget för avtalen.</p>
<p>Avsaknaden av gemensamma kriterier för hur stora bostadsområden som borde omfattas av avtalen innebar att de valda bostadsområdena hade varierande befolkningsmängd och skiftande förutsättningar. Befolkningsmängden mellan avtalsområdena varierade således mellan 24 671 personer (Fosie i Malmö) till knappt 3 380 personer (Fornhöjden i Södertälje). Även inom samma kommun skilde sig bostadsområdenas befolkningsmängd betydligt från varandra. Exempelvis berörde Göteborgs utvecklingsavtal såväl Bergsjön med 14 019 invånare som Norra Biskopsgården med 4 545 invånare. Denna kommuninterna variation gällande bostadsområdenas storlek gällde samtliga sju kommuner i olika grad.</p>
<p>Det statliga bidraget</p>
<p>Den ekonomiska insats som staten bidragit med som stöd till de sju kommunerna är drygt 2 miljarder kronor. I avtalen ställdes dock krav på att kommunerna skulle bidra med en finansiell motprestation som var minst lika stor som det statliga bidraget. Hur den kommunala insatsen sett ut är svårt att beräkna eftersom detta inte redovisats separat utan till stor del har ingått i den kommunala ekonomin.</p>
<p>Eftersom det ligger utanför ramarna för denna utredning att studera resursinsatser och resursfördelning på det ekonomiska planet, så presenteras här endast en orienterande tabell från storstadsdelegationens årsrapport 2004. Tabell 3.3 ger en bild av hur de statliga medlen fördelats och kan med fördel jämföras med föregående tabell som visar befolkningsmängden.</p>
<p>Medel inom de lokala utvecklingsavtalen</p>
<p>I tabellen illustreras en kraftig variation av tilldelade medel. Stockholm har exempelvis tilldelats drygt 500 miljoner kronor medan Södertäljes andel är knappt 200 miljoner kronor. Denna variation beror naturligtvis bl.a. på de berörda områdenas befolkningsmängd . Även fördelningen av medlen internt på kommunnivå varierar, vilket medfört att det statliga bidraget beräknat per invånare har tillfallit medborgarna i kommunen i olika grad .</p>
<p>Varierande politisk organisation</p>
<p>De flesta kommuner som ingick avtal med staten har en lokal politisk organisation vilket medför att dessa kommuner är indelade i stadsdelar/kommundelar med en egen politisk nämnd. Ett bostadsområde inom avtalet kan motsvara en hel stadsdel/kommundel med en egen politisk nämnd eller motsvara en del av den. Avgränsningen av bostadsområden i avtalen överskrider dock inte denna politiska indelning i den bemärkelsen att ett bostadsområde aldrig ligger inom flera stadsdelar/kommundelar.</p>
<p>Som exempel kan nämnas Stockholm där fem bostadsområden berördes av avtalet. Endast ett av dessa, Rinkeby, utgör en hel stadsdel med egen politisk nämnd medan de andra fyra områdena utgör delar av en stadsdel. I Malmö ingår de fyra berörda bostadsområdena i fyra olika stadsdelar som har egna politiska nämnder. Dessa bostadsområden utgör dock endast delar av respektive stadsdel. När man således talar om Rosengård inom ramen för de lokala utvecklingsavtalen, är det värt att notera att det endast är en del av stadsdelen Rosengård som berörts av avtalet. Sammantaget är det endast två bostadsområden bland de berörda 24 bostadsområdena som motsvarar en hel stadsdel/kommundel med egen politisk nämnd, nämligen Bergsjön i Göteborg och Rinkeby i Stockholm.</p>
<p>I samtliga fall tecknades de lokala avtalen mellan regeringen och företrädare för kommunen centralt. Vilken politisk organisation som fanns i kommunen kunde få betydelse i flera avseenden. En aspekt var att beslutsgångarna kom att se olika ut och därmed den potentiella närheten till beslutsfattarna. Åtgärdsplanerna avseende bostadsområden som ingick i en stadsdel/kommundel med egen politisk nämnd måste godkännas av den lokala politiska nämnden innan de blev aktuella för avtalet. Det politiska godkännandet för åtgärdsplaner avseende bostadsområden utan egen politisk nämnd ägde däremot rum på en central nivå. Det är därmed värt att notera att antalet beslutsnivåer varierade mellan avtalskommunerna.</p>
<p>Det politiska godkännandet av en lokal åtgärdsplan kan således sägas ske utifrån olika perspektiv, beroende på vilken politisk nivå som godkänner. I bostadsområden som tillhör en stadsdel/kommundel med egen politisk nämnd, bedöms i regel åtgärdsplanen nära det lokala sammanhanget i form av stadsdelens/kommundelens behov och förutsättningar. I kommuner utan lokal politisk organisation äger den politiska bedömningen av åtgärdsplanerna rum i kommunen centralt, vilket kan främja ett centralt kommunalt helhetsperspektiv. Organiseringen kan skapa olika möjligheter när det gäller problemanalyser och lösningar, men också förstärka hindrande faktorer som konkurrens när det gäller fördelningen av medlen mellan olika stadsdelar.</p>
<p>Målområden på olika nivåer</p>
<p>På samma sätt som det finns flera beslutsled när det gäller den politiska organisationen, så finns det en struktur i flera led när det gäller mål och målområden. En av de så kallade centrala metoderna i framtagandet av de lokala utvecklingsavtalen var målstyrning som struktureras i flera nivåer i form av en målkedja. I propositionen lyfts åtta målområden fram som speciellt angelägna för arbetet inom ramen för de lokala utvecklingsavtalen . Dessa målområden är del i en övergripande målstyrning inom de lokala utvecklingsavtalen, även om målen enligt propositionen ska anpassas efter de lokala behoven i respektive kommun. Dessa övergripande målområden benämns i detta avsnitt nationella målområden. I avtalen efterfrågades dock även åtgärdsplaner med lokalt framtagna mål för varje bostadsområde byggt på dess specifika behov. Dessa lokalt framtagna mål, här benämnda lokala mål, länkades med de nationella målområdena via de mål som kommunen introducerade för det lokala utvecklingsarbetet på central kommunal nivå . Dessa mål benämns här kommunala målområden. Den kompletta målkedjan för det lokala utvecklingsarbetet inom ramen för de lokala utvecklingsavtalen består alltså av tre led. Målkedjan kan beskrivas som i figur 3.2.</p>
<p>Målen för de olika nivåerna beskrivs således i olika programdokument, vilka framgår av figuren. De nationella mål som anges i storstadspropositionen godkänns av riksdagen, de kommunala målområden som återfinns i de respektive kommunernas lokala utvecklingsavtal godkänns av kommunstyrelsen. De lokala målen som återfinns i de lokala åtgärdsplanerna godkänns däremot på olika beslutsnivåer. Var dessa lokala åtgärdsplaner godkänns är således beroende av hur kommunen är organiserad politiskt. dock varken konsekvent eller enhetligt. Det specificerades exempelvis olika prestationer för de tre bostadsområden i kommunen som berördes av avtalet (Alby, Fittja och Hallunda/Norsborg) inom det kommunala målområdet Förvärvsfrekvens. Inom målområde Svenska språkets ställning specificerades däremot prestationen endast för Fittja och inom Skolresultat – utbildningsnivåer angavs prestationen endast för Hallunda/Norsborg.</p>
<p>Exempel 2</p>
<p>Detta kan jämföras med Göteborgs avtal (2001) som angav tre kommunala målområden för det lokala utvecklingsarbetet i kommunen : 1. Sysselsättning, försörjningsstöd, vuxenutbildning 2. Språkutveckling och skolresultat 3. Lokalt utvecklingsarbete – demokratisk delaktighet, trygghet, trivsel samt förbättrad folkhälsa</p>
<p>Dessa tre kommunala målområden angavs, till skillnad från i Botkyrkas avtal, utan någon specifikation av vad som skulle presteras i varje bostadsområde.</p>
<p>Exemplen visar inte bara på den variation som kan förekommit när det gäller hanteringen av mål och målområden, utan illustrerar även att benämningarna på målområden skiftat från kommun till kommun. Ett kommunalt målområde kan således avvika helt från de nationella målområdena även i termer av formulering. Huddinges avtal (1999) introducerade exempelvis målet Attityd/bild av området. Detta medför att även i de fall de kommunala målområdena delvis kan överensstämma i sin formulering, är det inte alltid givet vilka typer av insatser som hör hemma under dem. När man talar om ett målområde i en kommun kan det vara viktigt att hålla i minnet att det inte nödvändigtvis motsvarar ett av de målområden som benämns i propositionen.</p>
<p>Det finns ytterligare en variation i formuleringen av de kommunala målområdena. Denna har troligtvis sin förklaring i propositionens otydlighet. Förutom de åtta målområden som propositionen föreslår för det lokala utvecklingsarbetet (prop. 1997/98:165, s. 30), förekommer i propositionen ytterligare en formulering (ibid., s. 78) :</p>
<p>De lokala målen bör i första hand syfta till att förbättra sysselsättning och arbetskraftsdeltagande inom de utsatta stadsdelarna. En naturlig utgångspunkt för överläggningarna bör i övrigt vara de områden som omfattas av de nationella storstadspolitiska målen, dvs. beroende av socialbidrag det svenska språkets ställning skolresultat och utbildningsnivåer hälsoläget trivsel och trygghet i bostadsområdet tillgång till offentlig och kommersiell service tillgång till kultur- och fritidsverksamheter demokratisk delaktighet god livsmiljö</p>
<p>Denna specifikation av de lokala målen har troligtvis lett till att Stockholm i sitt avtal från 1999 angav följande kommunala målområde: Offentlig och kommersiell service, kultur och fritid . Propositionens formulering, som avser lokala mål, har således påverkat Stockholms kommunala mål.</p>
<p>Men de kommunala målområdena kan även ändras över tid. I flera fall har det skett revideringar som exempelvis påverkat antalet målområden i avtalet. I inledningen till Stockholms reviderade avtal (2001) infördes en rad förändringar :</p>
<p>Översynen har skett i samarbete med extern utvärderare, Södertörns högskola. /…/ I förekommande fall har konsekvensändringar gjorts. Vidare redovisas målområde Svenska språkets ställning och målområde Skolresultat – utbildningsnivåer gemensamt under målområde Förbättrade skolresultat. Frågor om offentlig och kommersiell service förs från målområde Offentlig och kommersiell service, kultur och fritid till målområde Ökad trygghet och trivsel.</p>
<p>Därmed omfattade Stockholms ursprungliga avtal (1999) sju kommunala målområden, medan stadens reviderade avtal (2001) endast innefattade sex målområden.</p>
<p>Men inte bara de kommunala utan även de lokala målen varierar från en åtgärdsplan (ett bostadsområde) till en annan åtgärdsplan (annat bostadsområde). Detta gäller både i termer av antal och i termer av formulering. Malmös avtal (1999) omfattade exempelvis fyra bostadsområden. I de fyra åtgärdsplanerna som upprättades introducerades olika uppsättningar lokala mål. Hyllie hade sju mål, Rosengård fem, Fosie fyra och Södra Innerstaden hade tre mål.</p>
<p>Formuleringen av dessa lokala mål kunde vara allt från Att skapa goda och hälsosamma livsmiljöer (Södra Innerstaden) till Delmål avseende träffpunktsverksamhet (Hyllie).</p>
<p>Denna variation i antalet och formuleringen av både de kommunala målområdena och de lokala målen gäller de flesta kommunerna. Huddinges avtal (1999) utmärker sig från de andra avtalen genom att det angavs fem kommunala målområden som återkom med samma formulering även i de lokala åtgärdsplanerna för samtliga tre bostadsområden som berördes av avtalet.</p>
<p>Sammanfattande kommentar</p>
<p>Den bild som ges av kommunernas skiftande förutsättningar kan ge en föraning om de komplexa organisatoriska sammanhang som de lokala utvecklingsavtalen ska förverkligas i. Komplexiteten är inte unik för det som händer inom de lokala utvecklingsavtalen. Ovanstående kan snarare betraktas som en tämligen ytlig illustration av variationen i de lokala förutsättningarna som redan från början kommer att påverka vilka insatser som är möjliga att genomföra och därmed att utvärdera. Givetvis finns det oändligt mycket som här inte berörs, men som sagt, detta kan ge en föraning om vad som möter en extern utvärderare.</p>
<p>Att de lokala målen skiftar både i termer av antal, formulering och tid, kan ses som rimligt och inbyggt i själva grundförutsättningarna. De övergripande inriktningsmålen ska enligt propositionens intentioner anpassas till och förankras i lokala behov. Variationerna i de lokala målens antal och formulering kan således med en välvillig tolkning bero på att målen är framtagna av lokala aktörer som även skulle kunna inkludera bosatta i respektive bostadsområde. Oavsett vem som deltagit i utformningen av kommunala och lokala mål ger det rika utbudet av måluppsättningar och målformuleringar en bild av att det är svårt att på ett enkelt sätt jämföra och dra långtgående slutsatser kring utfallet utan att ta dessa skillnader i beaktande.</p>
<p>Även om denna variationsrikedom är att vänta när det gäller en stark prägling av ett lokalt perspektiv, utgör den samtidigt uppenbara svårigheter för en extern utvärderare, inte minst ur ett jämförbarhetsperspektiv. Att ta hänsyn till mängden faktorer som påverkar det arbete som utförts är i stort sett en omöjlig uppgift. Redan med de få aspekter vi visat på ovan uppstår en komplex och inte sällan svåröverskådlig bild av arbetet inom de lokala utvecklingsavtalen.</p>
<h2>3.3 Planer för utvärdering</h2>
<p>tionsprocessen. I planen efterfrågas en formativ utvärdering med etappvis rapportering som möjliggör att lämpliga anpassningar genomförs under projekttiden. Särskild vikt läggs vid samverkan, delaktighet och de strukturella förändringar som arbetsprocessen ger upphov till. Värt att notera är att det i en annan bilaga än utvärderingsplanen till avtalet med titeln Resurser för utvärdering uppges att det i Stockholms kommun, Södertörnskommunerna och inom ledningen för Södertörns högskola finns ett intresse att gemensamt engagera Södertörns högskola i utvärderingen av arbetet inom de lokala utvecklingsavtalen. Detta intresse motiveras bland annat med ambitionen att på sikt erhålla ökad status för högskolan samt öka dess attraktivitet för studenter och forskare.</p>
<p>I Huddinges plan definieras utvärdering som en noggrann efterhandsbedömning av utfall, slutprestationer eller förvaltning. Det efterfrågas en processinriktad utvärdering med tyngd på delaktighet och samverkan. En ambition är att samarbeta med övriga storstadskommuner framförallt inom Stockholmsregionen för att möjliggöra jämförbarhet. Inom varje kommunalt målområde ställs frågor som utvärderingen ska besvara och i vissa fall föreslås bedömningskriterier. Exempelvis föreslås att målområdet Svenska språkets ställning avseende vuxna ska bedömas genom att tolkbehovet följs upp. I samarbete med Integrationsverket ämnar man även att följa upp ett antal familjer för att se hur deras situation påverkas av storstadsarbetet.</p>
<p>Malmö efterfrågar i sin utvärderingsplan en vetenskapligt sammansatt utvärderargrupp som ska genomföra en måluppfyllelseutvärdering med ett helhetsperspektiv och med en aktionsinriktad forskningsmetodik. Utvärderarna ska bl.a. studera hur familj och eget nätverk kan vara en tillgång för människor som bryter sin isolering och förbättrar sina ekonomiska och sociala villkor. Utvärderarna ska visa utvecklingsarbetets effekter på den ordinarie verksamheten, utarbeta självutvärderingsverktyg och förse verksamheterna med metodstöd. Planen anger att Internationell migration och etniska relationer (IMER) vid Malmö Högskola redan har ett uppdrag att utvärdera programmet Nationellt Exempel i Rosengård och även kommer att få uppdraget att utvärdera arbetet med det lokala utvecklingsarbetet i just denna stadsdel.</p>
<p>Stockholms plan uttrycker behov av en tvärvetenskaplig, processinriktad utvärdering med individen i fokus, det vill säga att utvärderingen ska visa hur det pågående arbetet förändrar situationen för den enskilda individen. Utvärderingen ska visa vilka åtgärder som är lyckosamma, peka på möjliga insatser som inte har genomförts och utveckla vetenskapliga metoder och framtida arbetssätt. Planen betonar vikten av att utvärdera samverkan på alla nivåer.</p>
<p>Södertälje planerar en processinriktad helhetsutvärdering enligt en intressentmodell . Denna tolkas som att utvärderingen ska ”ta sin utgångspunkt i farhågor och frågor hos de som berörs av utvecklingsavtalet”. Kommunen ämnar engagera utvärderarna i utformningen av målen så att dessa mål blir mätbara och efterfrågar en etappvis rapportering som kan ligga till grund för den nationella utvärderingen. Det påpekas att utvärderarna ska svara för metodval och val av data samt en mall för självutvärdering. I planen utrycks en ambition om att utforma en enkät till medborgarna tillsammans med övriga södertörnskommuner i syfte att möjliggöra jämförbarhet. I detta avseende uttrycks önskemål om att utvärderingen länkas såväl till andra kommuners utvärderingar som till den nationella utvärderingen. Man efterfrågar även en ”standard för framgång och misslyckande” för alla verksamheter. Särskild vikt läggs vid utvärderingen av delaktigheten.</p>
<p>Sammanfattningsvis kan noteras att gemensamt för de sju utvärderingsplanerna är att alla efterlyser en inriktning på processutvärdering och resultatredovisning. De specificerar dessutom i olika grad ett fokus på samverkan och delaktighet som prioriterade områden för utvärdering . Planerna visar att ambitionsnivån ofta är hög och förväntningarna på vad de externa utvärderingarna ska kunna bidra med är omfattande. Ett intressant inslag i detta är att endast Göteborg och Haninge uttalat redovisar syftet för utvärderingen, där de senare dessutom gör detta i gängse utvärderingsterminologi (formativ utvärdering). Södertälje är den enda kommun som efterfrågar en specifik utvärderingsmodell (intressentmodell). Botkyrkas plan ger en bild av en mera initierad utvärderingsbeställare då det både efterfrågas en terminologisk konsensus och att utvärdering specifikt bör genomföras på tre nivåer.</p>
<p>Med tanke på den höga ambitionsnivån med utvärderingar så är det naturligtvis intressant att studera hur mycket medel som avsatts för utvärdering. Enligt uppgifter, inhämtade via Storstadskansliet i januari 2005, har drygt 80 miljoner kronor beviljats till utvärderingar under perioden 2000–2005. Kostnaderna fördelar sig enligt följande:</p>
<p>Som förväntat skiljer de faktiska utvärderingskostnaderna sig kraftigt åt, bland annat beroende på kommunernas storlek och tilldelat statsbidrag. Malmös utvärderingskostnader är exempelvis tre gånger så stora som Södertäljes, medan den största skillnaden finns mellan Stockholm (drygt 22 miljoner) och Haninge (drygt 5 miljoner kronor).</p>
<p>Procentuellt sett kan kostnaden för utvärdering som andel av det tilldelade statliga bidraget se tämligen jämn ut. Skillnaden mellan dem som satsat minst respektive mest är 1,4 % i förhållande till sina respektive tilldelade statliga bidrag. Stockholm är den avtalskommun som satsat mest på utvärdering medan Haninge och Huddinge satsat minst. En möjlig tolkning är att Stockholm är den kommun som haft de största ambitionerna när det gäller att utvärdera de lokala utvecklingsavtalen, medan Haninge och Huddinge jämförelsevis tycks ha haft lägre ambitioner när det gäller att utvärdera sina insatser. Bilden kan dock nyanseras om man studerar fördelningen av utvärderingskostnaderna per invånare, se Tabell 3.5.</p>
<p>Även om faktiska kostnader och procentsatser inte säger någonting om det man får för pengarna, så ger det uttryck för en ambition omsatt i praktisk handling. Emellertid bör inte procentsatsen rakt av likställas med ambition. Andra aspekter som har att göra med vilken typ av utvärdering man önskar och hur tydligt detta formuleras och avgränsas bör också vägas in. Således handlar det om såväl kvantitet som kvalitet avseende utvärderingsbeställning. En annan fråga är vad man får för pengarna, d.v.s. i vilken utsträckning utvärderingarna uppfyller de krav beställarna ställt.</p>
<h2>3.4 Oktoberrapporterna</h2>
<p>Varje oktober månad har de sju avtalskommunerna presenterat en årsrapport till storstadsdelegationen – en Oktoberrapport. Oktoberrapporterna består av en sammanfattande redovisning av kommunövergripande insatser och det utvecklingsarbete som pågår i kommunen i termer av de i avtalen påbjudna fyra centrala metoderna . Rapporterna omfattar även en avrapportering från arbetet i varje bostadsområde med en genomgång av de insatser som utförs lokalt.</p>
<p>Underlaget till Oktoberrapporterna består i stora delar av material och rapporteringar av lokal karaktär, som projektbeskrivningar, verksamhetsberättelser för enstaka insatser, självvärderingar, etc. Under perioden 2000–2004 presenterades ett drygt 20-tal Oktoberrapporter.</p>
<p>Vilka aktiviteter hör till vilka satsningar är således inte alltid självklart. Sahlén (2002) nämner avsaknaden av förtydligande projektbeskrivningar som en orsak till att exempelvis en fortbildning för lärarna som är finansierad av Skolverket, i kommunens självutvärdering redovisas som arbete inom ramen för avtalen:</p>
<p>Att man i en delrapport redovisar denna fortbildning som en aktivitet inom det pedagogiska projektet är förvånande. Beror det på att det pågår så många projekt på skolan och att de finansieras från så många olika håll och i vissa fall byter bidragsgivare, att man på skolan inte klarar av att hålla isär de olika projekten? Eller är orsaken att direktiven kring bidrag och projekt är otydliga. Eller beror det på något annat? (ibid., s. 25)</p>
<p>Den otydlighet som råder påverkar också hur man redovisar resultat. Sättet att redovisa resultaten i de kommunala dokumenten, inte minst i relation till målen, kan utgöra hinder för utvärderingen. Motsieloa et al (2002) undrar exempelvis hur man kan bedöma ett kulturprojekts måluppfyllelse när de redovisade resultaten är svåra att koppla till de uppställda målen:</p>
<p>Man beskriver i oktoberrapporten 2001 (Hyllie SDF 2001) de uppnådda resultaten i termer av förbättrade studieresultat i matematik och engelska och en ökad social samvaro utanför det egna bostadsområdet tack vare utflykter. Därmed är det i rapporten oklart om satsningarna på kultur i Hyllie har uppnått sina delmål (ibid., s. 13).</p>
<p>Hosseini-Kaladjahi (2002a) diskuterar målens formulering och menar att dessa är ofta överdrivet kvantifierade i de kommunala dokumenten. Detta, menar utvärderaren, leder i kombination med kravet på rapportering till selektiv resultatredovisning:</p>
<p>Resultatmanipulering görs också genom att man pendlar mellan två eller flera mål och i presentationen väljer det mål man lyckas bäst med (ibid., s. 100).</p>
<p>Även Bunar (2003) uppmärksammar frågan om det glapp som finns mellan hur målen har formulerats och den verklighet som personalen möter. Utvärderaren menar att detta har konsekvenser för kravet på rapportering:</p>
<p>Effekterna av gapet mellan politiskt formulerade generella målsättningar och den konkreta verkligheten kan vara desamma för insatsledarna i det här fallet som i det föregående om målens överdrivna kvantifiering. Frustration, orättvis kritik och jakt på ”några boende” som får agera ”gisslan” i Oktoberrapporter tar bara tid, energi och pengar ifrån kärnverksamheten vars mål alla ändå är överens om (ibid., s. 70).</p>
<p>Fler utvärderare pekar på att det kompletterade erbjudandet, med uppmaningen att utvecklingsarbetet skulle koncentreras på sysselsättning och skola, ledde till att projekt inom vissa målområden lades ner. I många fall valde kommunerna dock att behålla projekten genom att omdefiniera projektens ursprungliga syften eller nyansera dem för att inkludera projekten i de prioriterade målområdena. I exemplet nedan, som vi lånar från Kings (2004), framkommer en sådan situation tydligt:</p>
<p>De insatser som överförs från målområde 4 till målområde 1 motiveras på följande sätt: ’All verksamhet som på något sätt bygger på en dialog och en kommunikation mellan människor är att betrakta som språkutvecklande, vilket innebär att samtliga åtgärder inom målområde Tillgång till kultur och fritid på något sätt är språk- och kunskapsutvecklande’ (ibid., s. 40).</p>
<p>Bunar (2003) påpekar att Oktoberrapporternas brister och avsaknaden av en kritisk självgranskning försvårar metodutveckling och spridning av goda exempel:</p>
<p>Kvaliteten hos framförallt de lokalt producerade dokumenten är varierande. Oktoberrapporterna bygger på insatsledarnas redovisningar och dessa är enligt min uppfattning rätt bristfälliga i att anlägga ett kritiskt perspektiv på sin verksamhet. Avsaknad av det kritiska perspektivet riskerar att urholka en av de viktigaste målsättningarna för Storstadssatsningen, nämligen den som har med metodutvecklingen och spridningen av goda praktiker att göra. En utvärderare, oavsett hur noggrann han/hon är, kan aldrig sätta sig i samtliga aspekter av det utvärderade projektet lika bra som projektledaren, främst vad gäller den historiska utvecklingen och relationer mellan olika aktörer. Därför är det av yttersta vikt att kvaliteten i självutvärderingarna och/eller redovisningarna blir bättre för att säkra kvalitetsutvecklingen framöver (ibid., s. 12). som ett strategiskt instrument understryks av beskrivningar om resultatmanipulering och modifiering och förflyttning av insatser mellan målområden. Samtidigt som de kommunala dokumenten återspeglar en komplex verksamhet och verklighet, är det allvarligt om inte dokumenten förmår erbjuda en tillgänglig och överblickbar information, vilket kan ses som en av grundförutsättningarna för möjligheten till insyn och granskning.</p>
<p>Sammanfattande diskussion</p>
<p>I detta kapitel beskrivs några av de förutsättningar som råder då en avtalsform ska förverkligas i sju kommuner, men också den förvirring som lätt inträder när en komplex verklighet ska samsas med de lokala utvecklingsavtalen. Ett bestående intryck när man närmar sig frågan om avtalet och kommunerna är att om man vill skapa sig en övergripande uppfattning om de lokala utvecklingsavtalen så blir bilden snabbt kaotisk i mötet med de specifika kommunala profilerna. Detta stärks av otydligheter i de ursprungliga intentionerna med avtalen, vilket gör att kommunernas tolknings- och handlingsutrymme är stort. Det är något av denna verklighet som möter den externa granskaren eller utvärderaren som vill försöka få en överblick över verksamheter och arbetsprocesser.</p>
<p>Utvecklingsarbete beskrivs i propositionen som en långsiktig process. Av denna anledning vill man från statligt håll betona vikten av att de lokala utvecklingsavtalen ses som ett bestående inslag och ett led i en läroprocess. Då man efterlyser en beständig förändring i samarbetsformen med kommunerna påpekas även att avtalen kan tecknas för en längre period än den som gäller för det statliga ekonomiska stödet (tre år). Samtidigt som det således finns möjligheter att teckna avtal som är längre än finansieringsperioden, är det inte uttalat vad som händer när finansieringsperioden är slut.</p>
<p>Att lokala mål skiftar i termer av både antal, formulering och tid, kan ses som rimligt och inbyggt i själva grundförutsättningarna. De övergripande inriktningsmålen ska enligt propositionens intentioner anpassas till och förankras i lokala behov. Variationerna i de lokala målens antal och formuleringar kan således med en välvillig tolkning bero på att målen är framtagna av lokala aktörer som även skulle kunna inkludera bosatta i respektive bostadsområde. Oavsett vem som deltagit i utformningen av kommunala och lokala mål ger det rika utbudet av måluppsättningar och målformuleringar en bild av att det är svårt att på ett enkelt sätt jämföra och dra långtgående slutsatser kring utfallet utan att ta dessa skillnader i beaktande.</p>
<p>Även om denna variationsrikedom är att vänta när det gäller en stark prägling av ett lokalt perspektiv, utgör den samtidigt uppenbara svårigheter för en extern utvärderare, inte minst ur ett jämförbarhetsperspektiv. Att ta hänsyn till mängden faktorer som påverkar det arbete som utförts är i stort sett en omöjlig uppgift. Kort sagt: bilden av arbetet inom de lokala utvecklingsavtalen kan te sig tämligen svåröverskådlig.</p>
<p>Utvärdering är ett av de centrala inslagen i de lokala utvecklingsavtalen. Det finns höga ambitioner kring utvärdering, vilket kan utläsas inte bara i statliga dokument utan också i de utvärderingsplaner som presenterats. Utvärderarna har således fått uppdrag som omfattar granskning av insatser och arbetsprocesser, metodstöd för främjande av pågående insatser, tillvaratagande av erfarenheter, säkerställande av kunskaper för långsiktig utveckling, osv.</p>
<p>Sammanfattningsvis finns det anledning att närmare granska den idérikedom alternativt plottrighet som karaktäriserar de lokala utvecklingsavtalen och rapporteringen av dessa. Å ena sidan kan det finnas något positivt i att t.ex. målområdet ”trygghet” ges flera olika innebörder. För tjänstemän och boende i Geneta kanske trygghet innebär något annat än i Södra Innerstaden. Varje kommun och bostadsområde ges möjlighet att själva definiera vad trygghet är och hur denna ska kunna öka. Men om trygghet inte används på ett något sånär enhetligt och systematiskt sätt försvåras å andra sidan kunskapsutvecklingen, vi vet inte vilka metoder som eventuellt kan öka tryggheten i ett bostadsområde. Vidare finns risken att ett allt för spretigt användande av ”trygghet” tömmer ordet på sitt innehåll, till sist betyder det ingenting. Vilka kan då konsekvenserna ha blivit av att man har låtit tusen blommor blomma såväl när det gäller målområden och verksamheter som begrepp?</p>
<p>En annan fråga värd att fundera över gäller utvärderingarna och beställningarna kring dessa. Naturligtvis finns det en styrka om utvärderingarna genomförs med varierande metoder och olika fokus. Men det innebär också problem, de olika utvärderingarna blir på så sätt inte pusselbitar i ett stort pussel som visar en samlad bild av storstadssatsningen. Pusselbitarna passar nämligen inte självklart ihop utan det blir upp till varje intressent att själv fundera över vad tomrummen skulle kunna fyllas med. Denna problematik är något som utredare, forskare och andra som är aktiva inom storstadspolitiken har att brottas med. Enhetlighet, överblickbarhet och begreppsvaliditet när det gäller storstadssatsningen i stort är kanske inte det viktigaste för alla dem som i sin vardag varit delaktiga i olika insatser. Men de lokala utvecklingsavtalen är inte enbart till för de boende i de utsatta bostadsområdena här och nu, den ska också ge kunskaper för framtida verksamheter i syfte att minska segregationen. I detta sammanhang är utvärderingarna ytterst betydelsefulla. I de följande kapitlen följer därför också en presentation av det utvärderande arbete som bedrivits i de 7 kommunerna och 24 bostadsområdena.</p>
<h2>4 Utvärdering</h2>
<p>Detta kapitel innehåller en genomgång av teoretiska aspekter på begreppet utvärdering. I vårt uppdrag ingår det att utvärdera utvärderingar. För att göra detta krävs att vi ställer upp klara bedömningskriterier och referenspunkter . Därför är det nödvändigt att tydliggöra hur vi förhåller oss till resonemang och begrepp kopplat till fenomenet utvärdering. Syftet med detta kapitel är att redogöra för den syn på utvärdering som utgör referenspunkt för granskningen av rapporterna. Några resonemang i denna del finns även med i utredningens delbetänkande (SOU 2004:79). Där diskuterades bland annat hur utvärdering kan beskrivas och förstås, men här konkretiseras dessa tankar.</p>
<h2>4.1 Definition av begreppet</h2>
<p>Utvärdering är ett komplext begrepp som används på olika sätt i olika sammanhang. Inte ens bland professionella utvärderare finns det någon vedertagen definition av vad begreppet egentligen betyder, men Vedung har formulerat en av de mest använda definitionerna: utvärdering = noggrann efterhandsbedömning av utfall, slutprestationer eller förvaltning i offentlig verksamhet, vilken avses spela en roll i praktiska beslutssituationer (Vedung 1998, s. 20).</p>
<p>Centralt enligt detta perspektiv är alltså att utvärderingen används för att noggrant blicka tillbaka och bedöma det som är eller har varit för att ge vägledning framåt. Noggrannhet och bedömning lyfter även Åberg (1997) fram och menar att utvärdering består av två komponenter, där den ena är att systematiskt och noggrant samla kunskap och den andra att genomföra en bedömning. Han menar dock att betoning ofta läggs på den första delen – att beskriva och tolka – medan den bedömande delen inte uppmärksammas i samma grad. Därigenom sker en utarmning av utvärderingsbegreppet.</p>
<p>För att summera kärnan i utvärderingens otaliga definitioner kan vi konstatera att utvärdering innebär att beskriva, analysera och slutligen värdera en verksamhet. Den minsta gemensamma nämnaren för alla definitioner av utvärdering har visat sig vara att utvärderingen dels innebär att värdera och uttala ett omdöme, dels att systematiskt arbeta för att skaffa ett så bra underlag som möjligt för denna uppgift (Karlsson 1999, s. 16).</p>
<h2>4.2 Utvärdering – uppföljning – forskning</h2>
<p>En betydelsefull aspekt är skillnaden mellan utvärdering och andra närliggande aktiviteter. Man kan till exempel förhålla sig till utvärdering å ena sidan och verksamheter som revision, utredning, uppföljning och forskning å den andra. Frågan är om inte utvärdering har fått ge namn åt alla dessa aktiviteter. Tendensen är att gränserna mellan de olika aktiviteterna har kommit att grumlas med åren . Eftersom utvärderingsuppdragen till stor del har förlagts till högskolor och universitet kan det vara aktuellt och befogat att särskilt diskutera förhållandet mellan utvärdering och forskning.</p>
<p>Revision handlar i grunden om prövning av lämplighet i förvaltning och utfall. Därför är det en regelrelaterad granskning som oftast inskränker sig till ekonomiska aspekter. Utredning syftar istället till beslutsförberedelse och planering. I en utredning ägnar man sig främst åt analys samt inventering av alternativ och konsekvensbedömning.</p>
<p>Uppföljning är kanske det fenomen som ligger närmast utvärdering, men de två måste likväl hanteras som helt skilda aktiviteter. Uppföljning kan grovt sett ses som en sorts övervakning – ett sätt att se till att ”skutan håller sig till den fastställda kursen” (Eriksson & Karlsson 1998, s. 24). Uppföljningen har ofta ett kontrollsyfte och utförs med ett uppifrånperspektiv, samtidigt som den alltid håller sig till interna faktorer. På så sätt är uppföljning ett av organisationsstrukturens sätt att övervaka processer och resultat, bedöma avvikelser från uppsatta normer och vidta lämpliga åtgärder så att mål kan uppfyllas. En uppföljning innebär konkret att ett förlopp dokumenteras och beskrivs. Vad som sker är helt enkelt en beskrivning av vad som faktiskt hände, men vi får inte veta någonting om varför det hände eller vad som skulle ha hänt i frånvaro av det studerade programmet. Det kan exempelvis handla om att samla in data och producera statistik.</p>
<p>Man kan också säga att en uppföljning ryms inom ramen för en utvärdering, då uppföljning i själva verket kan ses som de första stegen i en utvärderingsprocess. Men där uppföljningen slutar fortsätter utvärderingsarbetet ytterligare ett par steg, nämligen med själva värderingen och sedan vägledningen framåt. Skillnaden mellan begreppen antyds egentligen av verben uppfölja respektive utvärdera. Sammanfattningsvis kan vi alltså se uppföljning som en regelbunden insamling och sammanställning av data där det ofta handlar om uppgifter av kvantitativt slag, som till exempel hur många eller hur mycket. Uppföljningar ger emellertid varken förklaringar till utfallet eller relaterar till mål. Uppföljningens kärna ligger således i att kunna möjliggöra jämförelse över tid, medan utvärderingen går djupare med uttalanden om värdet av insatsen.</p>
<p>När det gäller relationen mellan forskning och utvärdering är detta ett känsligt och ofta infekterat ämne. Även om de två aktiviteterna många gånger överlappar varandra finns gränsdragningen diskuterad i många sammanhang. Det har bland annat hävdats att utvärdering inte är forskning, utan snarare en egen form av disciplinerad undersökning. Utvärdering har andra funktioner, syften, mottagare och avsedda effekter än forskning och därför bör de två företeelserna ses som åtskilda. Detta slår exempelvis Fitzpartick, Sanders och Worthen (2004, s. 5f) fast när de i fem punkter sammanfattar skiljelinjen mellan de två aktiviteterna:</p>
<p>Syftet med verksamheten. Forskning och utvärdering har olika mål – forskning eftersträvar slutsatser, utvärdering leder till värdeutsagor. Värdering är sine qua non för utvärdering och grundläggande för åtskillnaden är frågan om undersökningen är misslyckad om den inte producerade några data om nyttan av det som studeras. Forskaren skulle troligtvis säga nej.</p>
<p>Vem sätter dagordningen? En utvärderare kan föreslå frågor, men inte avgöra inriktningen på undersökningen utan att rådfråga intressenterna. Att inte låta beställaren styra skulle faktiskt vara oetiskt för en utvärderare, medan forskarens eget intresse förutsätts styra forskningen.</p>
<p>Resultatens generaliserbarhet. Då utvärdering förhåller sig till en särskild företeelse är en utvärdering relativt specifik i relation till den kontext som företeelsen befinner sig i. Syftet med forskning är däremot att bidra till en allmän kunskap. Därför är metoderna anpassade för att maximera generaliserbarheten till olika sammanhang i tid och rum.</p>
<p>Kriterier för att bedöma fullgodheten i studien. Forskning bedöms ofta för sin interna och externa validitet , medan utvärdering snarare bedöms utifrån sin träffsäkerhet (om den ger en korrekt bild av verkligheten), användbarhet (sett ur den tänkte användarens perspektiv), genomförande (om den är realistisk, diplomatisk och måttlig) och anständighet (om den är gjord på ett legalt och etiskt korrekt sätt där inblandades rättigheter skyddas).</p>
<p>Förberedelser för genomförandet. Forskare bör vara skolade i en särskild disciplin för att få djup i sina undersökningar. Utvärderare bör däremot vara tvärdisciplinära, då de ska kunna svara upp mot sina kunders varierande behov. För utvärderaren är det viktigt att kunna hämta in många olika typer av information och att kunna arbeta i många olika miljöer. Därför måste utvärderaren också vara bekant med en bred uppsättning metoder och tekniker så att de kan välja de som passar bäst för det specifika uppdraget.</p>
<p>När det gäller metoder och tekniker för att få fram data och sättet att dra slutsatser från dessa kan man se att forskning och utvärdering ofta överlappar varandra. Utvärdering utförs ofta under forskningsliknande former och under senare år har det växt fram ett helt nytt fält som kommit att kallas utvärderingsforskning, vilket innebär att forskningen gör studier med hjälp av utvärderingar (Rombach & Sahlin-Andersson 1995, s. 22). Ofta ger sig forskare också in i utvärdering av offentliga politikområden och program, men fortsätter att hävda att de bedriver forskning (Palumbo 1989, s. 16). Vi kan hursomhelst konstatera att utvärderingsforskningen ligger i gråzonen mellan de två aktiviteterna och vad man egentligen gör är att bedriva utvärdering med vetenskapliga forskningsmetoder. Klart står emellertid att det finns en tydlig koppling mellan utvärdering och forskning.</p>
<p>I tabell 4.1 presenteras ett schematiskt sätt att tydliggöra skiljelinjen mellan utvärdering och dess närliggande verksamheter. Tabellen är hämtad från Karlsson (1999) och bygger på en kategorisering utifrån fem centrala faktorer. Det vi framför allt ser i sammanställningen är att det är den systematiska datainsamlingen åtföljd av en bedömning och värdering som är central för utvärderingen.</p>
<h2>4.3 Utvärderingens syften</h2>
<p>En utvärdering är en aktivitet som genomförs i ett givet sammanhang för att uppnå ett specifikt syfte. Det talas därför om utvärderingssyfte, vilket kan förstås som en tänkt användning av utvärderingen inom det system där den tagits fram. Inom utvärderingsforskning används ofta en uppdelning i tre generella bakomliggande syften: kontrollerande, främjande samt kunskapsutvecklande . Kortfattat kan man säga följande om dessa tre syften:</p>
<p>En utvärdering med ett kontrollerande syfte vill huvudsakligen undersöka om en planerad åtgärd vidtagits och sedermera lett till önskat resultat. Utvärderingen blir därmed ett redskap i beslutsfattandet. Vid kontrollerande utvärdering formuleras syftet ofta på övergripande beslutsfattarnivå.</p>
<p>En utvärdering med främjande syfte ska huvudsakligen bidra aktivt till en förbättring av programmet. I den främjande utvärderingen tonas det bedömande inslaget ner och istället läggs tyngdpunkten på förståelsen av varför ett program lyckas eller misslyckas. Här formuleras ofta syftet av berörda professionella aktörer och brukare.</p>
<p>En utvärdering med kunskapsutvecklande syfte är tänkt ge kunskap om effekter av beslut och åtgärder för att i förlängningen förbättra framtida beslutsfattande. Detta syfte formuleras ofta av samhällsforskare som vill bidra till en ökad teoriram.</p>
<p>En automatisk komplikation av utvärderingens olika syften är att de också kräver olika typer av kunskap, information och tillvägagångssätt (Eriksson & Karlsson 1998, s. 17). En kontrollerande utvärdering behöver förhålla sig till andra faktorer än den främjande och kunskapsutvecklande, något som utvärderaren måste förhålla sig till i planeringen av sitt uppdrag. Men naturligtvis är det så att de tre syftena kan kombineras. Ofta kan det också vara så att lärande uppstår som en oavsiktlig sidoeffekt i förhållande till främjande och kontroll (Vedung 1998, s. 105). Detta framträder kanske tydligast vid meta-utvärderingar – som till exempel denna utredning – där uppgiften är att dra fram det generella ur en mängd enskilda studier genom att inordna dem i ett mer allmängiltigt begreppssystem med ett generellt lärande som följd.</p>
<p>Det är dock inte alltid så att det uttalade syftet återspeglar den egentliga avsikten bakom en utvärdering, det kan som i all verksamhet finnas en dold agenda bakom. Det kan exempelvis finnas en rad strategiska syften med att initiera en utvärdering. Vedung (1998, s. 105) diskuterar ett antal illegitima syften som kan ligga bakom så kallade pseudo-utvärderingar. Detta kan vara att man genom att medvetet utvärdera de aspekter som fungerat väl försöker motivera en fortsättning av ett dåligt program, eller då man genom att tillsätta en utvärdering försöker fördröja ett nödvändigt ingripande. Denna typ av strategiska inslag smyger sig ibland in i utvärderingar och reducerar samtidigt utvärderingens värde som allsidigt och objektivt beslutsunderlag. Frågan om strategiska motiv för utvärdering är något som varje utvärderare av offentliga program måste förhålla sig till. Den kunskap som utvärderingen ger kan komma att användas i både goda och mindre goda syften. Utvärderaren bör därför vara medveten om att fakta och empiri från arbetet mycket väl kan komma att användas för att stödja argument som olika grupperingar vill hävda. Utvärderingar kan till exempel användas för att peka ut ansvariga, syndabockar och offer .</p>
<h2>4.4 Modeller för utvärdering</h2>
<p>Utvärdering kan genomföras utifrån en rad olika ansatser och för att klassificera olika typer av utvärdering talas det ofta om modeller. En modellindelning gör det sedan möjligt att kritiskt granska olika utvärderingar, t. ex. med avseende på för vem den sker och med vilket syfte (Karlsson 1999, s. 56). Klassificering kan göras på olika sätt och en indelning som ofta används har värdekriterier som organiserande princip. Denna indelning har tagits fram av Vedung (1998, s. 49ff) som identifierar följande modeller:</p>
<p>Detta är inte den enda modellindelning som finns. Den är emellertid vanligt förekommande, inte minst i statsvetenskapliga sammanhang. Här har denna modellindelning valts eftersom den tar fasta på bedömningskriteriet i utvärdering.</p>
<h2>4.5 Kriterier för värdering</h2>
<p>Bedömningen är en central uppgift för en utvärderare. Men en bedömning är en relativ verksamhet – vad som är bra eller dåligt är relativa begrepp som i de allra flesta fall beror på vilken synvinkel utvärderaren väljer att ta som sin referenspunkt. En central fråga för varje utvärdering är därför vilka kriterier som styr bedömningen och hur dessa väljs ut. Inför varje utvärdering bör det finnas en unik och tydlig referensram som i sig är ett sätt för bedömaren att presentera vilka kriterier som använts för bedömningen (Karlsson 1999, s. 42). Att som utvärderare redovisa sina bedömningskriterier har också ett stort symbolvärde då öppenheten kring kriterierna tillfredsställer en grundläggande rättviseprincip, nämligen att den utvärderade ska känna till de regler enligt vilka det utförda arbetet bedöms (Shepard 2000). En utvärdering är oundvikligen förenad med vad som är värdefullt och om inte bedömningskriterierna redovisas är det lätt att utvärderingen avfärdas som tyckande från utvärderarens sida. Därmed förlorar utvärderingen i värde, även om resonemangen som förs kan vara värdefulla.</p>
<p>Utvärderingsteoretikern Ove Karlsson har ägnat sig åt kriterieproblemet i utvärdering och följande resonemang bygger på hans tankar. Vid en bedömning kan man använda sig av såväl subjektiva som objektiva referensramar. Det senare innebär att det finns en uppsättning värderingsprinciper som gäller oavsett vad en enskild individ anser. Ett subjektivt värdeomdöme kan istället ses som en individuell åsikt om en fråga.</p>
<p>• Minimikrav innebär de grundläggande krav som verksamheten ska motsvara för att anses godkänd som praktik.</p>
<p>• Genomsnittliga värden för praktiken innebär istället att olika verksamheter jämförs med varandra utifrån gemensamma krav för att få fram genomsnittsvärden på olika prestationer. Det kan gälla jämförelser mellan verksamheter inom kommunen, landet, eller internationellt.</p>
<p>• Den bästa konstaterade praktiken (bench marking) innebär att värdering sker i jämförelse med den som fått den högsta poängen, omdömet eller ekonomiska utfallet vid en jämförelse med andra verksamheter inom området.</p>
<p>• Den teoretiskt optimala praktiken värderar istället en verksamhet utifrån teoretisk idealbild om hur den borde fungera. Här är det tal om belagda teoretiska resonemang om vad en verksamhet borde leva upp till om den fungerar optimalt.</p>
<p>• Den enskilde individens eller gruppens behov och krav hänvisar till egna intressen, vilket exempelvis sker vid självutvärdering.</p>
<p>• Brukarnas behov och krav handlar om att bedöma till vilken grad verksamheten uppfyller brukarnas krav och förväntningar.</p>
<p>• Intressenternas behov och krav handlar istället om att bedöma hur verksamheten motsvarar krav och förväntningar hos olika aktörer som berörs av insatsen. Det kan exempelvis omfatta tjänstemän, politiker och andra berörda.</p>
<p>• Professionella gruppers behov och krav innebär att låta yrkesgrupper inom verksamheten bedöma på vilken nivå verksamheten presterar.</p>
<h2>4.6 Sammanfattning</h2>
<p>De teoretiska resonemang som förts i detta kapitel utgör i stort grunden för vår syn på utvärdering. Inför granskningen av de rapporter som ingår i utredningens primärmaterial har vi utifrån ovanstående diskussion konstruerat en granskningsmall som sedan använts för den systematiska analysen . De frågor som granskningsmallen beaktar utgör också grunden för nästföljande kapitel. Här presenteras bland annat vilka utvärderingsmodeller som använts och vilka kriterier insatserna bedömts i förhållande till. Dessutom bedöms rapporternas tillförlitlighet ur ett utvärderingsperspektiv.</p>
<h2>5 Uppdrag granskning</h2>
<p>I detta kapitel riktas fokus på de utvärderingar som haft i uppdrag att närmare studera och utvärdera processer och aktiviteter inom ramen för de lokala utvecklingsavtalen. Kapitlet innehåller en genomgång av de rapporter som vi har granskat inom ramen för vårt uppdrag. Av ett ursprungligt material på drygt 160 rapporter gjordes ett urval till förmån för så kallade externa utvärderingar främst genomförda på uppdrag av avtalskommunerna, men i några fall även på uppdrag av storstadsdelegationen. Efter en urvalsprocess återstod 83 rapporter i vårt material . Dessa rapporter har systematiskt analyserats och utgör det primära grundmaterialet för såväl detta som följande kapitel. I bilaga finns en närmare redovisning av de granskade rapporterna.</p>
<p>Genom granskningen skapas en grund för uttalanden om rapporternas innehållsmässiga kvalitet , vilket återverkar på tillförlitligheten i rapporterna. Detta kan i sin tur ses som angeläget inför innehållet i nästkommande kapitel, som ägnas åt en presentation av själva innehållet eller resultatet av utvärderingarna. Analysen bygger i denna del på såväl deskriptiva inslag med diskussion kring rapporternas karaktär, som på värderande inslag med bedömning av rapporternas kvalitet. I kapitlet studeras bland annat vem  som har utvärderat storstadsarbetet, hur  utvärderingarna har genomförts och vad/vilka områden  som har utvärderats.</p>
<p>Några av de aspekter som systematiskt granskats är det empiriska underlagets omfång och karaktär, metoder och metodmedvetenhet när det gäller datainsamling, förmåga att placera in insatsen i ett vidare sammanhang samt huruvida studien ger underlag för användande bortom det enskilda fallet (generaliserbarhet). Dessutom beaktas utvärderingarnas geografiska och tematiska avgränsningar, syfte, val av utvärderingsmodell samt referenspunkter för bedömning.</p>
<h2>5.1 Vem har utvärderat storstadsarbetet?</h2>
<p>Som ett led i kunskapsutvecklingen inom storstadsarbetet skapades överenskommelser i de lokala utvecklingsavtalen om att arbetet inom ramen för avtalen ska följas upp och utvärderas. En lång rad utvärderare, företrädesvis från högskolor och universitet, fick i uppdrag att följa arbetet. Eftersom satsningar som de lokala utvecklingsavtalen är komplexa och mångsidiga präglas ofta studiet av dessa sammanhang och verksamheter av tvärvetenskaplighet . Detta är också fallet i det här granskade materialet, då forskare och utvärderare engagerats från ett brett spektra av ämnesområden och vetenskapsdiscipliner, exempelvis med förankring i arkitektur, sociologi, företagsekonomi, etnologi, pedagogik och kulturgeografi. Totalt har 24 organisatoriska aktörer (vilket döljer ett långt större antal utvärderare) varit inkopplade i arbetet med de 83 rapporterna. I tabell 5.1 finns de olika utförarna redovisade samt hur många utvärderingsrapporter som producerats av respektive aktör.</p>
<p>Av sammanställningen framgår att högskolor och universitet har spelat en ansenlig roll i granskningen av storstadsarbetet. Det är ett stort antal aktörer bland utförarna som, i enlighet med intentionen i storstadpolitiken , har en lokal anknytning till akademiska institutioner i avtalskommunerna. Södertörns högskola och Malmö högskola, Mångkulturellt centrum samt Lunds och Göteborgs universitet är de mest framträdande aktörerna på detta område.</p>
<p>Det är således många utförare som varit engagerade i utvärderingsarbetet och ett stort antal rapporter har skrivits. Samtidigt har kvaliteten på de rapporter som producerats varit högst skiftande och antalet rapporter från respektive organisation bör därför relateras till den innehållsmässiga kvalitet som rapporterna håller. Vidare har olika val gjorts när det gäller uppläggning och publicering av rapporter. Södertörns högskola har exempelvis ett stort antal publicerade rapporter, men om man studerar dem närmare så beskriver författarna i flera fall själva att utvärderingsrapporten (endast) är en delrapport som har för avsikt att bidra med ett underlag för kommande slutrapport. För granskningens vidkommande kan detta medföra att flera rapporter inte rankas högt när de bedöms som utvärderingar, medan de samtidigt kan vara intressanta som deskriptiva uppföljningar. I flera andra fall är rapporterna utformade som antologier med en rad författare som samsas i samma publikation. Det förekommer också exempel på att rapporter både publicerats som enstaka rapport och senare även presenteras i en samproduktion.</p>
<p>En intressant skillnad som framkommer berör hur utvärderingsuppdragen fördelats och hur arbetet organiserats inom det regionala området. I granskningen framträder två riktningar när det gäller grupper av utvärderare. I det ena fallet förläggs i princip alla utvärderingsuppdrag hos en aktör, oavsett vilket målområde eller inriktning utvärderingen gäller. Detta sätt att organisera utvärderingarna kan sägas ha en generalistprofil, en slags ”one-size-fits-all”-modell. I det andra fallet fördelas uppdragen på flera institutioner efter sakkunskap, men kombineras och samordnas även med utvärderare med mer tvärvetenskaplig profil. Detta sätt att organisera kan snarast betecknas som ett slags “paraplymodell”. I vår granskning kan utvärderargruppen i Göteborg sägas presentera den senare modellen, medan övriga i olika grad tycks orientera sig i riktning mot den förstnämnda.</p>
<h2>5.2 Vad ska utvärderingarna användas till?</h2>
<p>En utvärdering är en aktivitet som genomförs i ett givet sammanhang för att uppnå ett specifikt syfte . Därmed finns det skäl att fråga sig vilket utvärderingssyfte  som finns i en utvärdering, i meningen varför utvärderingen görs eller hur utvärderingen är avsedd att användas. En fråga som studerats vid granskningen av rapporterna är således varför utvärderingen genomfördes enligt utvärderaren  och vad som eftersökts är vad författaren har sagt att produkten ska användas till.</p>
<p>För att belysa denna fråga används tre inom utvärderingsforskning vanligt förekommande utvärderingssyften, nämligen kontrollerande, främjande  och kunskapsutvecklande  syfte . I granskningen har en vid tolkning tillämpats, vilket innebär att syftet inte nödvändigtvis behöver ha formulerats i dessa termer, men att avsikten ändå är tydlig.</p>
<p>I figur 5.2 redovisas hur rapporterna förhåller sig till de tre utvärderingssyftena. Inledningsvis är det värt att notera att det i något mindre än hälften av rapporterna inte gått att utläsa vad utvärderingen ska leda till, d.v.s. vilken den tänkta användningen av rapporten är. Detta kan ha olika förklaringar. Att utvärderingssyftet inte är uttalat behöver inte betyda att det inte finns, utan snarare att det anses vara underförstått. Det kan exempelvis anses självklart att syftet med utvärderingen är att utgöra ett beslutsunderlag för fortsatt verksamhet eller att utvärderingen ska utgöra ett stöd för metodutveckling. I vissa fall finns inget uttalat syfte eftersom rapporten inte har någon utvärderande ambition. Man kanske inte har förhållit sig till användningen av utvärderingen, utan istället fokuserat på att ge en beskrivning av vad man ämnar göra i undersökningen.</p>
<p>En intressant iakttagelse är att det är en så hög andel av rapporterna som har ett uttalat kontrollerande syfte, inte minst i förhållande till andelen utvärderingar med ett uttalat främjande syfte. En generell tolkning kan vara att beslutsfattare formulerat utvärderingssyftet utifrån ett behov av att få underlag för framtida beslut, eller att utvärderaren uppfattat det så. Detta kan tyckas stämma dåligt överens med den uttalade inriktning som formulerats inom storstadsarbetet – nämligen att utvärdering ska bedrivas parallellt med utvecklingsarbetet i syfte att ” ge råd, stöd och kritik av arbetet som kan leda till förändringar som förbättrar genomförandet”  (skr. 2003/04:49, s. 30). Detta främjande perspektiv tenderar således att vara klart eftersatt, även om det finns en del utvärderare som säger sig ha en främjande ambition. Endast i ett fåtal rapporter finns konkretiserade uttalanden som visar på att utvärderarna har haft en främjande ansats i sitt arbete och där det faktiskt kan utläsas en uttalad plan kring hur denna främjande process ska kunna uppstå . Dock kan främjande ansatser finnas utan att det är explicit uttalat i syftesförklaringen.</p>
<p>Ett kunskapsutvecklande syfte återfinns i ungefär en femtedel av utvärderingarna. Med tanke på uppdraget i denna utredning, att “analysera rapporterna i syfte att omvandla gjorda erfarenheter till kunskap” (direktiv 2003:136), så kan detta te sig aningen bekymmersamt. Samtidigt är ett uttalat syfte en sak, vad som görs en helt annan. I flera fall kan syftet formuleras och fullföljas. I andra fall finns ett uttalat syfte, men något helt annat genomförs. I ett tredje fall uttalas inget syfte, men utvärderingen visar tydligt att ett sådant finns.</p>
<p>Den samlade bild rapporterna ger är dock att endast drygt hälften av de granskade rapporterna faktiskt innehåller något som kan liknas vid ett utvärderingssyfte  i meningen varför utvärderingen görs eller hur utvärderingen är avsedd att användas.</p>
<h2>5.3 Vilka modeller har tillämpats?</h2>
<p>För att kunna diskutera den mängd varianter av utvärdering som använts i det granskade materialet, har även fokus riktats mot vilka utvärderingsmodeller som har använts i utvärderingarna . Att använda sig av en modellindelning kan framför allt ses som ett analytiskt hjälpmedel. Vilken modell som används i en utvärdering kan sägas ha ett nära samband med vilken referenspunkt som använts för bedömningar i utvärderingen . Dessa två aspekter diskuteras därför i anslutning till varandra.</p>
<p>Att använda modeller kan sägas vara ett tämligen fyrkantigt sätt att sortera verkligheten på och de bör därmed endast betraktas som inriktningar eller riktmärken. De flesta utvärderingar lånar drag av eller genomförs som en kombination av flera modeller, vilket kan göra det svårt att avgöra vilken modell som dominerar. I granskningen underlättas detta inte av att det endast är ett litet fåtal utvärderingar som explicit diskuterar eller anger vilken utvärderingsmodell man använder sig av. Därmed kan tabellen snarast visa tendenser bland utvärderingarna.</p>
<p>Svårigheten att avgränsa och bedöma vilken utvärderingsmodell som använts understryks av att det för 29 av de 83 granskade rapporterna inte har gått att bedöma vilken modell som tillämpats. I vissa fall beror detta på att rapportförfattarna inte beskrivit någon utvärderande ambition. Dessa rapporter har snarare karaktären av deskriptiva studier, baslinjestudier eller kunskapsorienterande förstudier. I ett antal fall har det dock varit fråga om rapporter med en uttalad utvärderande ambition där det likväl inte gått att utröna vilken typ av modell som använts. En möjlig tolkning är att kategoriseringen av modeller trots allt varit för snäv. Detta motsägs dock i viss mån av att en stor majoritet av utvärderingarna gått att kategorisera eller placera under kategorin övrig modell .</p>
<p>Av tabellen framgår att det är tre modeller som förekommer oftare än andra, nämligen måluppfyllelsemodell, brukarmodell och intressentmodell. När det gäller det omfattande användandet av intressentmodell är detta värt att notera ur perspektivhänseende, inte minst som detta återspeglar en kraftig överrepresentation av kommunala och statliga aktörer på olika nivåer. Ofta tenderar således utvärderarna att välja en intressentmodell, där denna i vissa fall kompletteras med en brukarmodell. Det har visat sig medföra att intressenterna får tolkningsföreträde i utvärderingarna före brukarna. Då brukare engageras i utvärderingarna går deras medverkan ut på att svara på i förväg formulerade frågor om vad de anser om att delta i den specifika insatsen. Något övrigt egentligt engagemang från brukarna i utvärderingsprocessen är svårt att upptäcka i det granskade materialet. Det kan också tilläggas att många utvärderare är kritiska mot hur boende- och brukardelaktighet har hanterats i de kommunala insatserna , men någon självkritik angående de boendes bristande delaktighet i utvärderingsprocesserna talas det aldrig om från utvärderarnas sida.</p>
<p>Vilken utvärderingsmodell som väljs hänger ofta nära samman med vilka referenspunkter eller kriterier man väljer att bedöma eller värdera utifrån när man utvärderar. Vid en jämförelse mellan tabellerna 5.3 och 5.4 framgår också att de två frågorna följer ett likartat mönster. “likväl sammanstrålar alla utvärderingars kritik just på denna punkt oavsett om det handlar om Ytterstadssatsningen, Blommanpengarna eller Storstadssatsningen”.</p>
<p>Vad som framför allt saknas i utvärderingarna är en problematisering kring vilka konsekvenser som valet av modell och bedömningskriterier får för resultaten av undersökningarna. Det finns exempel på rapporter som tydligt visar att man gör olika tolkningar och bedömningar av storstadsarbetet beroende på vilket perspektiv eller vilken infallsvinkel man väljer att utgå ifrån . Denna tydlighet när det gäller perspektiv saknas dock ofta. I vissa fall framgår det att utvärderarna hade velat involvera brukarna i utvärderingsprocessen, men av olika anledningar (som brist på tid och tillgänglighet) har man valt att avstå. I förhållande till de lokala utvecklingsavtalens ambition och inriktning på underifrånperspektiv så är detta en brist, framför allt då det finns flera möjliga modeller för deltagande i utvärderingsprocesser som skulle lämpa sig väl i storstadsarbetet . Istället inskränker sig ofta utvärderingen till att be brukare svara på i förväg formulerade frågor om huruvida de är nöjda med deltagandet i en viss verksamhet.</p>
<p>Bedömningskriteriet professionella gruppers behov och krav är ett av de bedömningskriterier som förekommer i ringa utsträckning. Här kan det dock finnas möjlighet för den framtida utvärderingen av storstadsarbetet att i större utsträckning utveckla och använda sig av så kallade kollegiegranskningar. Detta innebär att professionella yrkesgrupper används som bedömare av andra verksamheter än den egna, vilket om det fungerar tillfredsställande kan bidra till ett erfarenhetsutbyte mellan verksamheter. En ökad medvetenhet kring bedömningskriterier kan således ses som en utvecklingspotential inom utvärderingsarbetet.</p>
<p>De metoder som använts mest frekvent i utvärderingarna är individuella intervjuer tillsammans med enkätundersökningar och studier av statliga och kommunala dokument. Intervjuerna har huvudsakligen riktat sig till kommunala och statliga tjänstemän på olika nivåer, vilket tyder på att ett tjänstemannaperspektiv har dominerat utvärderingarna. Brukare och boende har inte i samma utsträckning kommit till tals genom intervjustudierna, utan snarare genom enkätundersökningar. Förvånansvärt få av utvärderarna har dock diskuterat och förhållit sig kritiskt till sina metodval. Detta gäller exempelvis även medvetenheten kring förtjänster och brister med deltagande observationer.</p>
<p>Av de granskade rapporterna är det endast 16 rapporter som förhåller sig till någon form av referenslitteratur kring utvärderingsteori . Den referenslitteratur som använts utgörs ofta av programdokument och utvärderingar producerade i den egna regionen. Även ämnesspecifika forskningsreferenser har använts av en del utvärderare, i synnerhet med fokus på språkforskning.</p>
<p>Förekomsten av rekommendationer eller andra framåtsyftande kommentarer är sparsam i många av rapporterna. Detta gör att ett av de mest centrala inslagen i utvärdering – det framåtsyftande perspektivet – är klart eftersatt . Även med en mycket välvillig tolkning har det i en stor del av rapporterna inte gått att finna några framåtsyftande rekommendationer. I andra fall har rekommendationerna funnits inbyggda i generella resonemang eller inbäddade i den löpande texten. Det råder i allmänhet en stor otydlighet bland utvärderarna när det gäller förslag på förändringar i de studerade verksamheterna, men inte minst har det varit svårt att utläsa vem rekommendationerna riktar sig till. Men även här finns undantag. En del rapporter är mycket tydliga i sina rekommendationer och i vissa fall har rekommendationerna fått egna avslutande kapitel som gör det överskådligt för läsaren att utläsa vad författaren anser borde förändras eller bevaras i den verksamhet som studerats .</p>
<h2>5.4 Vad har utvärderats – och var?</h2>
<p>En av de mer centrala frågorna för granskningen av rapporterna var vilka målområden som egentligen har utvärderats och om det här finns någon skillnad mellan kommunerna. För att få en överblick presenteras i tabell 5.5 hur de granskade rapporterna har fördelat sig över kommuner och målområden.</p>
<p>När det gäller målområdesfördelningen är det viktigt att poängtera att det som syns i tabellen är vad som i rapporten har angivits som fokus, vilket dock inte alltid innebär att målområdet finns närmare behandlat i rapporten. Ett exempel är folkhälsa . I många av de 26 rapporter som i tabellen uppger folkhälsa som målområde, nämns folkhälsa i förbifarten i ett inledningskapitel, ofta tillsammans med områdesutveckling och trygghet  samt demokrati och delaktighet . Dessa tre målområden samlas för övrigt ofta under samlande rubriker som exempelvis Målområde III eller ”lokalt utvecklingsarbete”, med följd att det som dominerar diskussionen oftast är aspekter kopplade till målområdet demokrati och delaktighet .</p>
<p>Av tabellen framgår att de områden som är mest frekvent granskade är sysselsättning, språkinsatser  samt demokrati och delaktighet . De områden som är minst utvärderade är socialbidragsberoende, vuxenutbildning  och folkhälsa . Vid en jämförelse mellan kommunerna framträder Malmö som den kommun där flest utvärderingar producerats . Stockholm och Södertälje tillhör också de kommuner där det producerats många rapporter. Den kommun som i sammanhanget framstår som mycket sparsamt utvärderad är Haninge. Totalt har sex rapporter granskats som utvärderar insatser i Haninge kommun, varav två är nationella studier och en är en övergripande baslinjestudie bland kommunerna i Stockholms län. Det framstår således inte som om Haninge kommun har engagerat externa utvärderare i någon större utsträckning .</p>
<p>När det gäller utvärderingarnas fördelning över målområden inom respektive kommun framkommer tendenser till profileringar. I Botkyrka, Haninge och Huddinge fördelar sig rapporterna relativt jämnt över de åtta målområden som lyfts fram i storstadspropositionen (prop. 1997/98:165). I Göteborg kan vi däremot se en övervikt på rapporter inom de målområden som sammanfogas till Målområde III, nämligen områdesutveckling och trygghet, folkhälsa  samt demokrati och delaktighet . I Malmö har istället många rapporter riktat blicken mot sysselsättningsmålet , liksom i Stockholm.</p>
<p>De rapporter som anges ha annat fokus än de åtta målområdena har i stor utsträckning fokuserat på organiseringen  av arbetet med de lokala utvecklingsavtalen i kommunerna . Två rapporter har specifikt studerat tillväxtperspektivet  i storstadsarbetet . I övrigt fokuserar en rapport på kultur  (Motsieloa et al 2002) och en på kunskapsanvändning  (Hosseini-Kaladjahi 2004).</p>
<p>Avslutningsvis kan det vara intressant att studera hur de granskade rapporterna fördelar sig över tid. Här framgår det att produktionen legat på en stabil nivå efter de inledande två åren. Hur rapporterna fördelar sig framgår av tabell 5.6. Av tabellen framgår bland annat att det i Botkyrka och Huddinge inte har presenterats någon rapport under 2004, medan man i Göteborg har presenterat nästan samtliga utvärderingsrapporter under fjolåret.</p>
<h2>5.5 Kvaliteten på produkterna</h2>
<p>Det material vi granskat kännetecknas av en högst varierande kvalitet. Vid bedömningen av utvärderingarna har kriterier valts som ansluter till utvärderingsteoretisk forskning kring vad som kan anses känneteckna utvärderingens praktik , men också till vad som kan betecknas vara en god forskningspraktik. Då bedömningar oundvikligen bygger på värderingar har det funnits en strävan att minimera utrymmet för godtycklighet. Granskningen av rapporterna har därför genomförts utifrån en enhetlig granskningsmall och varje rapport har studerats av två separata granskare som dels gjort oberoende enskilda bedömningar, dels diskuterat och enats kring en sammanfattande bedömning av rapporterna. Rapporterna har bedömts utifrån en femgradig skala .</p>
<p>Denna kvalitativa granskning har dock inte primärt genomförts för att sätta en betygsstämpel på de respektive utvärderingarna, utan snarare för att skapa ett kvalitativt underlag för utredningen. Kvalitetsgranskningen har varit en viktig del då det bidragit till möjligheten att kunna bedöma tillförlitligheten i de granskade rapporterna. Utan en granskning är risken stor att utredningens slutsatser baseras på rapporter som inte har underlag för sina bedömningar, eller “att osystematiska, berättande sammanställningar präglas av godtycke och färgas av författarnas personliga åsikter utan att detta framgår” (Levi 2001, s. 60).</p>
<p>Då nästa kapitel helt relaterar till innehållet i de utvärderingar som granskats är det av vikt att dessa kan bedömas som tillförlitliga. Granskningen kan således sägas vara en garant för en minimistandard när det gäller själva utvärderingshantverket och det är viktigt att påminna om att det främst är rapporternas värde som utvärderingar som bedömts. Några av de aspekter som systematiskt granskats är det empiriska underlagets omfång och karaktär, metoder och metodmedvetenhet när det gäller datainsamling, förmåga att placera utvärderingsobjektet i ett vidare sammanhang samt huruvida studien ger underlag för användande bortom det enskilda fallet (generaliserbarhet). Framför allt har förekomsten av rimliga slutsatser och rekommendationer bedömts i förhållande till det underlag som redovisas i rapporterna .</p>
<p>Vad som framgår av bedömningen är att de granskade utvärderingarna kännetecknas av en högst varierande kvalitet. Här finns en spridning med exempel på allt från utmärkt genomförda och väl underbyggda utvärderingar, till tämligen bristfälligt genomförda utvärderingar som på ett ytterst tveksamt underlag gör uttalanden som ibland vid en första anblick kan tyckas rimliga. Spridningen medför att utvärderingarna fördelar sig från högsta till lägsta värde enligt den skala som använts. Detta påverkar sedermera rapporternas användbarhet i utredningens kommande kapitel och som bas för en pågående kunskapsutveckling.</p>
<p>Utfallet av den betygsrelaterade granskningen redovisas här utifrån fördelning på de olika målområdena, vilket framgår av tabell 5.7. Tabellen bör ses i relation till tabell 5.5 som visar antalet  granskade rapporter som publicerats inom respektive målområde. Det betyder att staplarna i tabellen illustrerar den procentuella fördelningen av betyg inom  respektive målområde, oavsett antal rapporter.</p>
<p>Inom samtliga målområden finns rapporter som fördelar sig från högsta till lägsta omdöme enligt den skala som använts . Några av de iakttagelser som kan göras är att det finns en jämn fördelning av positiva omdömen på de respektive målområdena. Av rapporterna har en övervägande majoritet bedömts vara av god kvalitet (d.v.s. av tillfredsställande, god eller mycket god kvalitet). Totalt har också ca 20 % av de granskade rapporterna fått högsta omdöme. Samtidigt framgår det att drygt 20 % av rapporterna som producerats med fokus på sysselsättningsmålet har bedömts med lägsta betyg, vilket innebär att de bedömts vara mycket bristfälliga. Detta kan ses i relation till de rapporter som inriktats på områdesutveckling och trygghet, folkhälsa samt demokrati och delaktighet, där andelen mycket bristfälliga rapporter är försvinnande liten.</p>
<p>Totalt (n=83)</p>
<p>Annat fokus (n=27)</p>
<p>Dem./delaktighet (n=35)</p>
<p>Folkhälsa (n=26)</p>
<p>Omr.utv./trygghet (n=27)</p>
<p>Vuxenutbildning (n=23)</p>
<p>Skolinsatser (n=28)</p>
<p>Språkinsatser (n=30)</p>
<p>Socialbidragsberoende (n=23)</p>
<p>Sysselsättning (n=36)</p>
<p>Av framställningen i tabell 5.7 framgår att det finns stora kvalitetsmässiga skillnader mellan utvärderingsrapporterna. Det har därför varit av stort värde för utredningens arbete att genomföra denna kvalitetsbedömning. Avsikten är dock inte att peka ut rapporter som har bedömts med ett lågt betyg. Snarare vill vi framhäva de rapporter som fått de allra högsta betygen i granskningen för att därmed stimulera till intressant läsning. Det är viktigt att återigen påminna om att det primärt är rapporternas värde som utvärderingar  som bedömts och inte dess övriga kvaliteter. Det finns ett stort antal rapporter som bedömts vara av god kvalitet som kanske något orättfärdigt inte nämns här, men följande rapporter har bedömts tillhöra kategorin mycket god kvalitet:</p>
<p>• Andersson, Åsa (2004).  Bergsjön – del av segregerad storstad . Centrum för kulturstudier, Göteborgs universitet, Göteborg.</p>
<p>• Andersson, Åsa, Ulf Borelius, Thomas Johansson, Kerstin Lökken, Ove Sernhede & Jenny Stenberg (2004).  Man måste väl ibland tro att det som görs blir bra också. Goda projekt och sega strukturer . Centrum för kulturstudier, Göteborgs universitet, Göteborg.</p>
<p>• Axelsson, Monica, Ingrid  Lennartsson-Hokkanen & Mariana Sellgren (2002). Den röda tråden – utvärdering av Stockholms stads storstadssatsning: målområde språkutveckling och skolresultat . Språkforskningsinstitutet, Rinkeby.</p>
<p>• Giertz, Anders (2004).  Socialbidrag och försörjning i Malmö – Storstadssatsningen och utvecklingen 1990–2000.  Socialhögskolan, Lunds universitet, Lund.</p>
<p>• Hosseini-Kaladjahi, Hassan (2001). Tusen röster om Fittja: Integrationsfrågan betraktad utifrån en enkät bland de boende . Mångkulturellt centrum, Botkyrka.</p>
<p>• Hosseini-Kaladjahi, Hassan (2002). Stora fiskar äter fortfarande små fiskar . Mångkulturellt centrum, Botkyrka.</p>
<p>• Integrationsverket (2001).  Utvecklingen i storstadssatsningens 24 bostadsområden 1997–2000: Den nationella utvärderingen av storstadssatsningen . Integrationsverket, Norrköping.</p>
<p>• Kihlström, Åke & Birger Simonsson (2004).  Samverkan för sysselsättning och egenförsörjning . Institutionen för arbetsvetenskap, Göteborgs universitet, Göteborg.</p>
<p>• Lindahl, Emma & Fredrik Mattsson (2003).  Brottsförebyggande insatser i utsatta områden . Brottsförebyggande rådet (BRÅ), Stockholm.</p>
<p>• Marttila, Anneli & Per Tillgren (2002).  Folkhälsoinsatser i storstadssatsningen, Baslinjestudien 2001 . Socialmedicin, Stockholms läns landsting, Stockholm.</p>
<p>• Norén, Eva (2002).  Språkbygge på bräcklig grund. Utvärdering tema utbildning och språk, förskolan . Mångkulturellt centrum, Botkyrka.</p>
<p>• Sjöö, Sofia (2003).  Tjejverksamheter inom storstadssatsningen: Projektmedel till ungdomsverksamheter dominerade av pojkar . Södertörns högskola: Huddinge.</p>
<p>• Stenberg, Jenny (2004).  Hur får vi hela Göteborg engagerade i detta? Utvärdering av storstadssatsningen i Norra Biskopsgården . Centrum för kulturstudier, Göteborgs universitet, Göteborg.</p>
<p>• Tranquist, Joakim (2001).  Samverkan med individen i fokus. En processutvärdering av Arbets- och utvecklingscentra i Malmö . Arbetslivsinstitutet, Malmö.</p>
<p>• Törnquist, Anders (2004).  Storstadssatsningen i ett områdesperspektiv . Institutionen för socialt arbete, Göteborgs universitet, Göteborg.</p>
<p>• Vadelius, Elin (2004).  Storstadssatsning, metodutveckling och dokumentation. Exemplet Jordbro i Haninge . Södertörns högskola: Huddinge.</p>
<h2>5.6 Förstudien</h2>
<p>Som ett komplement och referens till de bedömningar som redovisats ovan, kan det här vara av värde att jämföra med svar som inkommit från en förstudie , genomförd inom ramen för utredningen. I förstudien efterfrågades exempel på det man uppfattat som bra/meningsfulla respektive mindre bra utvärderingar, men också vad som ansågs känneteckna sådana.</p>
<p>Kännetecknande för en bra eller meningsfull utvärdering var enligt svaren att utvärderaren kunnat placera in satsningen i ett vidare sammanhang och hade diskuterat alternativa strategier för det fortsatta storstadsarbetet. Dessutom hade utvärderingen bidragit till förståelsen av komplexiteten i storstadsarbetet. Utvärderingarna ansågs på detta sätt också peka på de olika problem som finns i strukturerna som omger de lokala utvecklingsavtalen.</p>
<p>Som mindre bra eller negativt framhölls de fall där utvärderingarnas budskap i hög grad upplevdes som svåra att generalisera och att omsätta i praktiken. Genom många utvärderingars fokus på enskildheter ansåg ett flertal att många utvärderingar inte gick att skilja från uppföljningarna i Oktoberrapporterna. Ett problem som återkommande lyftes fram var de fall där utvärderingarna saknar slutsatser om eller värderingar av de insatser som studerats. Tydliga rekommendationer efterlystes i anslutning till utvärderingarna. I flera fall beskrevs rapporterna vara av skiftande kvalitet med förenklingar, bristfälliga analyser, värderingar utan förklaringar samt språkliga svagheter som främsta brister.</p>
<p>I förstudien redovisades även uppfattningar om att utvärderingarna representerar ett “ovanifrånperspektiv” med bristande förankring i praktiken. Det framkommer också en uppfattning om att utvärderarna alltför ofta fångas av ett tjänstemannaperspektiv i sina undersökningar och därmed inte behandlar deltagarnas syn på något förtjänstfullt sätt. Om detta dessutom kombinerats med att utvärderingen inte varit i fas med utvecklingsarbetet, ansågs nyttan av utvärderingarna därigenom har blivit lidande.</p>
<p>De rapporter som i förstudien lyfts fram som positiva exempel är följande :</p>
<p>• Axelsson, Monica, Ingrid  Lennartsson-Hokkanen och Mariana Sellgren (2002). Den röda tråden – utvärdering av Stockholms stads storstadssatsning: målområde språkutveckling och skolresultat . Språkforskningsinstitutet, Rinkeby.</p>
<p>• Bunar, Nihad (2003).  ”Det händer saker” – kunskapsutvecklande, utvärderingsmässiga och teoretiska perspektiv på storstadsarbetet i Rågsved och Skärholmen.  Södertörns högskola, Huddinge.</p>
<p>• Ericsson, Urban, Irene Molina &  Per-Markku Ristilammi (2002).</p>
<p>Miljonprogram och media: Föreställningar om människor och förorter . Riksantikvarieämbetet, Stockholm/Integrationsverket, Norrköping.</p>
<p>• Hosseini-Kaladjahi, Hassan (2002a). Stora fiskar äter fortfarande små fiskar . Mångkulturellt centrum, Botkyrka.</p>
<p>• Hosseini-Kaladjahi, Hassan (2003). Satsning ger resultat. Utveckling i Fittja  1999–2003  enligt en enkät bland de boende . Mångkulturellt centrum, Botkyrka.</p>
<p>• Integrationsverket (2002a).  På Rätt väg? Slutrapport från den nationella utvärderingen av storstadssatsningen . Integrationsverket, Norrköping.</p>
<p>• Karlsson, Anna (2003).  Boenderåden i Södertälje kommun – Idag och i framtiden . Södertörns högskola, Huddinge.</p>
<p>• Lahti Edmark, Helene (2002).  Förort i fokus – interventioner för miljoner . Integrationsverket, Norrköping.</p>
<p>• Lindqvist, Emil (2002).  Tillsammans i storstaden – en studie av offentlig samverkan inom ramen för de lokala utvecklingsavtalen . Statskontoret, Stockholm.</p>
<p>• Parszyk,  Ing-Marie  (2003a).  Se förskolan! Utvärdering av Södertäljes språkinsatser för barn med annat modersmål än svenska . Lärarhögskolan, Stockholm.</p>
<p>• Tranquist, Joakim (2001).  Samverkan med individen i fokus. En processutvärdering av Arbets- och utvecklingscentra i Malmö . Arbetslivsinstitutet, Malmö.</p>
<p>• Tryggvason,  Marja-Terttu (2003). Stöd i språk- och kunskapsutveckling i förskola och skola? Utvärdering av språk och kommunikationsinsatser i Huddinge kommun . Södertörns högskola, Huddinge.</p>
<p>• Urban, Susanne (2003a).  Om konsten att skapa arenor för dialog, inflytande och lokala nätverk, Storstadssatsningen i Huddinge . Södertörns högskola, Huddinge.</p>
<p>Av denna sammanställning framgår att de positiva exemplen från förstudien i många fall överensstämmer med de rapporter som genom den systematiska granskningen lyfts fram som särskilt värdefulla.</p>
<h2>5.7 Diskussion</h2>
<p>De utvärderingar av de lokala utvecklingsavtalen som här granskats består av ett rikt och varierat material av högst skiftande kvalitet. Kännetecknande är en stor mängd deskriptiva inslag i utvärderingarna som, förtjänstfullt genomförda, kompletterar och nyanserar den bild av storstadsarbetet som lyfts fram i Oktoberrapporterna. I flera utvärderingar presenteras exempelvis överskådliga orienterade sammanställningar över de insatser som genomförts inom ett specifikt geografiskt eller politiskt område, ofta tillsammans med en historisk beskrivning av det geografiska området där insatserna genomförts. Dessa bakgrundsbeskrivningar kan ofta bidra till en förståelse för hur det kan komma sig att de berörda storstadsområdena blivit föremål för särskilda satsningar. Ett annat exempel är rapporter som med fokus på insatsernas bieffekter kan bidra med alternativa förklaringsresonemang kring specifika insatser, liksom kring satsningen som helhet.</p>
<p>Det finns även en rad brister i de granskade rapporterna. De deskriptiva inslag som ovan beskrevs som en styrka tenderar att bli en svaghet om de helt dominerar utvärderingen. Flera rapporter som nästan enbart innehåller beskrivande redogörelser tenderar även att sakna värderande slutsatser. I de fall då dessa deskriptiva rapporter trots allt har värderande inslag så saknas ofta referenspunkter och kriterier för bedömning, liksom en problematisering av valda värderingsperspektiv. Andra rapporter brister när det gäller språklig genomarbetning eller präglas av inkonsekvent användning av begrepp. Det är inte ovanligt med utvärderingar som använder sig av begrepp som ej definieras. Underifrånperspektiv  är ett exempel på ett sådant begrepp. Många utvärderare säger sig bedöma insatser utifrån detta perspektiv, men få talar om vad de faktiskt menar med det.</p>
<p>I många rapporter saknas dessutom en orientering kring det faktiska sammanhang där utvärderingen utförs. En redovisning av det uppdrag som legat till grund för utvärderingen hade många gånger underlättat förståelsen för rapporternas fokus. I de fall då detta inte redovisas kan man få uppfattningen att frågeställningar och fokus valts godtyckligt eller att det i första hand varit utvärderarens egna intressen som har styrt perspektiv, metodval och frågeställningar. Det är dock viktigt att poängtera att detta långtifrån gäller alla utvärderingar .</p>
<p>Att utvärderarens intressen påverkat inriktningen av utvärderingen kan dock också vara positivt för uppdragsgivarna, exempelvis då utvärderingen utförs av högskolor och universitet med speciell kunskap om och/eller intresse för området. Förutsatt att det samtidigt finns en relevant utvärderingskompetens kan utvärderingsuppdragen då berikas med forskarnas ämneskunskaper och förmåga att se fenomen i generella perspektiv. Om frågeställningar däremot enbart formuleras utifrån forskningsintressen riskerar utvärderingarna att hamna långt ifrån behoven av besluts- och förändringsunderlag i de praktiska verksamheterna . Det är därför viktigt att dessa referensramar eller utgångspunkter presenteras eller diskuteras vilket inte alltid är fallet i de granskade utvärderingarna. Valet av perspektiv får även konsekvenser för utvärderingarnas uppläggning och sedermera utfall. Aspekter som referensramar, tidigare kunskapsbas och personliga intressen påverkar tolkningen av det studerade.</p>
<p>Ett tydligt mönster som framträtt i granskningen är att en gedigen ämnesspecifik förkunskap hos utvärderaren kring det som studeras kombinerat med ett tydligt syfte ger en god utvärdering som innehåller användbara resonemang av såväl praktisk som teoretisk karaktär.</p>
<p>Underifrånperspektiv i utvärderingarna</p>
<p>Brukarmedverkan i utvärderingsprocesser skulle kunna ses som utvärderingens eget underifrånperspektiv . Vedung (2004) menar att utvecklingen när det gäller utvärdering har gått “ från vetenskaplig akademisk forskning till participation och deliberation ” (ibid., s. 24). Han hävdar att det på senare år har skett en vändning till förmån för demokratisering av utvärdering där användandet av ansatser för brukardeltagande ökat. Inom utvärderingen av de lokala utvecklingsavtalen ser vi dock mycket lite av detta perspektiv . De granskade rapporterna präglas i stället i hög grad av ett tämligen traditionellt fokus på ett tjänstemannaperspektiv. Stora och viktiga (mål-)grupper inom storstadsarbetet har därmed i mycket liten grad kommit till tals och det finns en risk att de tämligen oreflekterat uteslutits ur utvärderingsprocessen. Det är förvisso lätt att som utvärderare hänge sig åt välbeprövade och traditionella ansatser, men en metodutvecklande ansats även inom utvärderingen av de lokala utvecklingsavtalen hade varit önskvärt. Brukarnas delaktighet i formuleringen av frågeställningar, framtagande av bedömningskriterier eller tolkningsarbete hade säkerligen kunnat tillföra intressanta perspektiv .</p>
<p>Utvärderarrollen – forskning eller utvärdering</p>
<p>Inom de lokala utvecklingsavtalen har kommunerna huvudsakligen valt att förlägga de lokala utvärderingsuppdragen till högskolor och universitet . Tanken med detta har bland annat varit att därmed säkra en grundkvalitet i kunskapen kring de insatser som genomförs, men också i vissa fall att stödja uppbyggnaden av högskolor och funktioner inom dessa . I granskningen finns följdriktigt ett stort antal utvärderingar som framstår som gedigen forskning, väl genomförd utvärdering eller till och med utvärderingsforskning .</p>
<p>En alltför stor andel av rapporterna kan dock snarast sägas ha karaktären av slarvigt genomförd eller metodologiskt svag utvärdering alternativt lågt prioriterad forskning. Det som kunde ha blivit gedigna utvärderingar eller bra forskningsrapporter blir i dessa fall varken eller, utan snarare ett mellanting. Vad som framför allt saknas i dessa fall är den kritiska hållning som skulle kunna förväntas i utvärderingar. I många rapporter finner vi att utvärderarna har tullat på de strikta akademiska krav som annars ställs inom forskningen. Detta kan gälla grundläggande krav som t.ex. källhänvisningar och metodredovisningar. Skillnaden kan ibland bli speciellt uppenbar då samma studie har publicerats dels som utvärderingsrapport, dels som vetenskaplig artikel. En av de utvärderade forskarna som reflekterat över mötet mellan rollen som forskare och utvärderare är Bunar (2003): …min erfarenhet av praktiskt arbete med utvärderingar med allt vad det innebär – kontakter med uppdragsgivare, processledare, insatsledare, insatsdeltagare, det vetenskapliga samhället, andra utvärderingsgrupper, egna medarbetare och medierna – klargör tydligt behovet av en omdefiniering av utvärderarnas roll och utvärderingarnas uppläggning, genomförande och återkoppling till de utvärderade. Att utvärdera (och även om vi lägger till adverbet vetenskapligt) hur en statlig politik omsätts i praktiken, med de som utvärderas som formella arbetsgivare, har varit något av en chock för många forskare. Att vetenskapligt utvärdera och att forska behöver inte alls stå långt ifrån varandra, men i praktiken har de kommit att utgöra en dikotomi (ibid., s. 42).</p>
<p>I den kvalitetsmässigt varierande skörd av utvärderingar som granskats här finns alltså allt från utmärkta alster till bristfälliga rapporter. Skillnaden mellan ett gott och ett mindre gott hantverk finns alltid som en faktor som, oavsett skäl, påverkar produkten. Brister i utvärderingsteknik, inte sällan med åtföljande lågt betyg i vår granskning, kan dock ibland dölja intressanta allmänna resonemang, information med mera. Eller med andra ord: sunt förnuft och tyckande är det gott om, dock i vissa fall på bekostnad av vetenskapligt undersökt verksamhet. Förekomsten av bristfälliga rapporter riskerar här förstärka en skeptisk inställning mellan praktik och forskning.</p>
<p>Vi menar att oavsett orsak så präglas utvärderingarna av en högst skiftande kvalitet. Utvärderingsrapporterna inom de lokala utvecklingsavtalen riktar sig ofta till en bred publik och många är intresserade av vad de har att säga. Utvärderingar av god kvalitet kan här bidra med tankeväckande frågeställningar, insiktsfulla analyser och problematiseringar inför framtida insatser. Men om utvärderingen å andra sidan hanteras försumligt riskerar det att bidra till ökad skepsis och tveksamhet inför det fortsatta utvärderingsarbetet.</p>
<p>Arbetslivsforskaren Lennart Svensson (2002, s. 12ff) menar att det finns all anledning att se utbytet mellan forskare och praktiker som fruktbart ur bådas perspektiv. Han beskriver å ena sidan hur “ forskningens längre, mer kritiska och strategiska perspektiv kan komplettera och stimulera praktikernas egen, mer situationsbundna kunskapsbildning ”. Å andra sidan menar han att “ möjligheten för en forskare att nära och aktivt få medverka i en kunskapsbildning där erfarna och kunniga praktiker är medaktörer ger unika möjligheter att producera god forskning ”.</p>
<p>Vi delar denna syn på möjligheterna för ett konstruktivt reflekterande utbyte och är övertygade om att här finns det ett betydande kvalitetsutvecklande arbete att göra och att utvärderande forskare i än högre utsträckning än vad som hittills framkommit kan bidra med kvalitativt goda utvärderingar till grund för en vidareutveckling av storstadsarbetet.</p>
<h2>6 Storstadsarbete i rörelse</h2>
<p>Det är ett rikt, spretigt och vittomfattande utvärderingsmaterial kring storstädernas lokala utvecklingsavtal som här har granskats. Naturligtvis är det omöjligt att göra ett sådant material rättvisa, än mindre de aktiviteter och arbetsprocesser som faktiskt ägt rum i olika bostadsområden. Syftet med detta kapitel har därför inte varit att skapa en heltäckande överblick över de tusentals aktiviteter som ägt rum eller de hundratals som faktiskt har utvärderats. Syftet har snarare varit att vaska fram centrala iakttagelser och slutsatser som förmedlats via de granskade utvärderingarna och som kan bidra till den kunskapsutveckling som äger rum kring det storstadspolitiska området .</p>
<p>Huvudmålet för de lokala utvecklingsavtalen är enligt storstadspropositionens (prop. 1997/98:165) intentioner att bidra till att bryta segregationen och skapa jämlika levnadsvillkor i storstäderna. För att nå detta mål angavs åtta delmål eller målområden som speciellt angelägna, men också några riktlinjer för vägledning av arbetet. Det är dessa målområden och riktlinjer som har varit utgångspunkten för uppläggningen av detta kapitel .</p>
<p>Indelningen kan ge sken av att materialet med lätthet har låtit sig avgränsas enligt en viss ordning, men så är inte fallet. Utvärderingarna, liksom de insatser som varit föremål för utvärdering, har många gånger överlappat flera målområden, varit svåra att placera eller omöjliga att avgränsa inom de beskrivna områdena. Detta har ytterligare försvårats av att kommunerna, helt enligt intentionerna i avtalen, i flera fall formulerat egna likartade målområden utifrån sina lokala förutsättningar och behov. Att materialet redovisas utifrån den valda indelningen kan således ifrågasättas av flera skäl. Sättet att dela in i målområden har i flera utvärderingar varit utsatt för kritik, bland annat för att inte motsvara lokala behov eller matcha den lokala organiseringen av insatser.</p>
<p>Med dessa reservationer i minnet, men också med utgångspunkt från att varje form av kategorisering har sina brister, har dock den valda indelningen bedömts vara en rimlig övergripande utgångspunkt för att sortera vårt material.</p>
<p>Detta kapitel är indelat i tre delar. Den första delen utgår från det som benämns centrala metoder, nämligen Underifrånperspektiv, Långsiktighet, Samverkan  och Målstyrning  samt punkten Jämställdhet . Den andra delen sorteras efter de målområden som enligt propositionen anges vara de åtta mest angelägna: Sysselsättning, Socialbidragsberoende, Språkinsatser, Skolinsatser, Vuxenutbildning, Områdesutveckling och trygghet, Folkhälsa  respektive Demokrati och delaktighet . Den andra delen avslutas med avsnittet Teman utanför målområdena . Kapitlet avslutas i en tredje del med en sammanfattande diskussion.</p>
<h2>6.1 Centrala metoder</h2>
<p>De lokala utvecklingsavtalen ska enligt intentionerna i storstadspropositionen (prop. 1997/98:165) möjliggöra en övergång från det som benämns den traditionella projektbidragsmodellen till en lär- och förbättringsprocess. Det är med denna motivation som avtalen byggs på det som benämns som fyra centrala metoder i arbetet med de lokala utvecklingsavtalen. Denna första del i kapitel 6 utgår från dessa, nämligen:</p>
<p>• Underifrånperspektiv</p>
<p>• Långsiktighet</p>
<p>• Samverkan</p>
<p>• Målstyrning</p>
<p>I propositionen ställs det även krav på att jämställdhetsperspektivet ska beaktas inom de åtta målområdena. Därmed lägger vi även till denna punkt:</p>
<p>• Jämställdhet</p>
<p>Efter en genomgång av vad som framkommit i utvärderingarna om dessa fem punkter följer i kapitlets andra del en genomgång utifrån de åtta centralt formulerade målområdena. 6.1.1 Underifrånperspektiv</p>
<p>Underifrånperspektiv är ett centralt begrepp i arbetet med de lokala utvecklingsavtalen. Mångkulturellt centrum i Botkyrka har parallellt med denna utredning ett speciellt uppdrag att granska på vilket sätt begreppet genomsyrat eller tagit sig uttryck i arbetet inom ramarna för avtalen .</p>
<p>Inom de lokala utvecklingsavtalen har ett underifrånperspektiv betonats för att öka mobiliseringen av boende i utvecklingsprocesserna. Tanken bakom denna ansats är att de boendes aktiva medverkan i insatserna spelar en avgörande roll i genomförandet av ett områdesbaserat utvecklingsarbete (prop. 1997/98:165, s. 72). Men Integrationsverket (2002a, s. 108) konstaterar i sin slututvärdering att kommunernas arbete kring det breda deltagandet i satsningen präglats av en viss förvirring. De visar att det kring underifrånperspektivet finns ett glapp mellan ambition, retorik och faktiskt utfall, ett förhållande som på olika sätt även blir tydligt i denna granskning.</p>
<p>Otydlighet i retorik och praktik</p>
<p>Storstadspropositionens höga ambitioner kring ett positivt värdeladdat underifrånperspektiv har medfört att begreppet har varit allmänt förekommande i projektbeskrivningar inom de lokala utvecklingsavtalen. Här syns det ingen större skillnad vare sig det gäller kommuner eller målområden. Formuleringar med underifrånperspektiv, ofta i form av synonymer, förkommer både i riktlinjer och i handlingsplaner . På detta sätt har man inom satsningen använt sig av samma språkliga inramning kring insatserna, vilket enligt Jensen (2004, s. 49) visar på målstyrningens ideologiska funktion i satsningen. Flera utvärderare och forskare hävdar emellertid att idén om vad underifrånperspektivet skall innehålla har förblivit oklar. Bevelander et al (2001a, s. 4) konstaterar exempelvis att det inom flera programområden funnits svårigheter att hantera underifrånperspektivet. Även Andersson, Å et al (2004) visar på samma problematik:</p>
<p>Vad vi kan konstatera är att det finns stora brister i hur man har valt att närma sig frågor om delaktighet, integration och jämställdhet. Framför allt har de grundläggande frågor som kretsar kring ’underifrånperspektivet’ behandlats relativt styvmoderligt. Detta är en iakttagelse som har gjorts av flera utvärderare. (ibid., s. 194f).</p>
<p>Hosseini-Kaladjahi (2002a, s. 79) menar att det inom de lokala utvecklingsavtalen finns en bristande överensstämmelse mellan retorik och praktik på såväl kommunal som bostadsområdesnivå. På grund av otydlighet kring begreppet vet olika aktörer inte vad som egentligen eftersträvas med underifrånperspektivet. Detta leder inte sällan till att man väljer olämpliga metoder i förhållande till sina mål. Hosseini-Kaladjahi benämner detta som att man mobiliserar folk utan att veta vad man vill göra med den mobiliserade gruppen.</p>
<p>Tolkningsutrymmet kring begreppet öppnar fältet för spekulationer, men även för möjligheter och klargörande diskussioner. Lindahl & Mattsson (2003, s. 21) visar i anslutning till det brottsförebyggande arbetet hur lokala tolkningar av underifrånperspektivet tagit sig olika uttryck, ofta genom att insatserna riktar  sig till de boende, dock utan att beakta en dialog. Samtidigt finns exempel där politiker menar att de som folkvalda representerar underifrånperspektivet (ibid.).</p>
<p>Underifrånperspektiv i praktiken</p>
<p>Ett stort antal utvärderingsrapporter gör värderande utsagor om hur underifrånperspektivet hanterats utan att precisera vad som egentligen menas med begreppet, trots att framgång i detta avseende beror på hur man valt att tolka begreppet och vad man använder som kriterium (Hosseini-Kaladjahi 2002a). Hosseini-Kaldjahi menar vidare att det för lokala tjänstemän och politiker i dag finns en tillgång till god kunskap om befolkningens behov. Om underifrånperspektiv sedan tolkas som ett perspektiv som betonar målgruppens synvinkel i fråga om behov och prioriteringar, så menar han att man därmed skulle kunna påstå att kunskapsläget är ganska tillfredsställande. Hosseini-Kaladjahi slår dock fast att en utvidgning av begreppet underifrånperspektiv till att även innefatta praktiska åtgärder och arbetsmetoder, måste betraktas som en annan fråga som bäst kan diskuteras inom ramen för boendedelaktighet. Underifrånperspektivet handlar således, enligt Hosseini-Kaladjahis tolkning, främst om kunskap kring boendes behov och förväntningar.</p>
<p>Underifrånperspektivet tycks emellertid långt ifrån självklart i arbetet inom de lokala utvecklingsavtalen. Flera utvärderare lyfter fram att det så kallade kompletterande erbjudandet fått konsekvenser för förutsättningarna för ett framgångsrikt utvecklingsarbete. Integrationsverket (2002a, s. 19f) menar att det inte finns något som tyder på att de boende eller de som arbetar med de lokala utvecklingsavtalen efterlyst denna inriktning på sysselsättning och utbildning . Andersson, B et al (2004) visar på att förändringen fick konsekvenser för arbetet på lokal nivå:</p>
<p>Så kom då tillväxtperspektivet med förhöjd glans in i bilden. Frågan blev då vad man lokalt skulle göra med de åtgärder som inte så lätt eller omedelbart kunde avläsas i siffror. Osäkerheten smög sig in och viss försiktighet blev märkbar. Några verksamheter som inte snabbt nog kunde mätas med den kvantitativa tillväxtmallen lades ner, men flertalet behölls, ibland med hjälp av en smart omdefiniering. Tydligt var dock att underifrånperspektivet blivit ett uppdrag med sviktande mandat, övertrumfat av tillväxtmålets kraftiga framtoning. Vissa långsiktiga verksamheter liksom vissa verksamheters långsiktiga fortlevnad kom i uppenbar fara (ibid., s. 124).</p>
<p>Hosseini-Kaladjahi (2002a, s. 91) beskriver hur begreppet underifrånperspektiv aktualiserades på den kommunala nivån då Fittjasatsningen satte igång. Detta satte dock inga spår när det senare gällde fördelningen av resurser inom de lokala utvecklingsavtalen, där den största delen förlades till traditionella projekt inom de kommunala förvaltningarna. Stenberg (2004) beskriver en likartad fördelningsproblematik i Göteborg, där det efter ett och ett halvt år av satsningen stod klart att cirka 80 procent av projektmedlen hade fördelats till projekt i stadsdelsförvaltningens regi. Reaktionerna hos politiskt ansvariga inför dessa siffror beskrivs av utvärderaren:</p>
<p>Politikerna drar hörbart efter andan, detta har de inte insett tidigare. Karl tar upp två orsaker till att det ser ut så här: ›vi äger systemet› anger han som första skäl, och ›vi har inte lagt tillräckligt med tid på förberedelser› som andra skäl. Han menar att en stor anledning är att</p>
<p>Biskopsgården inte haft sådana här pengar tidigare och att det tagit lång tid att upparbeta kontakter i stadsdelen. Först nu börjar föreningar att söka, det blir en ketchupeffekt menar han (Stenberg 2004, s. 45).</p>
<p>Efter att detta uppmärksammats förändrades situationen i någon mån, men inte alls i den utsträckning som man skulle kunna förvänta sig (Stenberg 2004, s. 45). Denna fördelningsproblematik har tillsammans med andra faktorer medfört att det, även om många projekt har upplevts som positiva, rapporteras om en underliggande skepticism hos dem som varit involverade i storstadsarbetet. Det framkommer från många håll kritik mot det som uppfattas som ett tjänstemannastyre (Lökken 2004, s. 102). Många av insatserna som genomförts tycks ha varit tjänstemannaprodukter i meningen att insatserna skapades av förvaltningens tjänstemän, de drevs av tjänstemän och de lades ned eller implementerades av tjänstemän (Bunar 2004, s. 145).</p>
<p>Lökken (2004) menar att underifrånperspektivet också har kommit att bli något av de lokala utvecklingsavtalens problembarn. Integrationsverket (2002a, s. 25) visar att tolkningen av underifrånperspektivet tycks ha lett till lika delar frustration och besvikelse som verkligt inflytande, eftersom aspekter som mandat, makt och syfte varit oklara. Integrationsverket hävdar att inget tyder på att det alltid är nödvändigt med invånarnas direkta engagemang för ett framgångsrikt lokalt utvecklingsarbete och att uppfattningen om underifrånperspektivet som en nödvändighet för framgång måste problematiseras. Hosseini-Kaladjahi går på samma linje:</p>
<p>Ett argument som brukar anföras till stöd för decentralisering är att man genom lokalt arbete kan komma närmare målgruppen, ta reda på deras behov och utifrån dessa finna lämpliga lösningar. Jag är övertygad om att man kan förstå existerande behov genom att närma sig vanligt folk, men jag är inte lika övertygad om att folk vet hur deras behov ska kunna tillfredställas (Hosseini-Kaladjahi 2002b, s. 78).</p>
<p>Hosseini-Kaladjahi (2002a, s. 74) menar att underifrånperspektiv snarast kan betecknas som en kognitiv process, med innebörden att man ser ”verkligheten” på olika sätt beroende på sin position i den sociala strukturen.</p>
<p>Sammanfattande kommentar</p>
<p>I utvärderingarna framstår Underifrånperspektivet  som ett begrepp kring vilket det redan från början funnits en otydlighet. Här finns ett tydligt glapp mellan ambition, retorik och praktik. Oklarheten om hur perspektivet ska uppfattas och tolkas har uppfattats som ett stort bekymmer: handlar det om att lyssna på de boende, ska de vara med och styra eller räcker det att man tar hänsyn till de boende vid planering och beslut? Osäkerheten har lett till en osäker praktik. Initialt är underifrånperspektivet i och för sig uttalat och fastslaget som en metod, men det har funnits en tendens mot att detta perspektiv har blivit en målsättning i sig. Flera utvärderingar ställer frågor som vad underifrånperspektivet ska leda till eller att man ”mobiliserar folk utan att veta vad man vill göra med den mobiliserade gruppen”. Trots ambitioner om underifrånperspektiv tycks de flesta projekt eller insatser ha hamnat i tjänstemännens händer. Osäkerhet kring hur underifrånperspektivet ska tolkas har medfört frustration, bland annat eftersom frågor som mandat, makt och syfte varit oklara. Flera utvärderare menar dock att underifrånperspektiv huvudsakligen ska betraktas som ett sätt att betrakta verkligheten. Eftersom tolkningen av begreppet har stor inverkan på vad som förväntas i praktisk handling medför osäkerheten ett behov av fortsatt diskussion och nyansering.</p>
<p>Lästips bland de granskade rapporterna:</p>
<p>• Hosseini-Kaladjahi, Hassan (2002a). Stora fiskar äter fortfarande små fiskar . Mångkulturellt centrum, Botkyrka.</p>
<p>• Integrationsverket (2002a).  På Rätt väg? Slutrapport från den nationella utvärderingen av storstadssatsningen . Integrationsverket, Norrköping.</p>
<p>• Stenberg, Jenny (2004).  Hur får vi hela Göteborg engagerade i detta? Utvärdering av storstadssatsningen i Norra Biskopsgården . Centrum för kulturstudier, Göteborgs universitet, Göteborg. 6.1.2 Långsiktighet</p>
<p>Förutom underifrånperspektivet så lyfts långsiktighet fram som en central riktlinje för arbetet inom de lokala utvecklingsavtalen. I storstadspropositionen talas om en storstadspolitik som ska skapa förutsättningar för en långsiktig hållbar tillväxt och ett antal mål som ska ses som långsiktiga inriktningsmål (prop. 1997/98:165, s. 30). Tanken bygger delvis på Storstadskommitténs slutbetänkande (SOU 1998:25) som påpekar att framgångsrik internationell erfarenhet av utvecklingsprogram som syftar till att sänka arbetslösheten, minska otryggheten och omflyttningen, har kännetecknats av långsiktiga insatser.</p>
<p>Propositionen refererar även till den integrationspolitiska utredningen som betonar att den generella politiken inte har förmått att hindra segregationen och att kommunerna bör stärkas i sitt långsiktiga och kontinuerliga arbete att få till stånd långsiktiga och bestående förändringar i vissa bostadsområden.</p>
<p>I propositionen efterfrågas en bestående förändring av samarbetsformen mellan stat och kommun i form av utvecklingsavtal som bygger på lokalt framtagna åtgärdsplaner. Dessa åtgärdsplaner bör kännetecknas av långsiktighet i den bemärkelsen att de utgår från de reguljära resurser som stat, landsting och kommun förfogar över i de berörda områdena. Man menar att stora insatser under kort tid kan göra mer skada än nytta och efterfrågar inte bara långsiktiga utan även samordnade insatser. Därför betonas att de särskilda medel som staten bidrar med är avsedda för att stimulera ett långsiktigt utvecklingsarbete och därför efterfrågas avtal med en giltighetstid som överskrider finansieringsperioden.</p>
<p>Organisation och långsiktighet</p>
<p>Flera utvärderare ser kravet på långsiktighet som problematisk ur ett organisatoriskt perspektiv. Törnqvist (2004) menar att det kan finnas en motsättning mellan det långsiktiga synsättet som handlar om kvalitativ prestation och förväntningen på snabba resultat som ofta medför kvantitativt präglade målformuleringar. Frågan om långsiktighet reser frågetecken kring projektformen och om vad som ska ses som ordinarie verksamhet, då det ytterst är den allmänna välfärden som är föremål för arbetet inom ramen för de lokala utvecklingsavtalen:</p>
<p>Det är knappast möjligt att skilja frågan om långsiktighet från en diskussion om vad som skall ses som den normala ordinarie verksamheten och vad som skall organiseras i projekt. I sin förlängning är det också en fråga om hur välfärden i det svenska samhället fördelas: enligt vilka principer, individuellt eller allmänt, tillfälligt eller bestående, selektivt eller generellt osv. Det tycks som om en allt större del blivit projektfinansierad på senare år – och då per definition kortsiktig – det finns t.ex. jämförelser mellan socialbidragstagare och de utsatta stadsdelarna som mottagare av ett selektivt bistånd till samhällets förlorare (ibid., s. 14f).</p>
<p>Törnquist menar att projektformen är problematisk då den väcker frågor om huruvida en dubbel organisation, en ordinarie och en projektorganisation, ska tolkas som kritik och som att den ordinarie verksamheten inte klarar av sina uppdrag. Eller ska storstadsmedlen, undrar utvärderaren, ses som politiskt svårhanterbart extraordinärt finansiellt stöd till underförsörjda områden?  Kanske kan behovet av långsiktiga satsningar betraktas som en bekräftelse på att dagens resurser inte räcker till (ibid., s. 15).</p>
<p>Bevelander et al (2001b) och Schultz et al (2004) påpekar att projektformen är kontraproduktiv i termer av långsiktighet. Schultz menar att den leder till dubbelorganisation och bidrar till konkurrens med den ordinarie verksamheten. Kihlström & Simonsson (2004) menar att projektformen kan vara en produktiv samverkansform exempelvis inom sysselsättningsområdet, men ser den som olämplig för långsiktiga lösningar. Långsiktigt hållbar verksamhet kan snarast betraktas som en motpol till kortsiktigt projekttänkande. Integrationsverket (2000) påpekar att kommunerna i enkätsvaren till verket reser frågan om det över huvud taget är ändamålsenligt att arbeta med medverkan och delaktigheten i projektform då det är den ordinarie verksamheten som ska möta medborgarna i det längre perspektivet (ibid., s. 55). Sahlén (2002) ifrågasätter projektformen i skolan och menar att skolan arbetar med långsiktiga mål och därför behöver långsiktiga lösningar (ibid., 33).</p>
<p>Permanentningens komplexitet</p>
<p>Hosseini-Kaladjahi (2002a, s. 125) anser att långsiktighet står i konflikt med nytänkande och metodutveckling, då förvaltningarna vill undvika de svårigheter som inkludering av nya verksamheter i den befintliga budgeten kan medföra. Han menar att man gärna prövar nya arbetssätt, men inte med de egna resurserna. Man satsar hellre på att ta det säkra före det osäkra . Integrationsverket (2002a) och</p>
<p>Andersson, B et al (2004) lyfter även fram ansträngda budgetmässiga förutsättningar som ett hinder inför eventuell permanentning.</p>
<p>Tanken om framtida permanentning av pågående insatser tenderar enligt Bunar (2003, s. 139f) att leda till en konkurrens mellan verksamheterna vilket motverkar en helhetssyn. Hosseini-Kaladjahi (2002a, s. 125) menar att konkurrensen t.o.m. kan leda till att en insats som tidigare ansetts vara välbehövlig kan komma att förklaras som mindre behövlig, dels för att undvika ekonomisk överbelastning, dels för att spara insatsen till framtida projektansökningar.</p>
<p>Det finns även ett antal praktiska hinder som uppstår vid försök till permanentning. Hosseini-Kaladjahi (2002a, s. 125) menar exempelvis att det inte är självklart under vilken förvaltning ett samverkansprojekt med sammansatta syften ska placeras. Integrationsverket (2000, 2002a) påpekar att permanentning förutsätter förvaltningsorganisationens godkännande och aktiva engagemang, men menar även att insatsernas förankring bland tjänstemän och politiker inför en permanentning kan komma i konflikt med prioriteringen av boendedialogen. Hajighasemi (2003) slår fast att maktbalansen mellan förvaltning och politiker och vilka kriterier dessa två grupper väljer för att avgöra insatsers ”nyttighet” är avgörande för permanentningen. Han menar vidare att ett av de hinder som finns består i att den ordinarie verksamheten alltid tenderar att betraktas som självklar. Detta förstärks av att kommunala beslut sällan tas med utgångspunkt i systematiska självutvärderingar (ibid., s. 82).</p>
<p>Integrationsverket (2002a) påpekar i sin slutrapport att det kompletterande erbjudandet, i termer av långsiktighet, kom att få allvarliga konsekvenser (ibland med nedläggning) för insatser inom kultur och fritid, folkhälsa, brottsförebyggande arbete och demokrati (ibid., s. 107). Man menar att de förändrade riktlinjerna inte borgade för ett långsiktigt tänkande (ibid., s. 133). Bunar (2003, s. 69) beskriver det som motsägelsefullt att mana till långsiktighet men att sedan ändra förutsättningarna för arbetet efter ett år. Andersson, B et al (2004, s. 124) menar att det kompletterande erbjudandet störde både det pågående arbetet och utgjorde ett hinder inför den framtida planeringen. Detta medförde att insatser som inte ingick i de prioriterade målområdena lades ner eller bibehölls med hjälp av ” smart omdefiniering ”. förekommer också att man väljer att utvidga målgruppen för en redan befintlig verksamhet eller att finansiera ordinarie verksamhet (Hosseini-Kaladjahi 2002a, s. 125).</p>
<p>Bunar (2004) efterlyser tydligare kanaler för återkoppling av resultaten till ansvariga tjänstemän i de berörda verksamheterna för att försäkra det långsiktiga utvecklingsperspektivet och anser att långsiktiga avtal med högskolor och universitet kan trygga kunskapsöverföringen (ibid., s. 152ff). Att de lokala utvärderarna under de första åren med de lokala utvecklingsavtalen inte lyckades hålla de planerade tidsramarna är dock enligt Integrationsverket (2002a, s. 106) en faktor som försvårade möjligheterna till permanentning.</p>
<p>Sammanfattande kommentar</p>
<p>När det gäller långsiktighet  finns det ett par centrala aspekter som lyfts fram i ett stort antal utvärderingar. Den första handlar om paradoxen att försöka bedriva ett långsiktigt arbete i projektform eftersom projektformen är svårförenlig med långsiktighet. Osäkerhet kring finansiering och implementering av projektverksamhet i de reguljära verksamheterna motverkar det långsiktiga perspektivet. Enligt utvärderingarna hade just långsiktigheten vunnit på att ekonomiska medel fördelats för att utveckla den reguljära verksamheten istället. Projektverksamheten har till vissa delar hamnat i ett konkurrensförhållande med de reguljära verksamheterna. En annan aspekt är det kompletterande erbjudandet som enligt de flesta utvärderingarna försvårade möjligheterna till långsiktighet genom att avbryta pågående processer. En tredje aspekt innebär svårigheterna att uttala sig om de långsiktiga konsekvenserna av de lokala utvecklingsavtalen då det enbart har gått något år sedan insatserna avslutades (några pågår ännu). Emellertid påpekar flera utvärderare att det långsiktiga perspektivet förutsätter tålamod och kvalitativ utveckling, vilket utmanas av förväntningar på snabba och i första hand kvantitativa resultat.</p>
<p>Lästips bland de granskade rapporterna:</p>
<p>• Hosseini-Kaladjahi, Hassan (2002a). Stora fiskar äter fortfarande små fiskar . Mångkulturellt centrum, Botkyrka.</p>
<p>• Integrationsverket (2002a).  På Rätt väg? Slutrapport från den nationella utvärderingen av storstadssatsningen . Integrationsverket, Norrköping.</p>
<p>• Törnquist, Anders (2004).  Storstadssatsningen i ett områdesperspektiv . Institutionen för socialt arbete, Göteborgs universitet, Göteborg. 6.1.3 Samverkan</p>
<p>Samverkan är ytterligare ett av de begrepp som aktualiseras i arbetet med de lokala utvecklingsavtalen. I storstadspropositionen (prop. 1997/98:165) lyfts samverkan fram som en av de centrala metoder som är nödvändiga för ett framgångsrikt utvecklingsarbete. Återkommande i propositionen markeras behovet av lokal samverkan mellan olika sektorsmyndigheter, vilket motiveras av ett stort behov av att mer effektivt kunna utnyttja samhällets samlade resurser för att bättre kunna tillgodose enskildas behov av olika stödåtgärder. En utgångspunkt är därför att störst nytta åstadkoms genom en tvärsektoriell samverkan där de gemensamma offentliga resurserna samlas runt den enskilde individen. Risken beskrivs annars som överhängande för en rundgång mellan bland annat socialtjänst, försäkringskassa och arbetsförmedling med kortsiktiga och ineffektiva insatser som följd. Behovet av samverkan mellan olika statliga myndigheter och kommunens olika organ bedöms som stort framför allt när det gäller arbetsmarknadsområdet. För att genom samverkan underlätta möjligheterna att få en helhetssyn på individens problem och möjligheter inom detta område, uppmanas de kommuner som omfattas av lokala utvecklingsavtal att sluta lokala samverkansavtal med länsarbetsnämnd och försäkringskassa. Myndigheternas olika kompetenser och resurser uppges därigenom medverka till att på ett effektivt sätt stärka individens kompetens och utsikter att få ett arbete på den reguljära arbetsmarknaden (ibid., s. 73–86).</p>
<p>Samverkan eller delaktighet?</p>
<p>Samverkanstanken har fått stort genomslag i de lokala utvecklingsavtalen och i de granskade utvärderingsrapporterna finns åtskilliga exempel på samverkan med en mängd olika aktörer som boende, föreningsliv, kommunala och statliga organisationer eller privat näringsliv. Samverkan kan i sig betraktas som ett komplicerat fenomen som både kan tolkas och förverkligas på en mängd olika sätt (Integrationsverket 2002b, s. 121). Det finns dock samma risk för begreppet samverkan som för flera andra otydligt definierade begrepp, att begreppet används för att omfatta alla aktiviteter som innehåller någon form av kontakt mellan minst två parter. Följden kan bli att begreppet snart förlorar i betydelse (Lindqvist 2002, s. 43) Hosseini-Kaladjahi (2002a, s. 63) konstaterar att med samverkan i statliga och kommunala dokument avses i regel samarbete mellan olika organisationer, vilket ansluter till utsagor från propositionen. Enligt denna tolkning omfattas inte samverkan mellan enskilda individer inom denna avgränsning, vilket snarare beskrivs i termer av boendedelaktighet. Denna avgränsning kommer även att tillämpas i denna utredning.</p>
<p>I NUTEKs (2001a, s. 23) utvärdering påpekas att samverkan som politisk utgångspunkt för att åtgärda strukturella problem har blivit allt viktigare under senare år och att arbetet inom de lokala utvecklingsavtalen har haft samverkan som sammanhållen politisk filosofi. Samverkan inom de lokala utvecklingsavtalen kan därmed ses som en möjlighet för olika organisationer att effektivisera summan av de insatser som görs. I Lindqvists (2002) studie går dock åsikterna isär bland intervjuade aktörer när det gäller synen på samverkansavtalens praktiska betydelse. Bland såväl positiva som negativa omdömen menar några att samverkansavtalen endast haft en begränsad betydelse. I vissa fall tycks samverkan främst vara kopplat till krav och retorik:</p>
<p>Att skriva avtalen har varit en proformahandling, vi har skrivit dem för att vi har uppfattat att det har varit ett krav (citat av kommunal tjänsteman i Lindqvist 2002, s. 80).</p>
<p>Kihlström & Simonsson (2004, s. 8) ansluter till det senare och menar att samverkan tenderar att ha inslag av tvingande nödvändighet, ett återkommande retoriskt inslag i storstadsarbetet.</p>
<p>Samverkan inom de lokala utvecklingsavtalen</p>
<p>Flera av de utvärderingar som haft ett specifikt fokus på samverkan har återkommande hämtat referenspunkter från olika teoretiska modeller . Bland dessa har exempelvis NUTEK (2001a) och Lindqvist (2002) specifikt studerat samverkan ur ett kommunövergripande perspektiv.</p>
<p>Enligt NUTEK (2001a, s. 6) tycks samtal och samverkan mellan olika aktörer fungera på ett bra sätt på den lokala nivån i stadsdelarna, medan det ser ut att finnas en avsaknad av sektorssamordning på kommuncentral nivå. Det senare skulle enligt utvärderarna behövas i högre utsträckning för att det lokala utvecklingsarbetet i stadsdelarna skulle fungera bättre. Detta stämmer väl överens med Kihlström & Simonsson (2004, s. 108) som menar att det inte är på projektnivå som samverkan är ett problem. Snarast är det så att de strukturella hinder för samverkan som återfinns på myndighets- och verksamhetsnivå, relativt smidigt har kunnat överbryggas på projektnivån .</p>
<p>I NUTEKs (2001a, s 6) rapport konstateras även att det inom de lokala utvecklingsavtalen förfaller ha varit lättare att samverka på det sociala området, jämfört med frågor som berör ekonomisk tillväxt.</p>
<p>Lindqvist (2002) lyfter i sin studie fram att den samverkan som beskrivs inom de lokala utvecklingsavtalen har utvecklats olika långt i kommunerna, men också att det finns tydliga skillnader mellan olika målområden (ibid., s. 8). Inom områdena folkhälsa liksom inom områdesutveckling och trygghet har fokus legat på en samordning av insatserna snarare än samverkan. Inom området utbildning bedöms samverkan vara minst utvecklad, medan sysselsättningsområdet bedöms ha kommit längst, vilket också bekräftas av Integrationsverket (2002b, s. 121). Samverkan inom sysselsättningsområdet kommer därför nedan att behandlas under en egen rubrik.</p>
<p>Inom storstadspolitiken förutsätts att kommunerna upprättar kontakter och inleder samverkan även med aktörer inom andra områden än på sysselsättningsområdet. Polis, skola och länsstyrelser nämns som exempel på aktörer med samverkanspotential (Integrationsverket 2002b, s. 121). Lindahl & Mattsson (2003) har granskat det brottsförebyggande arbetet inom de lokala utvecklingsavtalen och bland annat beaktat samverkansaspekten. Deras bedömning är att samordningen av det brottsförebyggande arbetet inom storstadsarbetet har gått i en positiv riktning. Ett viktigt steg i denna utveckling är inrättandet av lokala brottsförebyggande råd och i vissa kommuner har det brottsförebyggande arbetet helt organiserats av råden. I Malmö, Göteborg och Botkyrka har råden både haft en samordnande och en rådgivande roll. Genom råden har kommunen arbetat fram handlingsplaner och strategier som har använts både för verksamheten inom de lokala utvecklingsavtalen och för kommunens reguljära brottsförebyggande arbete. De lokala utvecklingsavtalen ses här som avgörande för bildandet av de brottsförebyggande råden (ibid., s. 12).</p>
<p>Lindahl & Mattsson (2003) noterar vidare att de områden som tidigare varit föremål för statliga satsningar på tämligen kort tid har byggt upp en organisation och kommit igång med insatser. En förklaring sägs vara att man har kunnat använda nätverk och samverkansformer som inletts genom andra satsningar. Man har alltså inte använt resurser från de lokala utvecklingsavtalen för att finansiera befintliga verksamheter, utan snarare för att initiera nya aktiviteter via redan etablerade nätverk (ibid., s. 13). Detta resonemang styrks också av Integrationsverkets slututvärdering (2002b, s. 125).</p>
<p>Samverkan på sysselsättningsområdet</p>
<p>Lindqvist (2002) är en av de utvärderare som slår fast att sysselsättningsområdet jämförelsevis är det område inom de lokala utvecklingsavtalen där samverkan har utvecklats längst. Han menar att det som karaktäriserar detta utvecklade samarbete är att kommun, arbetsförmedling och försäkringskassa arbetar på ett kompletterande snarare än gränsöverskridande sätt. Därmed sägs aktörerna ta tillvara varandras kompetenser (ibid., s. 8). Även Tranquist (2001, s. 96) menar att respektive aktörer fått en större insikt om varandras kunskaper. Med ökad kunskap om kollegornas arbetsområden tenderar också kommunikationen mellan handläggarna att öka, vilket medför att handläggarna inriktar sig på att arbeta utifrån ett helhetsperspektiv kring individen på ett sätt som tidigare inte varit möjligt inom ordinarie verksamhet.</p>
<p>De lokala utvecklingsavtalen föreskriver en överenskommelse om samverkan mellan kommun, länsarbetsnämnd och/eller försäkringskassa. Samtliga sju storstadskommuner har också upprättat överenskommelser, men kommunerna har kommit olika långt i samverkansarbetet och kontakterna med länsarbetsnämnder och arbetsförmedlingar är olika väl utvecklade. Några kommuner har satt igång samverkansprojekt där arbetsförmedlingen, försäkringskassan och kommunen arbetar samlokaliserat, medan det i andra kommuner finns ett mer sporadiskt samarbete (Integrationsverket 2002b, s. 121). Malmö framstår här som den kommun som har kommit längst och som i störst utsträckning konkretiserat denna form av samverkan. Där har man drivit ett samverkansprojekt som också belysts med flera utvärderingar .</p>
<p>Exemplet AUC som samverkansmodell</p>
<p>En samverkansmodell som ligger nära propositionens skrivningar och som har utvärderats ingående är Arbets- och utvecklingscentra (AUC) i Malmö . Flera utvärderare lyfter fram AUC som en lyckad samverkanskonstruktion:</p>
<p>Är då AUC egentligen en framgång? Något entydigt svar på frågan går inte att få. Man kan säga att det beror på vad betraktaren lägger i begreppet framgång: – Ja, i meningen att man förbättrat servicen till långtidsarbetslösa i problemtyngda stadsdelar. – Ja, i meningen att man balanserar och hanterar de dilemman som finns i  AUC-konceptet, mellan behandling och aktivering av klienterna och mellan olika samverkande organ. – Ja, i meningen att man visat att en lokal kommunal arbetsförmedling kan fungera. – Ja, i meningen att kvalitativa mål som samverkan och underifrånperspektiv kan ges ett operativt fungerande innehåll. – Nej, i meningen att de centralt angivna kvantitativa in- och utskrivningsmålen har nåtts. Man ska emellertid betänka att målen från början sattes relativt godtyckligt och att resultaten kraftigt förbättrats år för år (Bevelander et al 2004, s. 9).</p>
<p>Resultatet kan tolkas som effekt av en ökad personalintensitet inom verksamheten, en direkt följd av att resurser har avsatts till samverkan. Många av utvärderarna framhåller emellertid samlokaliseringen av myndigheterna som en avgörande faktor. Tranquist (2001, s. 97) konstaterar att det faktum att arbets- och utvecklingscentra tycks lyckas i ärenden där myndigheterna tidigare misslyckats, indikerar att samverkan kan utgöra ett effektivt tillvaratagande av resurser när det gäller den aktuella målgruppen. Detta blir i synnerhet tydligt då AUCs verksamhet sätts i relation till ordinarie verksamhet. Samverkan kan medverka till att arbetet inriktas på att sätta den enskilda individens behov i fokus på ett sätt som inte varit möjligt utan samverkan. Denna slutsats styrks också av andra utvärderare. Bevelander et al (2004, s. 36) menar att AUC i förhållande till andra jämförbara organisationer erbjuder avsevärt större chanser att komma i arbete eller studier och att risken är mindre att bli återremitterad eller utskriven av någon annan orsak. Lindberg (2003, s. 70) hävdar att det är det individcentrerade arbetssättet som ger det goda resultatet vid AUC. Utvärderarnas uppfattning om AUC som exempel på ett fungerande samverkanskoncept sammanfattas av Bevelander et al (2004):</p>
<p>Vi anser att AUC:s framgångsrecept har tre viktiga ingredienser. En är att deltagarnas individuella behov sätts i centrum. En annan är att AUC kan komma att bli en viktig länk för deltagaren till arbetsgivare, kursanordnare och nätverk av olika slag. Den tredje viktiga komponenten är att AUC, när samspelet mellan handläggare och deltagare verkligen fungerar, ger individen en mer realistisk syn på sina utsikter till framgångsrik försörjning på kort och lång sikt (ibid., s. 75).</p>
<p>Men AUC har inte fungerat friktionsfritt och dess främsta problem tycks enligt utvärderarna vara relationen mellan myndigheterna. Arbetsförmedlingens dominans i samverkansarbetet lyfts fram som ett problem som tar sig olika uttryck. AUC är i hög grad beroende av arbetsförmedlingens resurser, vilka ofta tenderar att styras av arbetsmarknadspolitikens växlande signaler (Integrationsverket 2002b, s. 127). Flera utvärderare kritiserar exempelvis den detaljstyrning som framför allt berör arbetsförmedlingen och som ofta åtföljs av målkonflikter som påverkat verksamheten då man inte kunnat utgå från lokala behov och förutsättningar. NUTEK (2001a, s. 51) menar dessutom att arbetsförmedlingarna tenderar att slå vakt om sitt revir och inte tycks vara speciellt villiga att dela med sig av sina kunskaper. Arbetsförmedlingen beskrivs i Bevelander et al (2001a, s. 60) som en labil samarbetspartner, något som överensstämmer med Hosseini-Kaladjahis (2002a) slutsatser kring samverkansarbetet i Botkyrka. Hosseini-Kaldjahi hävdar att ett mönster kan urskiljas där det finns ett negativt samband mellan en organisations makt och dess vilja till, eller snarare, villkor för samverkan, ” att ju mäktigare en organisation är, desto mindre villig är den att samarbeta med andra organisationer”  (ibid., s. 72). Tranquist (2001, s. 95) påpekar dock att detta kan ses ur två perspektiv, ett individperspektiv och ett myndighetsperspektiv. Han menar att när det gäller de enskilda handläggarna tycks det finnas en allmänt utbredd önskan att samverka och att handläggarna på respektive AUC har lyckats se bortom myndighetstillhörigheten. Problemen tenderar snarare att ligga på en högre nivå i organisationsstrukturen.</p>
<p>Trots att AUC av utvärderarna betraktas som en till stora delar lyckad konstruktion för samverkan, så finns dock få slutsatser i utvärderingarna som sätter samverkansarbetet i ett större samhälleligt sammanhang. Resultatet baseras i regel på antalet personer som lämnar systemen, men säger mycket lite om vad det är för arbete eller studier som är aktuella eller om deras varaktighet. Uppföljande studier kring resultatens långsiktighet saknas. Kihlström & Simonsson (2004) drar följande slutsats från samverkansarbetet i Göteborg:</p>
<p>Storstadssatsningen har givit resultat som ligger i linje med målsättningen, såtillvida att satsningen bidragit till att förbättra samverkan mellan olika myndigheter i hanteringen av sysselsättnings- och försörjningsfrågor, samt att den har befrämjat försök av mera icke-traditionellt slag att bryta de dåliga trenderna i områdena (ibid., s. 104).</p>
<p>Citatet kan sägas gälla generellt för de granskade rapporternas syn på de lokala utvecklingsavtalen. Kihlström & Simonsson konstaterar att samverkan fungerar utmärkt speciellt i de fall då extern finansiering eller tilldelning av extra resurser görs tillgängliga som ett komplement till ordinarie verksamhet. På samma sätt som i exemplet ovan påpekas att detta dock inte hindrar att det ofta uppstår problem i kontaktytorna mellan projekt och ordinarie verksamheter. Svårigheterna kan bland annat bero på att de samverkande aktörerna har olika uppdrag, organisation och finansiärer. Socialtjänsten och arbetsförmedlingen ses som exempel på två sådana aktörer (ibid., s. 108).</p>
<p>Den höga ambition som har satts upp kring utvärdering av de lokala utvecklingsavtalen måste fullföljas, menar Lindquist (2002). Avsaknad av utvärdering av samverkansvinsterna kan motverka införlivandet av lyckade projekt i ordinarie verksamhet. Utvärderingarna bör göras på att sådant sätt att resultat och effekter av samverkansprojekten inom de lokala utvecklingsavtalen blir jämförbara med andra liknande insatser, både avseende projekt och ordinarie verksamhet (ibid., s. 105). I nuläget är det svårt att relatera de olika verksamheterna till varandra även om det gjorts försök med jämförande studier.</p>
<p>Avslutningsvis uppmärksammar Lindqvist att samverkan är på gott och ont. När det exempelvis gäller sysselsättningsprojekt kan samverkan å ena sidan förbättra förutsättningarna för att individens rättigheter ska uppmärksammas, genom att individens möjligheter och förutsättningar tydliggörs när flera myndigheter samverkar om och med individen. Å andra sidan är det viktigt att vara observant på att det finns en risk att ökad offentlig samverkan kan försvaga individens ställning, eftersom samverkan riskerar att påverka även den personliga integriteten. Därför, avslutar han, är det viktigt att nyansera bilden genom att all offentlig samverkan som rör individer även beaktar eventuella negativa effekter för individen (ibid., s. 115).</p>
<p>Sammanfattande kommentar</p>
<p>Samverkan  är kanske den centrala metod som fungerat bäst enligt utvärderingarna. Framför allt gäller detta samverkan mellan organisationer kring insatser som varit inriktade på sysselsättning. Även vad gäller brottsförebyggande insatser har samverkansambitionerna till viss del infriats. Inom andra målområden har det varit glesare med samverkansinitiativ. Områden som tidigare varit föremål för statliga satsningar tycks ha haft fördel av detta, man har ganska snabbt kunnat bygga upp en organisation för samverkan. De problematiska inslagen när det gäller samverkan är bl.a. att det kan uppfattas som ett ”gummibandsbegrepp”, dvs. att nästan alla konstellationer går att benämna som samverkan. Detta ska ses i ljuset av att många aktörer sett samverkan som ett tvång eller ett krav vilket man delvis kunnat kringgå genom generösa tolkningar av vad samverkan egentligen är. Vidare har det visat vara betydligt lättare att samverka på projektnivå än högre upp i den kommunala hierarkin, t.ex. vad gäller sektorssamordning på kommunal nivå. Även de insatser som varit inriktade på sysselsättning har haft problem när det gäller samverkan. Dessa problem har bl.a. handlat om att olika verksamheter (arbetsförmedling, försäkringskassa, socialtjänst) har olika regelverk och målsättningar. Det uppmärksammas dock att samverkan inte bara har positiva förtecken, utan också kan försvaga individens ställning.</p>
<p>Lästips bland de granskade rapporterna:</p>
<p>• Kihlström, Åke & Birger Simonsson (2004).  Samverkan för sysselsättning och egenförsörjning . Institutionen för arbetsvetenskap, Göteborgs universitet, Göteborg.</p>
<p>• Lindqvist, Emil (2002).  Tillsammans i storstaden – en studie av offentlig samverkan inom ramen för de lokala utvecklingsavtalen . Statskontoret, Stockholm.</p>
<p>• Tranquist, Joakim (2001).  Samverkan med individen i fokus. En processutvärdering av Arbets- och utvecklingscentra i Malmö . Arbetslivsinstitutet, Malmö. 6.1.4 Målstyrning</p>
<p>Målstyrning anges i propositionen (prop. 1997/98:165) som en av de centrala metoderna när det gäller att omsätta storstadspolitiken i arbetet med de lokala utvecklingsavtalen. De avtal som tecknas mellan stat och kommun bör i enlighet med propositionen bl.a. innehålla lokalt framtagna mål som i första hand ska syfta till att förbättra sysselsättning och arbetskraftsdeltagande i de utsatta stadsdelarna, i övrigt bör utgångspunkten vara de områden som omfattas av de nationella storstadspolitiska målen.</p>
<p>Regeringen har i avsnitt 4 i denna proposition gett förslag till mål för den nationella storstadspolitiken. Det bör ankomma på parterna i de lokala utvecklingsavtalen att omsätta dessa mål till gemensamma mål för det lokala utvecklingsarbetet (prop. 1997/98:165, s 77).</p>
<p>Storstadsdelegationen gavs i uppdrag att företräda staten i de avtalsförhandlingar med kommunerna om de lokala utvecklingsavtalen som bland annat beskriver dessa mål.</p>
<p>Tema målstyrning</p>
<p>Vad kan utvärderingarna säga om målstyrningen? Hur har den fungerat? Målstyrning diskuteras, mer eller mindre uttömmande, i ett flertal av de granskade rapporterna. Målstyrning som explicit uttalat fokus förekommer i elva rapporter och vidare diskussioner om mål och målformuleringar i ytterligare sex rapporter. Således kan vi i sjutton av de granskade rapporterna finna slutsatser och resonemang som anknyter till målstyrning.</p>
<p>Fyra av dessa rapporter kan ses som grundläggande. Integrationsverket (2000) redovisar i sin Organisation för demokrati och delaktighet , en sammanfattning av en enkät riktad till sex storstadskommuner avseende deras syn på de lokala utvecklingsavtalen med fokus på frågor om organisering och demokrati/inflytande. Hosseini-</p>
<p>Kaladjahi (2002) gör i sin rapport Stora fiskar äter fortfarande små fiskar , en helhetsutvärdering av de lokala utvecklingsavtalen och dess resultat i Botkyrka (1999–2002) med betoning på samverkan, boendedelaktighet och permanentning av insatser. Jensen (2004) redovisar i Storstadssatsningens organisering  en utvärdering av organiseringsprocessen i Göteborg. Rapporten är ett försök att ur ett organisationsteoretiskt perspektiv beskriva och diskutera organisering av de lokala utvecklingsavtalen med fokus på Göteborg. Bunar (2004) skriver i ” Det går bra, men det ser fortsatt dåligt ut ” om områdesutvecklingen i Stockholms stad. Utvecklingen utvärderas med fokus på organisation och tillämpning av avtalet. Han beskriver hur de lokala utvecklingsavtalen i Stockholm har omsatts i praktiken och analyserar tillvägagångssättets starka och svaga sidor.</p>
<p>Vad säger rapporterna om målstyrningen?</p>
<p>Integrationsverket (2000) ser målstyrningen som en styrstrategi i en decentraliserad samhällsapparat. De redogör i sin rapport för målstyrningen som princip och konstaterar:</p>
<p>Inom storstadspolitiken och Storstadssatsningen är decentraliseringstanken stark. Politiken ska förverkligas i de bostadsområden där segregationens effekter visar sig och arbetet ska utföras av de lokala aktörer som bor eller är verksamma där. På principiellt samma sätt som i citatet, nästan exakt efter läroboken, förs de lokala utvecklingsavtalen in som storstadspolitikens primära styrinstrument. Avtalen ingår i en nationell målstyrningsstrategi: För den nationella storstadspolitiken har först ett antal övergripande mål formulerats. Sedan har sju storstadskommuner erbjudits att teckna lokala utvecklingsavtal med staten, där det ska framgå hur de nationella målen ska omsättas till gemensamma mål för det lokala utvecklingsarbetet. Slutligen kommer hela arbetet att utvärderas, både på nationell och på kommunal/lokal nivå (ibid., s. 61–62).</p>
<p>Villkoren för arbetet i det lokala bostadsområdet påverkas av relationen mellan stat och kommun. Staten ställer krav och kommunen får ansvaret att förverkliga de högt ställda målen. Frågan om ansvar och makt och grad av decentralisering blir väsentliga i förståelsen av de lokala utvecklingsavtalens faktiska utfall. Integrationsverket (2000) analyserar situationen så här i sin sammanfattning:</p>
<p>Det som händer mellan kommunerna och två av statens centrala aktörer, är att det ställs krav från statens sida – starka krav, men ibland svåra att förstå och föränderliga – samtidigt som själva ansvaret för genomförandet av storstadspolitiken delegeras till kommunerna. I och med existensen av styrande nationella mål, i och med att staten tar sig rätten att detaljstyra vissa områden och samtidigt under planeringsprocessen ändra på förutsättningarna för kommunernas arbete, och när man dessutom aviserar att kommunernas prestationer kommer att värderas, behålls vissa valda delar av både problemformuleringsprivilegium och tolkningsföreträde på statlig nivå (ibid., s 77–78).</p>
<p>Verkligheten kontra målsättningen</p>
<p>Hur stor möjlighet har det funnits att formulera mål och bedriva insatser som utgår från de lokala förhållandena? De övergripande målen ska på kommunal nivå omsättas i mål på lägre nivåer (operationaliseras). Dessa mål, från lokal till central nivå, binds samman till en styrkedja som i princip omfattar samtliga politikområden i välfärden. Att kunna överblicka och planera utvecklingen i all den verksamhet som sker inom ramen för de lokala utvecklingsavtalen är högst osäkert menar Jensen (2004):</p>
<p>Storstadssatsningen har haft anspråk på att kunna binda upp långa kedjor av mål och medel som sträcker sig både över flera samhällsnivåer och över ett flera år, vilket gör planeringen till ett både ambitiöst men likväl ytterst osäkert multiprojekt. Att planera är att kontrollera relationer mellan orsak och verkan för att utnyttja dessa i ett val av medel som siktar mot bestämda mål. Men alla orsak–verkan samband i en invecklad samhällsapparat är varken kända eller kontrollerbara. Man måste tyvärr räkna med oförutsägbara händelser och parallella aktiviteter som träder in som orsaker. Planläggningen kan skydda sig mot kända företeelser som kan uppträda, men någon absolut försäkran finns inte (ibid., s 32).</p>
<p>Kanske ser man de verkliga målen för verksamheten i efterhand, menar Jensen (2004). Insatserna inom ramen för de lokala utvecklingsavtalen är kanske snarare så betingade att de ger svar på vilka mål som är möjliga att sätta upp utifrån den verklighet och de förutsättningar som råder. Han skriver:</p>
<p>Jämförelsen mellan de olika områdena visar också att satsningen kännetecknas av en grundläggande vaghet och oklarhet. De vägledande målen till trots är ”vardagen” i berörda områden verkligare än drömmarna om att förändra den. Genomförandet över åren kan emellertid ses som en väg från oklarhet till klarhet, där agerandet – istället för att vara grundat på klara målsättningar och en analys av olika alternativ och deras konsekvenser – ges mening i efterhand (ibid., s 48–49).</p>
<p>På lokal nivå</p>
<p>Målformuleringsarbetet i projekten på lokal nivå lider enligt HosseiniKaladjahi (2002) generellt av tre tillkortakommanden; överambition, oklarhet och kvantifiering. Oklarheten syns i att man blandar mål av olika karaktär, använder mål av icke mätbar karaktär och blandar mål med andra konsekvenser av verksamheten. Många målformuleringar har kvantifierats trots att de inte kan mätas numerärt eller då tillgång till kvantifierbara underlag saknas när projektet sätts igång.</p>
<p>Överambition i projektformuleringarna utgör ett sorts marknadsföring i den konkurrens som dominerar projektvärlden. Man ger en vacker bild av de förväntade resultaten för att påverka beslutsfattarna. Man vill övertyga sina köpare att världen kommer att vara annorlunda när man väl genomfört projektet (ibid., s 35).</p>
<p>Bunar (2003) anknyter till detta resonemang och menar att en realitetsanpassning av målen i projekten är nyckeln till framgång. Orealistiska mål kan bl.a. skapa frustration och konflikt inom organisationen: … realistiska mål – vars formuleringar bygger på vad insatsledarna och deras samverkanspartners verkligen tror att de kan åstadkomma och inte som det oftast är fallet på överdrivna ambitioner för att försäkra sig om finansieringen och för att det ”skall se snyggt ut på pappret” – är en av nycklarna till framgång. … Således, är det bättre med blygsamma mål som kan uppnås och som präglas av tydlighet (utan att kvantifieras) än storslagna planer som alla ändå är överens om inte kan uppnås under överskådlig tid (ibid., s. 77–78).</p>
<p>Förutsättningar och projekt förändras under tiden. Målstyrningsprocessen är en ständig kommunikation mellan den utförande nivån och den styrande nivån. Med utgångspunkt i den praktiska verksamheten borde detta leda till löpande revideringar och förändringar av målsättningarna. Detta förekommer dock i liten utsträckning, menar Jensen (2004) som utvärderat organiseringen av de lokala utvecklingsavtalen i Göteborg:</p>
<p>Mitt intryck baserat på läsning av de olika lägesrapporterna över tid samt intervjuer med ansvariga på kommunal och områdesnivå är att målen bara delvis har reviderats under storstadssatsningens gång. Revideringen har då mer handlat om signaler uppifrån om vad man borde betona i storstadsarbetet än om behov av ytterligare precisering (ibid., s 30).</p>
<p>Bunar (2004) menar dessutom att målområdesindelningen är problematisk, vilket förstärks av att staten via det så kallade kompletterande erbjudandet ökat styrningen över hur man ska prioritera bland insatsområdena. Han skriver:</p>
<p>Min slutsats är att målområdesindelningen var felaktig. Det skapade mer byråkrati, drog konstiga gränser mellan vad som är tillväxt och inte och fick förvaltningarna att trixa med insatser som inte ingick i de prioriterade målområdena (ibid., s 139).</p>
<p>Målen och utvärderarna</p>
<p>Målstyrningen och därav följande målformuleringar stöter också på svårigheter för utvärderarna. Hur ska man kunna mäta och värdera måluppfyllelsen? Vilka mål kan nås på lång och på kort sikt och hur kan man kvantifiera resultatet? Bäckström et al (2002) menar att mål på olika nivåer och projektens olika karaktär är några av svårigheterna:</p>
<p>Att jämföra ett antal projekt såväl mot varandra som mot ordinarie verksamhet är inte någon lätt uppgift. Projekten som utvärderas här är av olika karaktär och har olika upplägg. Att enbart bedöma ett projekts värde efter om det har uppfyllt sina mål eller inte är inte rimligt att göra, eftersom projekten har mycket olika mål, där vissa målsättningar är så formulerade att de är betydligt enklare att uppnå är andra. Vissa projekt har också förändrats under tiden, exempelvis för att ansvariga i projektet sett att det inte varit rimliga målsättningar som har satts upp (ibid., s 11).</p>
<p>Sammanfattande kommentar</p>
<p>Målstyrningen  i storstadspolitiken kan betraktas som behäftad med ett flertal ofärdigheter som kvarstår att utveckla. Många utvärderare återkommer till målstyrningen i aspekten svårigheten att formulera rimliga mål för insatserna samtidigt som de ska kopplas till de övergripande nationella målen. Ofta är målen överambitiösa och oklara. Bristen på mätbara och realiserbara mål för insatserna är ännu ett tema som många utvärderare lyfter fram, men också tendensen att blanda samman kvantitativt mätbara mål med mål som ej kan mätas på detta sätt. Svårigheten att inordna och klassificera de olika insatserna inom respektive målområde redovisas. Om insatsen är ett mål eller ett medel, om verkligheten i förhållande till målsättningarna och frågan om ansvar och makt är exempel på dilemman som utvärderarna har tagit upp i sina rapporter.</p>
<p>Lästips bland de granskade rapporterna:</p>
<p>• Bunar, Nihad (2004). ” Det går bra, men det ser fortsatt dåligt ut ”.  Organisationen och tillämpningen av lokala utvecklingsavtal i Stockholms kommun . Södertörns högskola, Huddinge.</p>
<p>• Hosseini-Kaladjahi, Hassan (2002). Stora fiskar äter fortfarande små fiskar . Mångkulturellt centrum, Botkyrka.</p>
<p>• Integrationsverket (2000).  Organisation för demokrati och delaktighet . Integrationsverket, Norrköping.</p>
<p>• Jensen, Christian (2004)  Storstadssatsningens organisering . Företagsekonomiska institutionen, Göteborgs universitet, Göteborg. 6.1.5 Jämställdhetsperspektivet</p>
<p>I storstadspropositionen (prop. 1997/98:165) ställs det även krav på att jämställdhetsperspektivet ska beaktas inom de åtta målområdena som ingår i de lokala utvecklingsavtalen. Propositionen påpekar bland annat att kvinnor genomgående har lägre förvärvsfrekvens än män i de bostadsområden som är föremål för de lokala utvecklingsavtalen och att dessa skillnader i sysselsättningsnivåer kan betraktas som ett uttryck för segregation.</p>
<p>Propositionen erbjuder dock ingen övrig specificering av jämställdhetsperspektivet i storstadsarbetet. I regeringens skrivelse Jämt och ständigt  (skr. 2002/03:140) redogörs däremot för de fokusområden som generellt gäller för integreringen av jämställdhetsarbete i alla politikområden, dessa är:</p>
<p>• representation; jämn fördelning av makt och inflytande</p>
<p>• lika lön för lika och likvärdigt arbete</p>
<p>• mäns våld mot kvinnor; prostitution och handel med kvinnor för sexuella ändamål</p>
<p>• män och jämställdhet</p>
<p>Skrivelsen tar även upp jämställdhetsarbetets plats i storstadspolitiken och efterlyser en klarare profilering av kvinnosysselsättning i samband med revideringen av avtalen (ibid. s. 138 ff). Storstadsdelegationen tolkar detta som att jämställdhetsperspektivet ska stärkas genom att integreras i målstyrningsprocessen .</p>
<p>Att studera andelen manliga respektive kvinnliga deltagare i de insatser som utvärderas är ett vanligt förekommande inslag bland de rapporter som vi har granskat. Det är dock få rapporter som problematiserar och nyanserar frågan på ett mer uttalat sätt . Ännu färre är de rapporter som explicit talar om jämställdhets- och/eller genusfrågan i storstadsarbetet .</p>
<p>Könsuppdelade verksamheter är ett återkommande ämne bland rapporter med ett uttalat jämställdhetsperspektiv. Två rapporter av Sjöö (2003a, 2003b) om ungdomsinsatser i Stockholm har ett tydligt jämställdhetsperspektiv. Sjöö påpekar att insatserna med inriktning på flickor med invandrarbakgrund är lyckade i relation till sina mål, då andelen flickor som besöker fritidsverksamheten ökar med införandet av könsuppdelade grupper. Paradoxalt nog berör emellertid inte insatserna de förhållanden som anges vara anledningen till insatsernas existens, som t.ex. föräldrarnas inställning till ordinarie fritidsverksamhet och flickornas otillräckliga kunskaper om denna (Sjöö 2003a). Sjöö påpekar att frågan om den ojämställda användningen av fritidsverksamheten även gäller svenska flickor. En kulturalisering av fritidsfrågan förs fram som förklaring till att det blir flickorna som bearbetas, inte fritidsverksamheten. Samtidigt medför en sådan kulturalisering av jämställdhetsfrågan att resultaten för varje enskild flicka kan bli positiva, medan verksamheten inte uppnår några långsiktiga resultat. Utvärderaren menar att kulturalisering ” används för att överskugga en generell underordning mellan könen, här i en kontext av fritidsverksamhet för ungdomar ” (ibid., s. 37ff). Det är således motiven till  tjejverksamheter som utvärderaren ifrågasätter, inte att  sådan verksamhet bedrivs.</p>
<p>Specifika kvinnoorienterade insatser inom området demokrati och delaktighet lyfts fram som positiva exempel, då de ger kvinnorna utrymme att utvecklas på egna villkor. Det kan handla om utbildnings- och kursverksamhet, men även verksamheter som riskerar att befästa traditionella könsroller (som matlagning och sömnad) bör ” vägas mot behovet av att skapa möjligheter för vissa grupper av kvinnor att över huvud taget kunna ta sig in i samhället ” (Andersson, Å 2004, s. 45). Sådana insatser kan på ytan tyckas motverka ett mål om integration, men kan också ses som en mellanstation på vägen till ett aktivt samhälleligt deltagande, utbildning och egen inkomst (ibid., s. 46f). Det är frågan om en balansgång med de aktuella behoven som får utgöra utgångspunkten.</p>
<p>Regeringens syn på jämställdhet som en nyckelvariabel i att mäta ett välmående samhälle bekräftas ytterligare av en del rapporter. Axelsson (2002) utrycker det tydligast:</p>
<p>Arbetsmarknaden utgör en central jämställdhetsarena på olika nivåer; alltifrån att ingå i arbetskraften till representation på elitnivå. Grundläggande är att varje vuxen individ ska kunna försörja sig själv genom eget förvärvsarbete. I ett jämställdhetsperspektiv kan sysselsättningsmönstret, från att ha till att sakna avlönat arbete, rangordnas enligt följande: inrikes födda män, inrikes födda kvinnor, utrikes födda män, utrikes födda kvinnor. Allra lägst sysselsättningsnivå i alla studerade kommuner och bostadsområden har utrikes födda kvinnor (ibid., s. 29).</p>
<p>I sysselsättningsinsatser anges att det finns ” en stor poäng med könsindelade grupper då det finns traditionella könsroller och värderingar bland grupperna som projektet riktar sig mot ” (Bäckström et al 2002, s. 13). Men utvärderarna varnar samtidigt för att yrkesinriktade projekt med traditionella könsroller, som exempelvis vård för kvinnor och bygge för män, kan vara tecken på ett allt för förenklat eller “stelt” synsätt. Det förklaras dock inte huruvida denna ”stelhet” är av jämställdhetskaraktär eller sysselsättningspolitisk karaktär.</p>
<p>Hedblom (2004) visar i en rapport om aktiveringspolitiken i Malmö på att lokala uttolkningar av aktiveringspolitiken har betydelse för utfallet. Om stereotypa föreställningar om kön dominerar inom den utförande organisationen kan det leda till ett svagt utfall bland vissa kvinnogrupper:</p>
<p>Speciellt ”muslimska” kvinnor sorteras bort med ledning av förestallningar baserade på idéer om ”absolut etnicitet” och skillnader mellan könen. Dessa kvinnor har mycket långt till en inklusion i arbetsmarknaden. Även om de är ”befriade” från skyldigheten som följer med aktiveringskravet sa är de också ”befriade” från eventuella erbjudanden som följer med detta och som leder till en kvalifikationshöjning. Vissa av dessa kvinnor har en relativt gedigen utbildningsbakgrund eller arbetserfarenhet, medan andra inte har det. I samtliga fall så har de inte etablerat någon relation till arbetsmarknaden eller utbildningsväsendet i Sverige och är därför i desto större behov av just den typ av specialriktade erbjudanden som den lokala aktiveringspolitiken kan erbjuda (ibid., s. 127).</p>
<p>Inom skolprojekt lyfts genusperspektivet fram i termer av traditionella skillnader i läsvanor mellan pojkar och flickor. Tidigare svensk och internationell forskning visar således att flickor läser i större utsträckning än pojkar (Bak et al 2004, s. 93ff). Språk- och läsprojekten på grundskolenivå i Göteborg lyfts fram som lyckade metodutvecklingsprojekt i frågan om att påverka denna skillnad i läsvanor mellan pojkar och flickor (ibid., s. 112).</p>
<p>Bak et al (2004) påpekar bland annat att pojkar och flickor besöker läsverksamheten i samma utsträckning, en slutsats som baseras dels på de egna observationerna med också på personalutsagor. Detta kan ses som en kontrast till Sjöö, som menar att ” den politiska korrektheten innefattar inte kön ” (Sjöö 2003a, s. 49). Uttalandet underbyggs av referenslitteratur som visar att personalens utsagor avseende könsfördelningen inom den egna verksamheten bör tolkas försiktigt:</p>
<p>Ulf Blomdahl beskriver i ett slutkapitel till SOU 1996:3 några möjliga utvärderingsmetoder för att avgöra om kvinnor missgynnas på fritidsområdet. För att avgöra könsfördelningen vid en aktivitet är det bästa sättet att helt enkelt räkna besökare av respektive kön, menar Blomdahl. Att exempelvis fråga personal på en viss anläggning har visat sig inte fungera särskilt bra. När personalen svarar att könsfördelningen är jämn har senare observationer visat att deltagarna till 60 procent är män (ibid., s. 219).</p>
<p>Även en framåtblick återkommer i rapporterna. En insats med inriktning på könsfrågor i skolmiljö på tema Makt och kön i ungas vardag , lyfts fram som exempel på framgångsrikt metodutvecklingsarbete. Den förening som står för verksamheten (Revolt) har dessutom dokumenterat sina erfarenheter på ett sätt som enligt utvärderaren gör dessa användbara i framtiden även utanför skolmiljön (Vadelius 2004, s. 31ff).</p>
<p>Andersson, Å (2004, s. 48f) menar att ett framgångsrikt jämställdhetsarbete kräver mobilisering på flera sinsemellan samverkande nivåer. Jämställdhetsarbetet kan exempelvis studeras med hjälp av denna sammanfattning av Anderssons mobiliseringsmodell: 1. Underifrån mobilisering: verksamheter som initieras av föreningar (exempelvis kvinnocenter, kvinnosektioner i föreningar) 2. Institutionaliserad mobilisering: verksamheter inom exempelvis utbildningsväsendet, inte minst med inriktning på mansrollen (exempelvis högskolekurser för kvinnor, organiserad och professionaliserad verksamhet för män som manligt nätverk och kriscentrum) 3. Centraliserad mobilisering: den konkreta inkluderingen av jämställdhetsperspektivet i målformuleringar, åtgärdsplaner och styrdokument</p>
<p>Andersson, Å som studerat insatser i Bergsjön i Göteborg, finner att de två första nivåerna finns representerade där, men finner att den tredje nivån med jämställdhetsperspektiv uttryckt i centrala dokument saknas men är ” synnerligen motiverad”  (ibid., s. 48).</p>
<p>Att uppmärksamma jämställdhetsperspektivet är således enligt flera utvärderare av ytterst stor betydelse för utfallet, inte minst när det gäller sysselsättningsfrågor. När NUTEK (2001a, 2001b) fick uppdraget att utvärdera tillväxtmålet i de lokala utvecklingsavtalen inför det kompletterande erbjudandet togs inte jämställdhetsfrågan i beaktande på ett uttalat sätt . Integrationsverket (2002a) menar att det vid kontakt med de kommunala samordnarna framkommit att en effekt av det kompletterande erbjudandet var att kvinnor direkt missgynnades:</p>
<p>Det nya erbjudandet har också en normbildande effekt bland kommunerna. Samordnare påpekar att de nya direktiven lett till att sociala projekt riktade mot kvinnor och ungdomar nedprioriterats eller avvecklats (ibid., s. 133).</p>
<p>I de granskade utvärderingarna förekommer ett uttalat jämställdhetsperspektiv tämligen sparsamt, både bland rapporter som publicerats före och efter det kompletterande erbjudandet. Jämställdhetsperspektivet lyser även med sin frånvaro i storstadsdelegationens årsrapporter för 1999/2000, 2001 och 2002 . Det är inte förrän i årsrapport 2003 som jämställdheten nämns och då i termer av en okritisk redovisning av kommunala uppgifter om att uppskattningsvis 74 000 män och 87 000 kvinnor deltagit i olika insatser under år 2003 (Storstadsdelegationen 2004, s. 7). Frågan om vad deltagande är har rönt en del intresse eftersom det långt ifrån är självklart:</p>
<p>Det redovisade antalet deltagare säger mer om insatsens karaktär än om dess kvalitet. Vad som uppfattas vara deltagare är nämligen föremål för insatsledarnas tolkningar. I vissa fall (Servicefunktionen eller skolrelaterade insatser) redovisas som deltagare alla som på något sätt kommer i kontakt med insatsen i fråga, oavsett om det är genom att vara elev i en klass eller genom ett kort besök på Försäkringskassans kontor på Servicefunktionen. I vissa andra fall med få redovisade deltagare (Kooperativ för catering eller Kris i Rågsved) har samtliga deltagare verkligen deltagit i insatsen under en längre period (Bunar 2003, s. 71)</p>
<p>Integrationsverket (2002a) påpekade i sin slutrapport att jämställdhetsperspektivet fallit bort inom ramen för de lokala utvecklingsavtalen. Denna slutsats förefaller även vara rimlig när det gäller utvärderingarna.</p>
<p>Sammanfattande kommentar</p>
<p>Det är få av utvärderingarna som lyfter fram jämställdhetsperspektivet . Bland dem som gjort detta pekar resultatet mot att de flesta aktiviteter varit upptagna av ett etniskt perspektiv och att jämställdhetsperspektivet delvis fallit bort. Det finns en rad exempel på projekt som är specifikt inriktade på kvinnor och flickor, i syfte att ge dessa möjlighet att på egna villkor ägna sig åt aktiviteter och diskussioner. Dessa projekt har i och för sig varit uppskattade men samtidigt ifrågasätter flera utvärderare projektens relevans när det gäller de lokala utvecklingsavtalens övergripande målsättning.</p>
<p>Lästips bland de granskade rapporterna:</p>
<p>• Andersson, Åsa (2004).  Bergsjön – del av segregerad storstad . Centrum för kulturstudier, Göteborgs universitet, Göteborg.</p>
<p>• Sjöö, Sofia (2003a).  Tjejverksamheter inom storstadssatsningen: Projektmedel till ungdomsverksamheter dominerade av pojkar . Södertörns högskola, Huddinge.</p>
<h2>6.2 Målområden</h2>
<p>Av de två övergripande mål som i propositionen formulerades för storstadspolitiken (se kapitel 2), bröts det andra målet, segregationsmålet, ned i åtta prioriterade målområden. Denna del av kapitel 6 utgår från dessa, nämligen:</p>
<p>•  Målområde 1: Sysselsättning</p>
<p>• Målområde 2: Socialbidragsberoende</p>
<p>• Målområde 6: Områdesutveckling och trygghet</p>
<p>•  Målområde 7: Folkhälsa</p>
<p>• Målområde 8: Demokrati och delaktighet</p>
<p>Till detta fogas ett nionde avsnitt med titeln Teman utanför målområdena . Efter en genomgång av vad som framkommit i utvärderingarna inom dessa målområden följer kapitlets tredje del som sammanfattar och diskuterar innehållet i kapitlets olika delar. 6.2.1 Sysselsättning</p>
<p>I storstadspropositionen (prop. 1997/98:165) lyfts sysselsättning fram som det första av åtta angelägna målområden för att kunna bryta segregationen och skapa jämlika levnadsvillkor i storstäderna: ” sysselsättningsgraden i de socialt utsatta bostadsområdena bör höjas för både män och kvinnor”  (ibid., s. 31).</p>
<p>Enligt propositionen utmärker sig de svenska storstadsregionerna från övriga landet genom stora skillnader i sysselsättning inom städerna. Samtidigt betonar man att storstäderna är motorer för tillväxt och ökad sysselsättning i hela landet (ibid., s. 60ff). Med den utgångspunkten slår man fast att storstadsarbetets lokala mål i första hand bör förbättra sysselsättningen i de utvalda områdena (ibid., s. 78) och sysselsättningsfrågan utnämndes till storstadsarbetets viktigaste mål (ibid., s. 82f). Konkret efterfrågar propositionen en sammanhållen verksamhet som bygger på samverkan mellan kommunala och statliga aktörer och som kan erbjuda arbetssökande individuella utvecklingsprogram (ibid., s. 83ff).</p>
<p>Att sysselsättning är ett högaktuellt ämne återspeglas i antalet rapporter som har inriktat sig på detta målområde. Ett trettiotal utvärderingsrapporter har fokuserat sysselsättningsmålet i olika omfattning och med olika syften. Många av dessa rapporter inriktar sig på insatsernas konstruktion med samverkan i fokus och dessa rapporter kommer att beaktas i avsnitt 6.1.3 om samverkan . De rapporter som diskuterar själva måluppfyllelsen för sysselsättningsinsatserna är försiktiga med att dra långtgående slutsatser och diskuterar snarare mätbarheten än själva det faktiska utfallet. Giertz (2004) har skrivit en rapport som utmärker sig i detta avseende genom att göra ett gediget försök att mäta utvecklingen på sysselsättningsområdet.</p>
<p>Vad är utfall och hur kan det mätas?</p>
<p>Ett dominerande ämne i rapporterna är svårigheten att relatera eventuella resultat till det arbete som utförts inom ramen för de lokala utvecklingsavtalen. Bland annat betonar Bäckström et al (2002), Giertz (2004), Hosseini-Kaladjahi (2002a), Holmdahl (2002) och Integrationsverket (2001b) att sysselsättningsfrågan är beroende av konjunkturen i så pass hög grad att det är svårt att bedöma huruvida positiva resultat ens i viss utsträckning är en konsekvens av de granskade insatserna. Kihlström & Simonsson (2004) påpekar vidare att det är svårt att avgöra denna fråga på individnivå:</p>
<p>De som får arbete inom en åtgärd kanske skulle ha fått arbete oavsett åtgärden. De som utbildas för att deras kompetens skall bli mera gångbar på arbetsmarknaden kanske skulle ha utbildat sig i alla fall eller kanske de rent av skulle kunna ha fått ett arbete med den kompetens de redan besatt (ibid., s. 14).</p>
<p>Holmdahl (2002, s. 39) för sedan samma resonemang på en jämförande kommunal nivå. Han konstaterar att arbetslösheten sjönk i det studerade området under den tid som de utvärderade insatserna var verksamma. Men han pekar även på att en liknande utveckling skett i andra utsatta områden. Av detta drar han slutsatsen att det är snarare högkonjunkturen är de konkreta insatserna som är förklaringen till en minskad arbetslöshet.</p>
<p>Giertz (2004) rapport om sysselsättningsutvecklingen i Malmö under perioden 1990–2000   är en av ytterst få som gör ett mätningsförsök. Rapporten fastslår att sysselsättningen i kommunens programområden ökade med 1,8 % för år 1999 och 2,5 % för år 2000.</p>
<p>Han konstaterar således att målet avseende en ökning om 2,5 % om året i huvudsak är uppnått (ibid., s. 33). Men han betonar sedan att frågan om avgränsningar och definitioner är långt ifrån självklar och påminner om att alternativa sätt att beräkna kan ge olikartade resultat (ibid., s. 5). Giertz pekar även på svårigheten att skilja effekter från verksamheter inom de lokala utvecklingsavtalen från effekter av andra satsningar . Han menar vidare att sysselsättningen legat på en relativt konstant nivå för åren 2001–2003   och frågar sig huruvida den tidigare ökningen kan förklaras med verksamheter inom de lokala utvecklingsavtalen, en fråga som inte kan besvaras utan att en liknande mätning görs med jämförbara kontrollgrupper:</p>
<p>Frågan är vad detta säger om storstadssatsningen? Ur ett måluppfyllelseperspektiv kan man säga att målen för sysselsättningen uppfylldes under de två första åren men inte under de tre sista. Man får dock se detta som ett ganska trivialt konstaterande som egentligen inte säger så mycket om storstadssatsningen. Den egentliga frågan är vad storstadssatsningen har för del i dessa både positiva och negativa resultat. Uppenbarligen finns det ett starkt samband mellan utvecklingen i programområdena och den ekonomiska konjunkturen och förhållandena på arbetsmarknaden. Skulle man kunnat få samma uppgång i sysselsättningen under 1999 och 2000 utan storstadssatsningen? Skulle man kanske ha fått en nedgång efter år 2000 i stället för ett oförändrat läge? Dessa frågor kan inte besvaras utan att man jämför med utvecklingen för en kontrollgrupp (ibid., s. 60).</p>
<p>Kontrollgrupper som ett sätt att göra en mätning meningsfull efterfrågas även av Hosseini-Kaladjahi (2003, s. 27). Integrationsverket är dock den enda utvärderande instans som har genomfört ett försök med kontrollgrupper. Integrationsverket (2001b) genomförde en mätning av sysselsättningsutvecklingen 1997–1999 i de 24 bostadsområden som omfattas av avtalen och ytterligare 14 kontrollområden. Denna mätning visade att utvecklingen i kontrollområdena var något bättre . Men Integrationsverket varnar samtidigt för att dra alltför långtgående slutsatser utifrån mätningens resultat då arbetslöshetsstatistiken inte kan ses som ett säkert mått på verkligheten:</p>
<p>Det skall inte dras för långtgående slutsatser utifrån arbetslöshetsstatistiken, speciellt inte i de berörda områdena eftersom det inte finns något tydligt samband mellan andelen arbetslösa och andelen sysselsatta. Visst ser vi en tydlig trend i båda fallen – att sysselsättningen höjs och arbetslösheten minskar, men nivåerna på arbetslösheten och sysselsättningen avslöjar samtidigt att ett mycket stort antal står helt utanför arbetskraften. Andelen och antalet utan sysselsättning i de berörda områdena är därför mycket underskattade (ibid., s. 11).</p>
<p>I anslutning till statistikfrågor diskuterar Integrationsverket även medborgarnas omflyttning och dess konsekvens för sysselsättningen. De som flyttade in till de berörda 24 områdena visade sig ha lägre förvärvsfrekvens jämfört med de som flyttade ut (ibid., s. 57f). Detta innebär att en del av programområdenas sysselsatta befolkning systematiskt ersätts med nyinflyttare som saknar sysselsättning i samma grad som de som flyttade ut. Det är alltså vanskligt att mäta sysselsättningsutvecklingen på områdesnivå utan att omflyttningens art tas i beaktande. Bedömningen av utfallet för en given insats bör därför även ta hänsyn till frågan om vilka som lämnar området. Kanske är det just de individer som varit föremål för insatsen.</p>
<p>Det är flera utvärderare som diskuterar olämpligheten i att använda alltför små bostadsområden som geografisk avgränsning för sysselsättningsinsatser. NUTEK (2001a, s. 48) påpekar att arbetsförmedlingen, som anses vara en viktig samverkanspartner i sysselsättningsfrågor, har en bredare geografisk utgångspunkt än inom de lokala utvecklingsavtalen, medan den lokala kommunala organisationen arbetar med närområdet i fokus. NUTEK påpekar att även de kommunala samordnarna anser att efterfrågan på arbetskraft ofta finns i andra stadsdelar än de som omfattas av avtalen (ibid., s. 29).</p>
<p>Ytterligare en aspekt som återkommer i rapporterna är att målformuleringen kan medföra mätproblem. Kihlström & Simonsson (2004, s. 8) frågar sig hur man kan mäta komplexa målformuleringar som på samma gång omfattar såväl arbetsförmedling och ökad vuxenutbildning som minskning av försörjningsstöd. Giertz (2004) ifrågasätter även målformuleringarnas rimlighet då dessa inte är kopplade till ekonomiska förändringar:</p>
<p>Malmö stads mål för storstadssatsningen är formulerade i kvantitativa termer och det är här enkelt rent tekniskt att se om målen har uppfyllts eller inte. Detta behöver inte innebära att man bedömer målformuleringen som rimlig. Man skulle exempelvis kunna betrakta målet om en ökning av sysselsättningen med 1,5 % per år som alltför lågt i en högkonjunktur och alltför högt i en lågkonjunktur (ibid., s. 5).</p>
<p>Bäckström et al (2002, s. 11) pekar på målsättningars variation som hinder för jämförbarheten mellan särskilda insatsers och ordinarie verksamheters prestationer, men även mellan insatserna. De menar att måluppfyllelse inte kan vara ett mått för jämförbarheten då vissa insatser sätter orealistiskt höga mål medan andra insatsers mål är betydligt enklare att uppnå. En del insatser ändrar dessutom karaktär under programtiden, bland annat som konsekvens av orealistiska målsättningar. Hosseini-Kaladjahi (2002a) pekar även på otillräckliga kunskaper om ”nuläget” när utvecklingsarbetet initieras, vilket försvårar mätningen betydligt.</p>
<p>Att statistik inte nödvändigtvis återspeglar verkligheten, vilket även Integrationsverket påpekade ovan, är bara ett av problemen med registerdata. NUTEK (2001a, s. 28) påpekar till exempel att arbetsförmedlingen i Malmö och i Stockholmsregionen utgår från olika variabler i sina redovisningssystem.</p>
<p>Flera rapporter påpekar att en eftersläpning i statistiken medför en fördröjning i redovisade resultat, vilket i sig är en välkänd problematik. Kihlström & Simonsson (2004) lyfter dock ytterligare ett problem med eftersläpningen, nämligen att den leder till att statistiken återger en inkorrekt bild av verkligheten. Som ett exempel beskrivs i Kihlström & Simonsson en situation där arbetsförmedlingen i ett brev uppmanar sina klienter att höra av sig:</p>
<p>De som inte svarar avregistreras som arbetssökande med motiveringen att de fått arbete. På grund av eftersläpning i systemet kommer detta ofta inte till handläggaren på socialbyrån förrän efter flera månader. När socialsekreteraren upptäcker det skrivs personen återigen i arbetsförmedlingen som arbetssökande. Under tiden har personen minskat arbetslöshetsstatistiken i området under en tid. Vi kan inte bedöma i vilken omfattning det sker, men det är en av de svagheter i systemet som bör åtgärdas (ibid., s. 111).</p>
<p>Det kompletterande erbjudandet</p>
<p>Med det kompletterande erbjudandet ändrades storstadsarbetets huvudsakliga fokus från segregationsmålet till tillväxtmålet. Detta medförde att lejonparten av de återstående medlen inriktades på de åtgärder som regeringen ansåg vara tillväxtskapande, däribland sysselsättningsinsatser. Institutet för tillväxtpolitiska studier (ITPS 2002b), som fick uppdraget att granska huruvida tillväxtmålet fick ett större utrymme i de reviderade utvecklingsavtalen, drog emellertid slutsatsen att segregationsmålet fortfarande dominerade i avtalen. Kommunerna ställdes, i samband med revideringen av avtalen, inför frågan om vad som skulle hända med insatserna inom mindre prioriterade målområdena. Ett flertal rapporter visar att man från kommunernas sida i många fall valde att helt enkelt flytta en del insatser från andra områden till sysselsättningsområdet med motiveringen att insatserna är tillväxtfrämjande. Detta har inneburit att sysselsättningsområdet fr.o.m. år 2002 kom att innefatta diverse insatser som inte är sysselsättningsskapande i traditionell mening. Detta tas inte upp i de rapporter som har inriktat sig just på sysselsättningsområdet med undantag för Axelsson (2004) . En möjlig förklaring är enligt Axelsson (ibid,. s. 84) att regeringen utgick från tillväxtens ekonomiska perspektiv vilket inte alltid stämmer överens med kommunens mer individuella syn på sysselsättningsfrågan. En alternativ förklaring är att det kompletterande erbjudandet inte har specificerat vilka typer av insatser som man ser som tillväxtskapande, vilket gav kommunerna en stor tolkningsfrihet (ibid., s. 47).</p>
<p>Ett av regeringens underlag till det kompletterande erbjudandet var NUTEK (2001b), där det påpekades att man inte helt självklart kan ” räkna med att en politik som leder till ökad ekonomisk tillväxt automatiskt minskar arbetslösheten eller att minskad arbetslöshet i sig behöver leda till högre tillväxt ” (ibid., s. 52). Uttalandet pekar på de komplexa samband som råder inom området.</p>
<p>Påverkan på sysselsättningen</p>
<p>Giertz (2004, s. 59) visar att förvärvsfrekvensen i Malmö steg i de berörda områdena i större utsträckning än i övriga kommunen liksom för utrikes födda i jämförelse med inrikes födda. Giertz manar dock till försiktighet i tolkningen av utfallet och pekar på att sysselsättningsinsatserna i storstadsarbetet kan ses som en omfördelning av resurser snarare än nytillskott och pekar på att effekterna kan dröja (ibid., s. 62). Även Hosseini-Kaladjahi (2002a) för samma resonemang kring den positiva utvecklingen i Fittja. Kihlström & Simonsson (2004, s. 104) påpekar att de som har lyckats erhålla arbete genom satsningen har stärkts i sin övertygelse att det går att få ett arbete, medan Holmdahl (2002, s. 40) pekar exempelvis på att insatsen Arbetskraft Fittja  har bidragit till att främja ett övergripande integrationsmål även om det var högkonjunkturen som låg bakom framgången.</p>
<p>NUTEK (2001a, s. 39) lyfter fram arbets- och utvecklingscentra (AUC) i Malmö som en lyckad konstruktion som möjliggör individuella kompetensanalyser som utgångspunkt för stöd till arbetssökande. Hedblom (2004) visar dock att samma konstruktion (AUC) kan generera olikartade utfall beroende på personalens förhållningssätt. Kihlström & Simonsson (2004, s. 104) betonar att färre människor i Göteborg, i jämförelse med Malmös AUC-konstruktion, har varit föremål för intensivare insatser. Man föreslår därför en mer sammanhållen och bred ansats för sysselsättningsinsatser som för tankarna till AUC (ibid., s. 112).</p>
<p>Hosseini-Kaladjahi (2002b, s. 10) visar i sin undersökning bland Fittjaborna att språket långt ifrån är den viktigaste faktorn för att erhålla arbete. Han påpekar att diskrimineringen av invandrare på arbetsmarknaden är ett strukturellt problem och författaren efterlyser en mera strategisk satsning för att lösa sysselsättningsfrågan (ibid., s. 22). Bunar (2003, s. 34) resonerar kring att det behövs en mer djupgående utvärdering av sysselsättningsinsatsernas metoder för att försäkra sig om att ett samhälleligt problem inte reduceras till ett individproblem. Axelsson (2004, s. 90) efterlyser särskilda sysselsättningsavtal mellan stat och kommun med inriktning på de som står långt från arbetsmarknaden, eftersom områdesfokuseringen är problematisk ur sysselsättningsperspektiv.</p>
<p>Har då arbetet inom ramen för de lokala utvecklingsavtalen förändrat sysselsättningsläget? Att döma av de utvärderingar som granskats är det i praktiken inte möjligt att svara på den frågan. Giertz utrycker detta tydligast:</p>
<p>Att konstatera att något blivit bättre eller sämre efter programmet är inget svar på frågan. Förändringen kan vara orsakad av programmet, men den kan också ha helt andra orsaker (Giertz 2004, s. 8).</p>
<p>Sammanfattande kommentar</p>
<p>I utvärderingarna är man förhållandevis överens om svårigheterna att uttala sig om effekterna av sysselsättningsstimulerande åtgärderna. Problemen beror på svårigheter att bedöma huruvida förändringar i sysselsättningsnivåer kan kopplas till insatser inom ramen för de lokala utvecklingsavtalen eller om det handlar om mer generella förändringar på arbetsmarknaden. Vidare utgör omflyttningen till och från de berörda områdena ett problem då individer som får arbete tenderar att flytta ut och arbetslösa flytta in. Av denna anledning kan ett aldrig så lyckat arbetsmarknadsprojekt framstå som mindre lyckat då det inte ger något statistiskt genomslag. I vilken utsträckning språket påverkar möjligheten att erhålla arbete problematiseras. Ett problem som diskuteras är att bostadsområdet kan vara ett för litet geografiskt område för att bedriva arbetsmarknadsprojekt. Kopplingen mellan minskad arbetslöshet och högre tillväxt diskuteras. Vidare bör det noteras att det alltid finns en viss eftersläpning när det gäller sysselsättningsstatistik.</p>
<p>Lästips bland de granskade rapporterna:</p>
<p>• Giertz, Anders (2004).  Socialbidrag och försörjning i Malmö – Storstadssatsningen och utvecklingen 1990–2000.  Socialhögskolan, Lunds Universitet</p>
<p>• Hosseini-Kaladjahi, Hassan (2002a). Stora fiskar äter fortfarande små fiskar . Mångkulturellt centrum, Botkyrka.</p>
<p>• Kihlström, Åke & Birger Simonsson (2004).  Samverkan för sysselsättning och egenförsörjning . Institutionen för arbetsvetenskap, Göteborgs universitet, Göteborg.</p>
<p>• Axelsson, Christina (2004).  Vem ansvarar för vad? En studie av tillväxtperspektivet i storstadsarbetet med fokus på Husby och Rågsved . Södertörns högskola, Huddinge. 6.2.2 Socialbidragsberoende</p>
<p>Att minska socialbidragsberoendet är det andra målet bland propositionens (prop. 1997/98:165) åtta långsiktiga mål med sikte på att bryta segregationen och skapa jämlika levnadsvillkor i storstäderna. I propositionen ger man följande bakgrund:</p>
<p>Behovet av socialtjänstens insatser har ökat påtagligt under de senaste åren, särskilt när det gäller behovet av socialbidrag. Den främsta orsaken är den höga arbetslösheten. För att sanera den svenska ekonomin har det varit nödvändigt att förändra stora delar av välfärdssystemen. Förändringarna har framför allt gällt garanti- och ersättningsnivåer, men det har också i vissa fall funnits behov av att korrigera vissa systemfel som uppstått och som blivit tydligare under senare år. Utvecklingen kan ha bidragit till att fler människor än tidigare ställts utanför det generella välfärdssystemet och tvingats söka socialbidrag. Socialbidraget har därför alltmer kommit att fungera som en allmän inkomstgaranti under längre tider för allt fler människor (ibid., s. 92).</p>
<p>Man konstaterar således att den höga arbetslösheten är den främsta orsaken till ett ökat behov av socialbidrag samt att förändringar i välfärdssystemen kan ha bidragit till att fler människor hamnat utanför det generella välfärdssystemet och tvingats söka socialbidrag.</p>
<p>I de lokala utvecklingsavtal som tecknats med kommunerna har målområdet att minska socialbidragsberoendet tillsammans med målområdet att höja sysselsättningsgraden varit ett övergripande tema för ett flertal insatser. Det stämmer väl med propositionens problemanalys att inrikta åtgärder på att få fler människor med socialbidrag i arbete och en uppsjö av olika arbetsmarknadsprojekt i samtliga kommuner har antingen vidareutvecklats eller satts igång inom ramen för de lokala utvecklingsavtalen. Här finner vi bl.a.</p>
<p>Kista Matchning i Husby,  Arbets- och utvecklingscentra i Malmö och</p>
<p>Jobbcentrum  i Skärholmen. Alla utvärderade insatser inom de lokala utvecklingsavtalen med syftet att minska socialbidragsberoendet har varit knutna till sysselsättningsmålet. Kihlström & Simonsson (2004) skriver i sin slutrapport från Göteborg rörande sysselsättning, försörjningsstöd och vuxenutbildning, Samverkan för sysselsättning och egenförsörjning , följande:</p>
<p>Målområdets nationella mål beträffande sysselsättningsökning och minskning av försörjningsstöden, transformerades således genom det lokala utvecklingsavtalet ner till åtgärdsplanerna i de respektive stadsdelarna utan några större förändringar (ibid., s. 10).</p>
<p>Tema socialbidragsberoende</p>
<p>Av de granskade rapporterna är det 21 rapporter som har socialbidragsberoende som ett av flera teman i rapporten. Socialbidragsberoendet studeras som en del av en övergripande studie av organisering och implementering av de lokala utvecklingsavtalen eller tillsammans med målområdet att höja sysselsättningsgraden. Socialbidragsberoende spelar ofta en undanskymd roll i såväl beskrivning som analys i de granskade rapporterna. Ett minskat socialbidragsberoende kan i en del fall anges som ett mått på resultat av insatser inom sysselsättningsområdet utan att detta vidare problematiseras.</p>
<p>I några rapporter har man gjort en grundligare studie eller kartläggning vad avser utvecklingen av socialbidragsberoendet, i synnerhet genom en bearbetning och analys av statistiskt material. I Integrationsverkets (2001a) Målområdesanalyser och indikatorer  presenterar Integrationsverket indikatorer som kan användas för att följa utvecklingen i de områden som berörs av de lokala utvecklingsavtalen. Rapporten innehåller också en målområdesanalys där valet av relevanta indikatorer diskuteras och motiveras. I ytterligare en av Integrationsverkets (2001b) rapporter, Utvecklingen i storstadssatsningens 24 bostadsområden  1997–2000, beskrivs utvecklingen av sysselsättningen, socialbidragsberoendet, skolresultaten och vuxenutbildningen i de lokala utvecklingsavtalens 24 områden under perioden 1997–1999. Slutrapporten På Rätt väg?  (Integrationsverket 2002a) utvärderar och analyserar de lokala utvecklingsavtalen utifrån såväl mål och resultat som de olika projektens processer samt problematiserar delar av de lokala utvecklingsavtalens mål och syften. Slutligen diskuterar Giertz (2004) i Socialbidrag och försörjning i Malmö – Storstadssatsningen och utvecklingen  1990–2000   utvecklingen och resultaten för de lokala utvecklingsavtalens första två år i Malmö och jämför med utvecklingen av sysselsättningen och socialbidragsmottagandet i Malmö som helhet sedan 1990.</p>
<p>Vad har hänt?</p>
<p>Rapporterna konstaterar att socialbidragsberoendet har minskat i samtliga bostadsområden. I den statistik som tagits fram av Integrationsverket avseende utvecklingen i de 24 bostadsområdena visar man på förändringen genom att mäta andelen med långvarigt försörjningsstöd i åldern 18–64 år. Man konstaterar att det långvariga försörjningsstödet fortsätter att minska i oförändrad takt. Sedan 1999 fram till år 2002 har andelen med långvarigt försörjningsstöd minskat med mellan en och två procentenheter per år i de 24 områdena. Integrationsverket uppger dock att det finns stora skillnader mellan de 24 områdena. Några områden i Stockolmsregionen har en andel med långvarigt försörjningsstöd liknande riksgenomsnittet och bara något över den genomsnittliga nivån för regionen i sin helhet medan andra områden, i första hand i Göteborg och</p>
<p>Malmö, ligger långt över genomsnittet för respektive region (Integrationsverket, 2004b).</p>
<p>Giertz (2004) mäter bl.a. socialbidragets förändring genom att ange andelen av den vuxna befolkningen som någon gång under året erhållit socialbidrag. Det är således inte samma mått som Integrationsverket använder, men visar på samma förändring. Giertz visar att socialbidragets omfattning har minskat såväl i hela Malmö som i programområdena mellan 1998 och 2000. Någon utjämning mellan programområdena och staden kan inte konstateras.</p>
<p>Det är dock svårt att se några tecken på att klyftorna mellan olika stadsområden skulle ha minskat eller att segregationen brutits (Giertz 2004, s. 42).</p>
<p>Integrationsverket (2001a) kommer fram till samma sak:</p>
<p>Den statistik som vi redovisar tyder på att behovet av socialbidrag har minskat i de berörda områdena liksom i kommunerna i sin helhet. Det segregerade mönstret är dock lika tydligt 2000 som 1998 (Integrationsverket 2001a, s. 148).</p>
<p>Vi kan således konstatera att socialbidragsberoendet tycks ha minskat i de lokala utvecklingsavtalens områden mellan åren 1997–2002. Någon påverkan på segregationen kan man dock inte urskilja, skillnaderna består om än med någon förändring åt det positiva hållet. Men vad beror det på? Varför har socialbidraget minskat? Och framför allt, är nedgången en effekt av storstadsarbetet?</p>
<p>Varför minskade socialbidraget?</p>
<p>Det finns inga uppgifter i de granskade rapporterna som kan ge ett klart svar på frågorna om orsaken till det minskade socialbidraget och eventuella effekter av de lokala utvecklingsavtalen. Det kan vara en fråga om tid, det är för tidigt att avläsa resultaten och man saknar aktuell information. Integrationsverket menar att man inte kan avläsa effekterna eftersom man saknar tillgång till aktuella uppgifter:</p>
<p>Mot bakgrund av … eftersläpning i registerdata innehåller denna rapport ingen analys av utvecklingen inom de olika målområdena som effekter av storstadssatsningen. Tyngdpunkten i redovisningen vilar i stället på en analys av den utveckling och de omständigheter som kan antas påverka kommunernas och bostadsområdenas möjligheter att uppnå de uppsatta delmålen och det övergripande målet att bryta segregationen (Integrationsverket 2002b, s. 30).</p>
<p>Ytterligare en problematik när det gäller att mäta effekter är den höga omflyttningen i områdena. Integrationsverket visar att det är en skillnad på dem som flyttar ut och de som flyttar in i de aktuella bostadsområdena. I de flesta områdena är andelen långvariga socialbidragstagare större bland dem som flyttar in än bland dem som flyttar ut (Integrationsverket 2001b).</p>
<p>Giertz (2004) utvecklar svårigheterna med att göra en effektmätning. Det finns andra insatser som pågår parallellt med storstadssatsningen och det resultat vi ser i dag kan vara effekten av något som skedde för flera år sedan:</p>
<p>Ett annat problem är att effekterna av de särskilda insatser som finansieras av storstadssatsningen är svåra att skilja från effekter från liknande insatser som pågår samtidigt. Det kan också hända att tidigare insatser har fördröjda eller långsiktiga effekter (ibid., s. 8).</p>
<p>Giertz konstaterar dock att minskningen av socialbidrag de två första åren av storstadsarbetet i Malmö motsvarades av en ökad sysselsättning. Han konstaterar att det finns flera tänkbara orsaker till att socialbidragsberoendet har minskat, även när sysselsättningsgraden är oförändrad. Försörjer de människor som tidigare hade socialbidrag sig via löneinkomster, arbetslöshetsersättningar eller studiemedel? Har handläggningen av socialbidrag förändrats? Eller söker människor i mindre grad än tidigare socialbidrag fast de är berättigade?</p>
<p>Utvecklingen av socialbidraget måste analyseras i relation till olika förhållanden inom välfärdssystemet och arbetsmarknaden samt kohorteffekter för invandrare. Tidigare studier har visat på ett starkt samband mellan sysselsättning och socialbidrag. Frågan är vilka inkomster som ersatt socialbidraget? (ibid, s. 62)</p>
<p>Sammanfattande kommentar</p>
<p>Målområdet att minska socialbidragsberoendet är utvärderat i mycket begränsad utsträckning. De undersökningar som genomförts visar på en positiv förändring, dvs. socialbidragstagandet minskar något. Dock är denna minskning generell och i relation till samhället i övrigt är skillnaden lika stor som före storstadssatsningen. Någon analys i syfte att förstå skillnaderna mellan de olika bostadsområdena har inte genomförts. De granskade utvärderingsrapporterna kan inte, av olika skäl, svara på frågan om de lokala utvecklingsavtalen har haft effekter på socialbidragsberoendet. Då man mäter utveckling över tid i ett bestämt geografiskt område har mycket förändrats, t.ex. genom omflyttningar. Vidare är det ytterst problematisk att utvärdera storstadsarbetets insatser som isolerade fenomen då människors behov av socialbidrag påverkas av flera faktorer som ligger utanför storstadsarbetets räckvidd. Dessutom är det inte alltid klarlagt vad ett avbrutet socialbidragstagande innebär, det behöver inte nödvändigtvis innebära att ett hushåll fått det bättre.</p>
<p>Lästips bland de granskade rapporterna:</p>
<p>• Giertz, Anders (2004).  Socialbidrag och försörjning i Malmö – Storstadssatsningen och utvecklingen 1990–2000.  Socialhögskolan, Lunds Universitet, Lund. 6.2.3 Språkinsatser</p>
<p>Det tredje av de målområden som lyftes fram i storstadspropositionen handlar om att ” det svenska språkets ställning bör stärkas, såväl bland barn och ungdomar som i den vuxna befolkningen” (prop. 1997/98:165, s. 31). Frågan om det svenska språket går som en röd tråd igenom hela propositionen, då man menar att segregationen följer etniska linjer (ibid. s. 1) . Språkåtgärder efterfrågas explicit även inom andra målområden som exempelvis skolresultat och vuxenutbildning (ibid., s. 95) .</p>
<p>Propositionen utgår från Storstadskommitténs utredning (SOU 1998:25) som visade att många barn i de utsatta områdena inte klarar testerna vid fyraårskontrollen och att försenad tal- och språkutveckling är ett vanligt problem (prop. 1997/98:165, s. 94). Propositionen förespråkar en framskjuten plats för språk i förskoleverksamheten, med innebörden en medveten satsning på det svenska språket och möjligheter att bibehålla och utveckla modersmålet (ibid., s. 96).</p>
<p>Den höga andelen elever som inte når godkända betyg i kärnämnen (bl.a. i svenska och svenska som andra språk) i de utsatta områdena, ses som en prioriterad målgrupp. Ett stimulansbidrag avsätts för att främja språkutvecklingen i svenska hos invandrarelever, vilket bland annat kan göras genom att utveckla olika kulturella uttrycksformer och kamratstödjande insatser (ibid., s. 98).</p>
<p>När det gäller utbildning för vuxna förespråkar propositionen en satsning på att förbättra vuxna invandrares kunskaper i svenska, dels för att motverka snedrekryteringen till högskolorna (ibid., s. 100) och dels för att underlätta inträdet på arbetsmarknaden (ibid., s. 67). Otillräckliga språkkunskaper anges vara ett av hindren för invandrare att komma in på den svenska arbetsmarknaden, inte minst när det gäller ungdomar (ibid., s. 52, 75, 98). Detta resonemang bygger bl.a. på arbetsförmedlingens bedömning. Här efterfrågas exempelvis åtgärder som arbetspraktik för att kompensera för otillräckliga språkkunskaper (ibid., s. 85f). Parallellt anses invandrarnas kunskaper i andra språk än svenska vara en kompetens som i dag slösas bort, eftersom många invandrare inte kommer in på den svenska arbetsmarknaden.</p>
<p>Allmänt om språkutveckling i de granskade utvärderingarna</p>
<p>Bland de granskade rapporterna är det ett tjugotal som berör frågan om språkutveckling i skiftande omfattning. Detta kan gälla allt från målområdesövergripande rapporter som berör språkfrågan i förbigående, till rapporter som inriktar sig på språkförskolor specifikt.</p>
<p>Barns språkutveckling i förskolan är i särklass det mest dominerade ämnet i utvärderingarna. Varför vuxnas språkutveckling är utvärderad i en marginell omfattning är svårt att avgöra . En tolkning är att språkinsatser för vuxna är en del av satsningen på vuxenutbildning som i sig är inbäddad i sysselsättningsåtgärderna. Vuxenutbildning inte är utvärderat som ett enskilt målområde. Då utvärderingar av sysselsättningsåtgärder huvudsakligen har inriktat sig på samverkanskonstruktioner och mätningsproblematik , har vuxnas språkutveckling fallit bort i de undersökta rapporterna.</p>
<p>Språkutveckling bland barn och ungdomar</p>
<p>Övergripande kan sägas att ingen av de granskade rapporterna ifrågasätter behovet av satsningen på barns och ungdomars språkutveckling. Snarare tvärtom, alla de granskade utvärderingarna betonar vikten av satsningen. NUTEK (2001b) anser exempelvis att insatser för att förbättra utbildningen bland barn och ungdomar tillhör de mest tillväxtskapande insatserna (ibid., s. 45). Parszyk (2003a) menar även att pedagogerna i förskolan har uppgiften att låta barnen möta det samhälle som förskolan representerar. Ansträngningarna att bryta segregationen börjar med andra ord redan i förskolan (ibid., s. 42).</p>
<p>Flera rapporter diskuterar dock områdets komplexitet med fokus på tvåspråkighet i förskolan som en viktig förutsättning för den kognitiva utvecklingen och inlärningen av svenska hos barn med annat modersmål än svenska. Axelsson, M et al (2004) betonar att forskningen står enad bakom betydelsen av att kunskapsutveckling sker både genom modersmål och andraspråk. Detta får dock inte alltid gehör på alla nivåer eller hos olika aktörer (ibid., s. 202ff). Parszyk (2003a) hävdar att modersmålet ibland i verksamheterna kan ses som ett hinder för inlärningen av svenskan istället för att, i linje med forskningen, uppfattas som en tillgång. Parszyk är kritisk till fokuseringen på ett  språk (svenskan) och efterlyser aktiv tvåspråkig personal (ibid., s. 76). Även Salameh (i Andersson, B et al 2004, s. 160) efterfrågar flerspråkig personal, men betonar att det är viktigt med krav på formell pedagogisk utbildning även för dessa. Norén (2002) återger en bild av språkförskolor där både tvåspråkighet och barns kulturella ursprung betraktas som en belastning. Verksamheterna tenderar då att välja en normaliserande strategi  med majoritetskulturen som förebild (ibid., s. 22f, 36).</p>
<p>Norén (2002) anser att statliga och kommunala dokument utgår från ett enspråkigt och etnocentriskt perspektiv då det talas om barnens språkbrist, medan barnen ifråga kommunicerar obehindrat med sina föräldrar på sitt modersmål (ibid., s. 29). Hon menar att etnocentrismen på det lokala planet kan ses som en konsekvens av propositionens fokusering att satsa enbart  på det svenska språket (ibid., s. 37). Norén (2002, s. 6) är kritisk till hur propositionen formulerar sig kring frågan och menar att betoningen på invandrarbarns särskilda behov  kan stå i konflikt med läroplanen och barnkonventionen då den fokuserar det barnen inte  kan istället för det som finns att utveckla .</p>
<p>Axelsson, M et al (2004) efterlyser ett helhetsperspektiv på statlig, kommunal och lokal nivå när det gäller språkutveckling för barn. De påpekar: … att det flerspråkiga barnet har de största möjligheterna till god språkutveckling och skolframgång om både modersmål och svenska som andraspråk utvecklas och används i kunskapsutvecklingen i en sociokulturellt stödjande miljö (ibid., s. 218).</p>
<p>Norén (2002) pekar dock på att när elever med annat modersmål än svenska lyckas i de lägre klasserna bedöms de ibland inte behöva undervisning vare sig i svenska som andraspråk eller i sitt modersmål. Detta, menar utvärderaren, kan vara en missbedömning av elevernas faktiska kunskaper i svenska och kan leda till att de senare misslyckas i skolan när de kognitiva kraven ökar i skoluppgifterna (ibid., s. 13). Men utvärderaren varnar för att förklara alla misslyckanden i skolan med bristande språkkunskaper och därmed glömma bort skolans egna ofullkomligheter:</p>
<p>Språkförskolorna ska bidra till att lösa problemet med de elever som går ut grundskolan utan godkända betyg, ett resonemang som tyder på att man anser att skolan och dess undervisning i det stora hela fungerar bra. Det är eleverna det är fel på, det är deras språk som inte räcker till (ibid., s. 36).</p>
<p>Att förklara alla skolmisslyckanden med bristande språkkunskaper, menar utvärderaren, är detsamma som att förenkla verkligheten (ibid. s. 31). Även Bak et al (2004) påpekar att situationen i bostadsområdena är komplex och att användning av metoder med potential att utveckla språkarbetet kan försvåras av andra problem:</p>
<p>Performansanalysen visar också i ett nötskal hela Storstadssatsningens dilemma. Det är en ny metod med stor potential att utveckla språkarbetet i undervisningen, men den skall genomföras i en verklighet som har en rad andra stora problem som inte är lösta (ibid., s. 83).</p>
<p>Axelsson, M et al (2004, s. 212) betonar att en organisation som möjliggör kontinuitet och prioritering av språkutvecklingsarbetet är en förutsättning för de språkutvecklingsansvarigas arbete. Utvärderarna menar exempelvis att när ansvaret för ämnet svenska som andraspråk läggs på rektorerna, tenderar ämnets obligatoriska ställning att försvagas då det blir beroende av den enskilda rektorns kunskap och attityd (ibid. s. 204). Bak et al (2004, s. 174f) påpekar att de stadsdelar som haft personer med specialkunskap om språkutvecklingsområdet har lyckats utveckla mer övergripande och mer underbyggda program. Även Parszyk (2003a, s. 3) menar att organisation har stor betydelse och visar på att olika bostadsområden i praktiken lagt olika betoning när det exempelvis gäller pedagogik, didaktik och lingvistik.</p>
<p>Hur kan utfallet mätas?</p>
<p>Ett återkommande ämne i rapporterna är om det går att mäta utfallet av språkinsatserna. Integrationsverket (2002a, s. 37) menar att språkinlärning handlar om en process som tar många år och möter svårigheter i att finna lämpliga indikatorer för mätningen av måluppfyllelsen. I en annan rapport visar Integrationsverket (2001a) att andelen elever i årskurs 9 som klarar betyget godkänt i svenska som andraspråk i de berörda områdena, minskar något under åren 1998–2000. Samtidigt slås fast att det är vanskligt att jämföra utvecklingen i olika kommuner då betygsstatistiken inte återspeglar orsakerna till variationen (ibid., s. 149). Bak et al (2004) anger även den höga omsättningen av elever som ett hinder för mätbarheten.</p>
<p>Norén (2002, s. 34) anser att man måste vänta några år för att se utfallet av de insatser som görs i dag i språkförskolan, eventuellt ända tills barnen går i årskurs 9. Sahlén (2002, s. 31f) instämmer, men tillägger att detta beror på att målsättningen för insatserna har formulerats som att barnen ska klara av skolans nationella mål.</p>
<p>Parszyk (2003a, s. 75) betonar dock att språkutveckling är bedömningsbar i situationen. Hon pekar på att 87 % av förskolepedagogerna bedömer att barnens språk förbättrats sedan storstadsmedlen kommit förskolan till godo, men markerar samtidigt att flera anser att utvecklingen även bör relateras till tidigare satsningar (som “Blommansatsningen”) och till samhällsutvecklingen över lag (ibid. s. 70f). Hosseini-Kaladjahi (2003, s. 15) visar dessutom i en studie på en kraftig minskning av andelen föräldrar som anser att deras barn är i behov av extra stöd i svenska språket .</p>
<p>Axelsson, M et al (2004, s. 206ff) föredrar användning av performansanalys som testverktyg i mätningen av hur flerspråkiga barn utvecklar sina kunskaper i svenska språket istället för tester som ursprungligen är utformade för elever med svenska som modersmål. Även Norén (2002, s. 32) är kritisk till användningen av språktester som inte är utformade för barns andraspråksinlärning. Salameh (i Andersson, B et al 2004, s. 155) noterar dock att performansanalys saknar åldersreferenser för flerspråkiga barn, då resultatet både påverkas av barnets ålder och av längden på den period under vilken barnet exponerats för det svenska språket.</p>
<p>Några av utvärderarnas slutsatser</p>
<p>Axelsson, M et al (2002) anser att de insatser som har initierats inom ramen för Stockholms utvecklingsavtal har utvecklat och etablerat nya och framgångsrika arbetssätt. Insatserna har genomsyrats av individualisering och har en tydlig koppling mellan teori och praktik. De anser att även övriga pedagoger i stadsdelarna med fördel kan ta del av de nya arbetssätten (ibid., s. 216). Parszyk (2003a, s. 48) lyfter fram insatsen Lek och Lär  i Södertälje som en betydelsefull förebild för förskolor som inte arbetar med modersmål på ett aktivt sätt. Norén (2002, s. 30) slår fast att språkförskolorna i dag har en stark position bland föräldrarna, trots att de boende inte varit delaktiga i målbeskrivningen att det svenska språket ska stärkas, eller i formuleringen av språkförskolornas arbetssätt.</p>
<p>Utvärderarna har en rad rekommendationer inför det fortsatta arbetet med barns språkutveckling. På ett övergripande plan kan de kort sammanfattas enligt följande:</p>
<p>• Forskning kring flerspråkiga barns språk- och kunskapsutveckling bör få större utrymme.</p>
<p>• Fler pedagoger med kompetens i svenska som andraspråk bör utbildas, flerspråkiga pedagoger likaså.</p>
<p>• Befintlig pedagogisk personal (inklusive chefer för verksamheterna) bör erbjudas kompetensutveckling i svenska som andraspråk och tvåspråkighet. Vid nyrekrytering bör denna kompetens prioriteras.</p>
<p>• Språkutvecklingsansvariga med övergripande ansvar och relevant kompetens bör finnas på lokal nivå. I uppgiften bör ingå att samordna mellan förskola och skola och att utförligt följa och dokumentera arbetet.</p>
<p>• Alla barn som har annat modersmål än svenska bör erbjudas undervisning i svenska som andraspråk, med en parallell satsning på modersmålet.</p>
<p>Vad finns då kvar efter att de lokala utvecklingsavtalens finansieringsperiod är över? Parszyk (2003a) redovisar svaret från en av förskolelärarna:</p>
<p>Ett språkmedvetet arbetssätt. Kunskapen finns kvar. Det gäller bara att hitta hur vi för den vidare (ibid., s. 80)</p>
<p>Språkutveckling bland vuxna</p>
<p>Som tidigare påpekats är vuxnas språkutveckling mycket sparsamt utvärderad i de granskade rapporterna. Hosseini-Kaladjahi (2002a, 2002b, 2003) kan sägas vara en av de få som för en fördjupad diskussion om ämnet.</p>
<p>Enligt Hosseini-Kaladjahi (2003, s. 14f) bedömde Fittjaborna i en undersökning att deras kunskaper i svenska språket var bättre år 2003 i jämförelse med 1999 . Hosseini-Kaladjahi (2002b, s. 11) visar även på att kunskaper i svenska språket tycks ha en positiv påverkan på inkomstnivån. Men samtidigt påpekas det i rapporten att det inte finns någon direkt koppling mellan kunskaper i svenska och arbetslöshet, vilket enligt författaren bekräftas även av tidigare forskning. Därför efterlyser författaren en omprövning av värdet av satsningar på svenska språket som verktyg i att höja sysselsättningen bland invandrare (ibid., s. 22f) . Inte heller NUTEK (2001b) har i sin rapport kunnat bedöma i vilken utsträckning språkkunskaper är avgörande för möjligheten att erhålla anställning (ibid., s. 48).</p>
<p>Hosseini-Kaladjahi (2002a) diskuterar även det svenska språkets ställning i relation till integrationspolitiken överlag. Utvärderaren hävdar, med stöd från andra forskare som har undersökt regeringens proposition, att integrationsarbetets komplexitet underskattas när den reduceras till kompetensutveckling för invandrare, inte minst då detta i sin tur förenklas till språkinlärning. Författaren menar att det, i jämförelse med tidigare satsningar, i de lokala utvecklingsavtalen finns mindre av denna typ av underskattning, men ser det som problematiskt att integrationsarbete fortfarande likställs med språkinlärning (ibid. s. 18). Hosseini-Kaladjahi (2002b, s. 22f) ifrågasätter även betoningen på att kommunicera med befolkningen på svenska trots eventuella språkbrister. Han menar att markeringen av det svenska språkets ställning i den här situationen  sker på bekostnaden av själva syftet med kommunikationen, nämligen att åstadkomma konsensus och uppmuntra delaktighet.</p>
<p>Sammanfattande kommentar</p>
<p>När det gäller språkinsatser  har fokuseringen på barnen varit tydlig. Inom detta målområde är det för- och grundskola som prioriterats. Språkinsatser för vuxna förläggs till viss del inom andra målområden. Utvärderarna är överens om målområdets stora betydelse. Däremot är man kritisk till en alltför stark fokusering på det svenska språket. Tidigare forskning har visat vikten av att uppehålla tvåspråkigheten. Det framförs även kritik mot att en alltför snäv inriktning kan uppfattas som etnocentrism eller alltför ensidigt fokus på svenska språket vilket därmed försvårar underifrånperspektivet. När det gäller för- och grundskola finns det en risk att alltför stort intresse riktas mot elevernas brister vad gäller språk och därmed nedtonas brister som kan finnas i skolans verksamhet. Det är betydelsefullt att undervisning i tvåspråkighet samordnas, i dag finns en viss plottrighet, vilket försvårar kontinuitet. Avslutningsvis är detta målområde svårt att mäta bland annat på grund av att språkinlärning i sig är en långsiktig process.</p>
<p>Lästips bland de granskade rapporterna:</p>
<p>• Axelsson, Monica, Ingrid  Lennartsson-Hokkanen & Mariana Sellgren (2002). Den röda tråden – utvärdering av Stockholms stads storstadssatsning: målområde språkutveckling och skolresultat . Språkforskningsinstitutet, Rinkeby.</p>
<p>• Bak, Maren, Lars Gunnarsson, Göran Lassbo & Bibbi Ljungvall (2004).  Samtal pågår. Språkutveckling och skolresultat . Institutionen för pedagogik och didaktik/Institutionen för socialt arbete, Göteborgs universitet, Göteborg.</p>
<p>• Norén, Eva (2002).  Språkbygge på bräcklig grund. Utvärdering tema utbildning och språk, förskolan . Mångkulturellt centrum, Botkyrka.</p>
<p>• Parszyk,  Ing-Marie  (2003b).  Skoltradition, språk och lärande. Utvärdering av Södertäljes språkinsatser för barn med annat modersmål än svenska . Lärarhögskolan Stockholm.</p>
<p>• Sahlén, Patrik (2002).  Kampen mellan resurser och visioner. Utvärdering tema utbildning och språk, skolan . Mångkulturellt centrum, Botkyrka. 6.2.4 Skolinsatser</p>
<p>I storstadspropositionen (prop. 1997/98:165) formuleras det långsiktiga målet för det fjärde målområdet på följande sätt:</p>
<p>Alla elever bör ges förutsättningar att nå målen i grundskolan. Det är särskilt viktigt att ingen elev lämnar grundskolan utan tillräckliga kunskaper i svenska/svenska som andraspråk, engelska och matematik (prop. 1997/98:165, s. 31).</p>
<p>Man konstaterar i propositionen att i jämförelse med genomsnittet i hela landet så lämnar fler elever i utsatta stadsdelar skolan med ofullständiga betyg, medelbetygen för skolorna i dessa områden är lägre och övergångsfrekvensen från gymnasieskolan till högre utbildning är lägre (prop. 1997/98:165). Man menar vidare att klassklyftorna har vidgats och segregationen tilltagit. Då grundskoleeleverna ofta går i den skola som ligger närmast hemmet, tenderar bostadsområdets sociala struktur återspeglas i områdets skolor. För att uppnå målen när det gäller skolan, ses det främst som angeläget med satsningar på språkutveckling , men även insatser i form av lärlingsutbildning på gymnasiet och projekt i syfte att uppmuntra ett ökat föräldrainflytande förespråkas. Man menar även att kommunerna ska uppmärksammas på resursfördelningen till skolorna inom kommunen:</p>
<p>Även om huvudorsakerna till problemen ligger utanför skolan, måste skolans organisation och innehåll utvecklas i riktning att motverka den negativa utvecklingen. Kommunerna behöver därför uppmärksamma att fördelningen av resurser mellan skolorna inom resp. kommun behöver anpassas efter de skiftande behoven i olika stadsdelar så att ojämlika förhållanden rättas till (prop. 1997/98:165, s. 97).</p>
<p>I detta avsnitt diskuteras skolan som det samlande begreppet för grund- och gymnasieskolan. Detta omfattar därmed inte vuxenutbildning och förskoleverksamhet. Vuxenutbildning redovisas i ett särskilt avsnitt och utvärderingar av insatser inom förskolan återfinns i avsnittet om språkinsatser.</p>
<p>Insatser i skolan har på det lokala planet i huvudsak inriktats på insatser i syfte att stärka språkutvecklingen. Här återfinns exempel på insatser som läxhjälp, studieverkstäder och satsningar i syfte att stimulera läsandet via bl.a. ökade resurser till skolbibliotek. Vidare omfattas insatser inom skolan i syfte att öka tryggheten, att öppna upp skolan mot det omgivande lokalsamhället samt insatser med syftet att stimulera föräldrars delaktighet i skolan.</p>
<p>Tema skolinsatser</p>
<p>Av de granskade rapporterna har 26 rapporter målområdet skolinsatser som tema. I en överväldigande del av dessa (22 st.) var skolinsatser ett av flera teman som utvärderades. Således har skolinsatser förekommit i uppsamlande utvärderingar, som i Bunar (2003, 2004) och i utvärderingar från Malmö (Andersson, B 2004, Otterbeck 2002), men också i utvärderingar som studerat mer övergripande teman såsom samverkan och implementering. Samtliga granskade rapporter har studerat skolinsatser tillsammans med målområdet språkutveckling i skolan. Av rapporterna är det fyra stycken som specifikt har studerat skolinsatser och språkutveckling. De fyra rapporterna med specifikt fokus på skola och språk domineras av språkutvecklande insatser. En redogörelse för insatser inom språkutveckling redovisas som tidigare nämnts i ett annat avsnitt. Ingen av de utvärderingar som granskats har varit inriktad på insatser inom gymnasieskolan.</p>
<p>I det följande fokuseras på utvärderingen av andra insatser än språkutveckling, främst rapporter med syfte att förbättra skolresultaten. Gränsen är dock inte glasklar vilket visar sig i att det vare sig för dem som genomför insatserna eller för utvärderarna har varit lätt att avgränsa skolinsatser från språkutveckling . Även andra målområden kan ha sin hemvist i skolan, till exempel insatser inom målområdet för områdesutveckling och trygghet samt demokrati och delaktighet. Skolans värld är på många sätt komplex.</p>
<p>Bak et al (2004) har utvärderat målområdet språkutveckling och skolresultat i Göteborg. Fokus ligger på stadsdelarnas organisation, kompetensutveckling av personal i förskolan samt enskilda åtgärder inom målområdet. Enskilda åtgärder som studerats har främst varit biblioteksprojekt i syfte att öka läsandet (och därmed förbättra språkkunskaperna) samt projekt som handlar om att öppna skolorna för föräldrar och föreningar. Sahlén (2002) har utvärderat tre satsningar inom temat utbildning och språk i skolan i Botkyrka. Dessa två utvärderingar skiljer sig dock kraftigt åt då den förra utvärderar insatser i samtliga stadsdelar i en kommun, medan den senare gör en processutvärdering av tre enskilda insatser.</p>
<p>Vad säger utvärderingarna?</p>
<p>Utmärkande för de granskade rapporterna är att man konstaterar att skolan är en värld som ständigt är föremål för extra satsningar och att de lokala utvecklingsavtalen bara betraktas som en av flera insatser utöver den ordinarie verksamheten. Det har varit svårt för många utvärderare att få klarhet i och urskilja vad som är en del av de lokala utvecklingsavtalen, vad som är del av någon satsning från annat håll eller vad som sker inom ramen för den ordinarie verksamheten:</p>
<p>Det tycks råda viss förvirring kring vad som är egna projekt och vad som är aktiviteter inom projekt. Dessutom verkar skolorna ibland ha svårt att hålla isär vilka projekt som finansieras med vilka medel (Sahlén 2002, s. 18).</p>
<p>Sahlén (2002) betonar skolans beroende av extra satsningar och projekt för att kunna driva verksamheten. Detta kan leda till att man förlorar fokus på verksamhetens egentliga innehåll:</p>
<p>När projekttiden är slut finns ingen beredskap för att ta tillvara de erfarenheter som gjorts utan all kraft måste ägnas åt att hitta nya finansiärer eller stöpa om gamla projekt i nya former för att passa nya krav (ibid., s. 26).</p>
<p>Svårt att mäta resultat</p>
<p>Att mäta resultat av insatserna är svårt då utbildning i sig är en lång process och då slutbetyg erhålls först i årskurs nio. De utvärderade insatserna kan exempelvis ha bedrivits i en mellanstadiegrupp. Som inom många andra målområden innebär det problem att endast begränsa mätningen till ett geografiskt område, vilket i detta fall innebär att mäta slutbetyg på en viss skola. Barnen som varit föremål för insatser kanske inte finns kvar på samma skola när mätningen äger rum. Till skolan har det kommit nya elever, varav flera med sämre förutsättningar.</p>
<p>Sahlén (2002) påpekar svårigheterna att utvärdera resultatet av insatserna i skolan då utbildning är en tidskrävande process:</p>
<p>Målet att eleverna i årskurs 5 ska nå de nationella målen kan inte utvärderas förrän de avslutat årskurs 5. Eleverna som projektet arbetar med är 6- och 7-åringar vilket innebär att det är först om 4–5 år som en slutgiltig mätning kan ske (Sahlén 2002, s. 11).</p>
<p>Det är inte bara tidsaspekten som gör det svårt att säkerställa ett resultat. Bak et al (2004) menar att resultaten är svåra att utläsa som effekter av en enskild satsning då andra processer spelar en viktig roll för utfallet. Det kan bland annat vara i form av ekonomiska neddragningar och organisatoriska förändringar, men också att de lokala utvecklingsavtalens medel utgör en klart begränsad del av den totala ekonomin för de berörda verksamheterna.</p>
<p>Framför allt fanns en önskan om att kunna mäta effekterna av Storstadssatsningens insatser. Forskarna inom målområde två har haft förståelse för detta förhållningssätt, men vi har även tidigt meddelat att detta kanske inte kommer att kunna uppnås i den efterfrågade utsträckningen. Mot detta talar nämligen att det tidigare och samtidigt pågått och pågår direkt och indirekt påverkande processer som inverkar på Storstadssatsningens verksamheter (ibid., s. 34).</p>
<p>Andersson, B et al (2004) konstaterar i princip detsamma:</p>
<p>Storstadssatsningens ideologi bryter inte med, utmanar inte, utan befinner sig i fas med andan i skolans styrdokument. Detta är viktigt att poängtera då det, när man ska utvärdera satsningen, är svårt att avgöra vilken betydelse satsningen har haft. Det är svårt att avgöra om det är satsningen, den ekonomiskt avlastade ordinarie verksamheten, den allmänna ekonomiska situationen eller helheten som gör skillnad över tid (ibid., s. 128).</p>
<p>Trygg skolmiljö</p>
<p>Bak et al (2004) konstaterar att ren språkträning är mindre förekommande på högstadiet än i lägre årskurser. Här söker man i stället andra vägar för att höja elevernas skolprestationer. Insatsernas innehåll har varierat mellan de olika stadsdelarnas skolor, men samtliga har satsat på att göra skolmiljön tryggare. Insatserna har haft skiftande resultat:</p>
<p>Ett viktigt gemensamt område har varit att arbeta med att skapa en trygg skolmiljö. Positiva utfall, t.ex. i form av betydligt minskad skadegörelse, har visat sig på flera av skolorna. Inom andra områden har (ännu) inte förväntade resultat kunnat uppvisas. Svårigheterna att etablera god kontakt med föräldrar kvarstår och betygssnitten har inte höjts under perioden. Här spelar dock det korta tidsperspektivet in. Även de ekonomiska nedskärningar i ordinarie budget som skolorna drabbats av under perioden har försvårat möjligheterna att arbeta helt enligt plan (ibid., s. 179–180).</p>
<p>Öppna skolor</p>
<p>Att öppna upp skolorna för föreningar och föräldrar samt hålla öppet på kvällar och helger är en inriktning som prövats på många håll. Ofta har målsättningen varit att göra skolan mer tillgänglig för lokalsamhället. Kopplingen till att höja skolprestationerna är inte helt enkel. Skolan kan fungera som en mötesplats för såväl barn som vuxna. I Göteborg har exempelvis den öppna skolan slagit olika väl ut i de fyra avtalsstadsdelarna. Bak et al (2004) hävdar att för att stimulera till ett framgångsrikt föräldra- och vuxenengagemang i skolan, har det krävts att ett professionellt stöd funnits tillgängligt över tid och att aktiviteterna varit upplagda utifrån föräldrarnas behov och intressen. Bak et al menar att en öppen skola kan vara ett viktigt bidrag till en utveckling av lokalsamhället. Här kan skolan fylla en funktion för samtliga invånare i stadsdelen.</p>
<p>Vi anser att skolan som öppen mötesplats har en viktig roll att fylla i sitt lokalområde. Skolan bör ta på sig denna roll fullt ut och medverka till att fungera som en kollektiv resurs. De metoder som redan nu är utvecklade för ungdomsarbete, föreningsutveckling, sportverksamhet, föräldradialoger och fester borde stärkas och spridas genom nätverk och samverkan. Öppna skolor kan helt klart bidraga både till den grundläggande möjlighetsstrukturen och till lokalsamhällets utveckling. Vid beslut som rör insatser i stadsdelarna borde i vilket fall även tas med i beaktandet hur dessa skulle kunna stärka skolans roll i området och därmed hela lokalsamhället (ibid., s. 183).</p>
<p>Samarbete med föräldrar</p>
<p>Andersson, B et al (2004) konstaterar i sin utvärdering av storstadsarbetet i Malmö, att det är av högsta vikt att tillvarata kompetensen hos den personal på skolan som har utländsk härkomst. I synnerhet lyfter man fram arbetet på Kroksbäcksskolan i Malmö. Dessa pedagoger, menar man, har främjat dialogen mellan hem och skola på flera sätt:</p>
<p>Eftersom pedagogerna som är väletablerade i samhället och har goda kunskaper både i svenska och i svensk kultur har de även kunnat förklara kulturella skillnader både för personalen på skolan och för invandrarföräldrarna. … Pedagogerna på studieverkstaden har blivit Linkworkers, de har genom sin yrkesmässiga, kulturella och språkliga kompetens samt det faktum att de är bosatta i området fått kontakt med föräldrarna på området (ibid., s. 141).</p>
<p>Utvärderarnas slutsats blir att skolan bör sträva efter att erbjuda en mångfald av kompetenser, både kulturella, språkliga och pedagogiska. I väntan på att utländska pedagoger erhåller formell kompetens, bör man skapa möjligheter att tillvarata den kompetens dessa utländska pedagoger visat sig ha.</p>
<p>Att mäta</p>
<p>Integrationsverket (2002b) har följt utvecklingen inom utbildningsområdet på flera sätt, bl.a. genom att mäta andelen elever som har lämnat årskurs 9 med godkända betyg i svenska, engelska och matematik. Den negativa utveckling som beskrivs i statistiken tolkas som en följd av omflyttning i områdena och en pågående segregationsprocess:</p>
<p>Andelen elever i årskurs 9 som har betyg i alla tre ämnena svenska, engelska och matematik har minskat från 75,2 procent 1998 till 68,5 procent (6,5 procentenheter) 2001 i storstadssatsningens områden sammantagna. I storstadssatsningens kommuner i övrigt har andelen minskat från 93,4 procent till 89,1 procent, dvs. 4,5 procentenheter. Svårigheten att hålla uppe andelen med betyg i storstadssatsningens områden kan bero på den stora omflyttningen där. Många nyinvandrade flyttar in och många inrikes födda flyttar ut (ibid., s. 52).</p>
<p>Hosseini-Kaladjahi (2002a) diskuterar vilka resultat som går att utläsa när det gäller satsningen inom målområdet utbildning och svenska språket i Fittja. Här visar det sig tydligt hur svårt det är att mäta måluppfyllelsen:</p>
<p>För tema utbildning och svenska språket har satsningen formulerat följande mål till 2002-06-30: 1) alla barn som börjar skolan och har deltagit i förskolan minst två år skall ha uppnått “mellannivå” i svenska som andra språk, 2) alla barn som lämnar grundskolan och har studerat minst fem år i Fittjas skolor skall ha godkända betyg, 3) alla elever som tillhör skolor i Fittja väljer att studera i Fittja. På grund av bristande underlag har Fittjasatsningen inte kunna redovisa något resultat för det första målet. För det andra målet har man inte kunnat urskilja de elever som studerat minst fem år i Fittjas skolor. Därför har man man valt att redovisa resultatet för alla elever i årskurs 9 för tidsperioden från höst 1998 till vår 2001. Enligt redovisningen har andelen elever med behörighetsgivande betyg för gymnasieutbildning i alla kärnämnen ökat från 58 % år 1998 till 73 % år 2001. När det gäller det tredje målet har ingen förändring skett (ibid., s. 126).</p>
<p>Även Bak et al (2004) ger sig på ett försök att värdera måluppfyllelsen:</p>
<p>Utveckling på individnivå och verksamhetsnivå kommer inte att leda till att de övergripande syftena för Storstadssatsningen kommer att uppfyllas. De deltagande skolorna kommer inte i någon högre utsträckning att producera högre betygsgenomsnitt i nian eller högre resultat för stadsdelen på de nationella proven i femman. Integrationen på stadsdelsnivå kommer heller inte att förbättras nämnvärt genom satsningar av den typ vi utvärderat. 343 miljoner i 3 år kan inte ändra grundläggande samhällsproblem. Det övergripande målet för Storstadssatsningen var att alla barn skulle lämna skolan med godkända betyg. Men just detta effektmål är omöjligt att använda i utvärderingen. För en så pass etablerad verksamhet som skolan är den studerade tidsperioden alltför kort för att kunna erbjuda en sådan effektmätning. En anledning är den redan flera gånger nämnda: befolkningen i dessa områden är lättrörlig, det är en snabb omsättning av barn i förskola och skola. De goda insatser som sätts in inom olika verksamheter har ännu inte hunnit verka på stora grupper av barn (ibid., s. 172).</p>
<p>De menar dock att man har funnit metoder och insatser som bidrar till att förbättra barnens situation. Det handlar nu om att förvalta dessa kunskaper på bästa sätt:</p>
<p>Vi kommer i den här summeringen av resultat att argumentera för att de insatser som gjorts medverkar till att ge flerspråkiga barn en lite mer jämlik ingång i den svenska skolan och en bättre vardag i förskola och skola, vilket kanske även på sikt kan bidra till att bryta segregationen. Vi kommer även att utifrån våra resultat argumentera för att den metodutveckling som ägt rum borde ligga till grund för långsiktiga policy-beslut. Det finns kunskaper att bygga på men ansvaret för dess implementering ligger hos politikerna (ibid., s. 173).</p>
<p>Bunar (2003) poängterar samma sak. Han menar att det inte är nya metoder som behöver utvecklas, utan det som behövs är implementeringen av redan existerande metoder i den ordinarie verksamheten:</p>
<p>Inom skolan och förskolan har rektorerna och lärarna varit mycket uppfinningsrika med nya metoder. Det som är angeläget i dag är kanske inte att fortsätta utveckla nya metoder. Det mest angelägna som jag ser det är att systematisera och följa upp dessa metoders implementering och hur de fungerar i den reguljära verksamheten så att de bästa exemplen sedan kan spridas till andra skolor. Detsamma gäller för arbetsmarknadsåtgärder (ibid., s. 144–145).</p>
<p>Bunar (2004) utvecklar resonemanget i en senare utvärdering av de lokala utvecklingsavtalen i Stockholm:</p>
<p>Jag tror att vi även inom detta område börjar närma oss insikten om vad som fungerar, om vilka de goda praktikerna är (ibid., s. 149).</p>
<p>Verksamma aspekter för förändring har bland annat varit möjligheten för skolan att utveckla sin verksamhet, kompetenshöjande utbildning, tillgång till mer personal för att arbeta med tvåspråkighet och förbättrad utrustning. Det som enligt Bunar behöver vidareutvecklas i skolans värld är än bredare satsningar på att utveckla elevernas läsvanor, tidiga språkinsatser, bättre samverkan med föräldrar, att öka skolans förmåga att marknadsföra sig samt en höjning av kunskapen rörande tvåspråkiga barns pedagogiska och sociala inlärningsvillkor (ibid.).</p>
<p>När det gäller skolornas marknadsföring identifierar Bunar ett dilemma som inte är enkelt att lösa. Skolan behöver attrahera elever, så att inte underlaget för medelstilldelning minskar, samtidigt som man behöver argumentera för att få tillgång till de resurser man behöver:</p>
<p>Att lyfta fram att en skola är bra, på en mängd olika sätt, och sedan äska om mer pengar ger inte den berörda skolan särskilt bra förhandlingsläge i kampen om de extra resurserna. Rektorerna tvingas ständigt gå en balansgång mellan att inför de lokala tjänstemännen ”prata ned” sin skola för att få medel och att inför föräldrarna och medierna ”prata upp” sin skola för att inte riskera dåligt rykte, elevutflöde och ekonomiska bekymmer (Bunar 2003, s. 138–139).</p>
<p>Eldsjälar</p>
<p>Lindqvist (2002) har fokuserat på den samverkan som har etablerats inom ramen för de lokala utvecklingsavtalen. Från ett mer övergripande perspektiv har han noterat att metodutvecklingen inom utbildningsområdet har varit beroende av eldsjälar i flera kommuner:</p>
<p>Något som verkar vara gemensamt för flera kommuner och stadsdelar är att arbetet med metodutveckling inom utbildningsområdet är beroende av eldsjälar med unik kompetens inom sin stadsdel och personliga kontakter med forskarvärlden. Utan dem skulle arbetet antagligen förfalla (ibid., s. 84).</p>
<p>Sammanfattande kommentar</p>
<p>Många insatser inom ramen för de lokala utvecklingsavtalen har inriktats på målområdena för språkutveckling och insatser i skolan . Det är dock en påtagligt liten del av utvärderingarna som närmare studerar insatser i skolan. Behovet av implementering av befintliga metoder ses dock som större än att utveckla nya. Svårigheterna att urskilja insatserna inom de lokala utvecklingsavtalen från ordinarie verksamhet i skolan och från de samhälleliga processer som verkar samtidigt, orsakar dock stora svårigheter när det gäller att redovisa något resultat. Uppenbart är att insatser i skolan måste utvärderas ur ett långsiktigt perspektiv. Utvärderingar av insatser i skolan bör således förankras i en utvärderingsmiljö som kan garantera ett långsiktigt fokus.</p>
<p>Lästips bland de granskade rapporterna:</p>
<p>• Sahlén, Patrik (2002).  Kampen mellan resurser och visioner. Utvärdering tema utbildning och språk, skolan . Mångkulturellt centrum, Botkyrka.</p>
<p>• Bak, Maren, Lars Gunnarsson, Göran Lassbo & Bibbi Ljungvall (2004)  Samtal pågår. Språkutveckling och skolresultat . Institutionen för pedagogik och didaktik/Institutionen för socialt arbete, Göteborgs universitet, Göteborg. 6.2.5 Vuxenutbildning</p>
<p>Det femte målområdet inom ramarna för de lokala utvecklingsavtalen handlar om vuxenutbildning (prop. 1997/98:165). Det som uttrycks är att ” utbildningsnivån i den vuxna befolkningen bör höjas, de som saknar utbildning motsvarande svensk gymnasiekompetens bör erbjudas detta”  (ibid., s. 31). I storstadspropositionen påpekas bland annat att ett led i att nå målet bör vara att satsa på särskilda insatser för arbetslösa invandrare och SFI-studerande, främst med inriktning på att förstärka personalresurserna i kommunerna i samband med anskaffning av praktikplatser.</p>
<p>Få eller inga utvärderande studier</p>
<p>Granskningen visar att målområdet vuxenutbildning tycks ha satts inom parentes inom i stort sett hela utvärderingen av de lokala utvecklingsavtalen. Liksom inom de tidigare diskuterade målområdena kring socialbidrag och skolinsatser kan det konstateras att vuxenutbildning har utvärderats mycket sparsamt. Trots att det i Oktoberrapporter och andra deskriptiva rapporter lyfts fram att det har gjorts en mängd insatser med inriktning på vuxenutbildning, är det svårt att finna utvärderingar som specifikt studerat resultat av insatser på detta område. Effekterna av de språkinsatser som beskrivs vara genomförda för vuxna kan därmed i den mån de genomförts mer eller mindre sägas vara osynliggjorda inom målområdet sysselsättning .</p>
<p>I de granskade rapporterna återfinns dock exempel på en mängd olika insatser där det kan även finnas en dold förekomst av utbildningsinsatser som är svåra att urskilja då de kommit att benämnas i andra termer, framför allt inom området sysselsättningsåtgärder . Det absoluta flertalet av utvärderingsrapporter med fokus på temat utbildning är inriktade på barn och unga snarare än vuxenutbildning, eller avser utbildning enligt en mycket bred tolkning. Kihlström & Simonsson (2004, s. 10) visar på exemplet Göteborg där de nationella målen kom att förändras i de lokala åtgärdsplanerna. Det nationella målet avsåg en höjning av den allmänna utbildningsgraden bland invånarna genom att en större andel skulle få gymnasieutbildning. Det kommunala målet kom att inriktas mer mot att höja den individuella utbildningsnivån i största allmänhet. Detta kan ses som en intressant kontrast till NUTEK (2001b, s. 57f), som i sin utvärdering av tillväxtperspektivet kritiserar det starka fokus på allmänt hållna utbildningsinsatser som finns i de lokala utvecklingsavtalen. Istället anser de att det behövs mer spets- eller flaskhalsutbildningar starkt knutna till arbetsmarknaden.</p>
<p>Vuxenutbildning – målområde satt inom parentes</p>
<p>Målområdet vuxenbildning har, i den mån det lyfts fram i de granskade utvärderingarna, i stor utsträckning hanterats i anslutning till insatser som riktar sig till arbete och sysselsättning. Giertz (2004, s. 62) resonerar kring att utbildningsinsatser handlat om att slussa in arbetslösa i det reguljära utbildningssystemet och att effekten av detta förhållningssätt inte visar sig förrän efter flera år. Även Ahlstrand et al (2002) för ett resonemang om att SFI-projekt har haft siktet inställt på att snabbast möjligt få deltagarna att passera ”SFI-spärren” så att de kan stå till arbetsmarknadens förfogande. På detta sätt framställs i flera sammanhang sysselsättningsperspektivet som prioriterat i anslutning till utbildningsinsatser. Genom Bunars (2004, s. 16), beskrivning av hur de åtta målområdena omvandlats på lokal nivå i Stockholm ges ett illustrativt exempel på hur målområdet vuxenutbildning tycks ha hanterats inom de lokala utvecklingsavtalen i helhet: Målområde 1: Ökad förvärvsfrekvens/Minskat behov av försörjningsstöd (inkl. vuxenutbildning) . Vuxenutbildning tycks bokstavligt talat ha satts inom parentes i förhållande till sysselsättning och socialbidrag.</p>
<p>I utvärderingsrapporterna återfinns exempel på insatser som åtminstone i viss mån tangerar vad som stipulerades i propositionen, men någon utvärdering av vad dessa insatser lett till i mening höjd utbildningsnivå går inte att finna. I de fall insatserna relateras till resultat sker detta i förhållande till socialbidrag eller sysselsättning, alternativt hur deltagarna upplevt sitt deltagande i insatserna. Den enda rapport där det förs någon form av resonemang kring de formulerade målen för området vuxenutbildning är Integrationsverkets (2002b, s. 48ff) På rätt väg? där det framgår att antalet elever i kommunal vuxenutbildning på gymnasial nivå har minskat mellan 1999 och 2001. Totalt sett har minskningen i antalet grundskolutbildade som börjat kommunal vuxenutbildning på gymnasial nivå dock varit mindre i de berörda områdena än i de lokala utvecklingsavtalens kommuner i övrigt. Framför allt gäller detta de utrikes födda. Några resonemang om huruvida detta har med ambitioner eller insatser inom ramen för de lokala utvecklingsavtalen att göra eller ej diskuteras inte. Sammantaget kan vi konstatera att sådana orsaksresonemang är en bristvara i utvärderingen av målområdet vuxenutbildning</p>
<p>Sammanfattande kommentar</p>
<p>Målområdet vuxenutbildning är utvärderat i en synnerligen begränsad omfattning. Över huvudtaget tycks detta målområde vara styvmoderligt behandlat. Visserligen förekommer en hel del insatser som syftar till att höja utbildningsnivån bland vuxna, men dessa insatser har till stor utsträckning placerats inom målområdena som fokuserar sysselsättning och socialbidrag. En kritik som uttalats mot en höjd utbildningsnivå i allmänhet är att denna är mindre effektiv än riktade utbildningsinsatser med en mer direkt relevans för arbetsmarknaden. En inte oansenlig mängd vuxna har påbörjat utbildning inom reguljära utbildningar, effekterna av detta får avläsas på längre sikt och är naturligtvis svåra att uttala sig om i dag.</p>
<p>Lästips bland de granskade rapporterna: - 6.2.6 Områdesutveckling och trygghet</p>
<p>Det sjätte målområde som nämns i storstadspropositionen (prop. 1997/98:165) är inriktat på områdesutveckling och trygghet och är formulerat på följande sätt: ” alla stadsdelar i storstäderna bör uppfattas som attraktiva och trygga av dess invånare, och utgöra goda och hälsosamma livsmiljöer”  (ibid., s. 31). I propositionen påpekas att brottsligheten har ökat i storstadsregionerna i en större utsträckning än i övriga landet. Även inom städerna är brottsligheten högre i vissa utsatta bostadsområden vilket ses som en konsekvens av segregationen. Den ökande brottsligheten och otryggheten ökar omflyttningen och motverkar försöken att främja delaktighet och social stabilitet (ibid., s. 21f). Propositionen efterfrågar ett effektivare brottsförebyggande arbete med fokus på invånarnas delaktighet i syfte att minska omflyttningen, stärka de sociala nätverken och stabilisera bostadsområdena.</p>
<p>Det brottsförebyggande arbetet</p>
<p>Lindahl & Mattsson (2003), som studerat de brottsförebyggande insatserna inom de lokala utvecklingsavtalen, fann det svårt att få en överblick av vad som har gjorts. De menar att det saknas ett målområde med klar kopplig till det brottsförebyggande arbetet och att begreppet trygghet i vissa fall har använts i en mer generell bemärkelse som exempelvis i insatser med inriktning på tryggare skolmiljö . Men utvärderarna menar att det har skett en tydlig utveckling av de brottsförebyggande insatserna över tid – strategierna och målformuleringarna har blivit tydligare och antalet insatser ökade inom de flesta kommunerna. De påpekar att insatserna inte alltid anpassats till de allt tydligare målformuleringarna.</p>
<p>Det arbete som har bedrivits inom ramarna för de lokala utvecklingsavtalen, menar Lindahl & Mattsson, har haft en positiv inverkan på inrättandet att lokala brottsförebyggande råd även om dessa inte alltid var aktiva i arbetet inom ramen för avtalen. Bland de positiva resultaten lyfts det faktum att samtliga kommuner anställde en samordnare för det brottsförebyggande arbetet och att antalet brottsförebyggande insatser ökade (ibid., s. 11) .</p>
<p>Utvärderarna är emellertid kritiska till att det brottsförebyggande arbetet inte alltid varit anpassat till den lokala problembilden även om kartläggningar och statistiksammanställningar har genomförts i flera bostadsområden (ibid., s. 22) . Man fann även att få insatser har inriktats på att sänka en specifik brottstyp och att mer än hälften av insatserna riktades mot att sänka brottsligheten generellt.</p>
<p>Törnquist (2004) varnar dock för att belasta bostadsområdena med en kriminalitet som inte finns i där och menar att kopplingen mellan brottsförebyggande arbetet och kriminaliteten är olycklig:</p>
<p>En nära koppling mellan ett eller flera av dessa utsatta områden och organiserad brottslighet vore säkert förödande för ett bräckligt lokalsamhälle. Då hjälper inga trygghetsgrupper i världen. … Låter vi förorten bära en kriminalitet som inte finns där är det både en lögn och en otjänst. Ett annat konkret arbete vore ett förebyggande ungdomsarbete, för ungdomsgängen är ett problem och har alltid varit det i områden som dessa med så stora ungdomskullar. Det kanske är viktigt att påminna om att det var så långt innan gängmedlemmarnas föräldrar var invandrare – Järnbrottssgänget, Gamlestadsgänget osv. (ibid., s. 47).</p>
<p>Inför framtiden lyfter Lindahl & Mattsson (2003) följande framgångsfaktorer:</p>
<p>• inrättande av lokala brottsförebyggande råd sammansatta av personer i beslutsfattande positioner inom sina respektive organisationer</p>
<p>• samordning av alla aktörers insatser för att driva arbetet mot samma mål</p>
<p>• kartläggning av den lokala problembilden</p>
<p>• framtagning av en strategi och en handlingsplan utifrån problembilden (ibid., s. 23).</p>
<p>Utvärderarna efterfrågar även en tydligare roll för polisen inom det brottsförebyggande arbetet och föreslår att det skapas särskilda avtal med inriktning på trygghetsskapande och brottsförebyggande insatser.</p>
<p>Att mäta trygghet</p>
<p>Då formuleringen av målområdet bygger på självupplevd trygghet har Integrationsverket (2002a) försökt att mäta tryggheten med en enkät som riktades till invånarna i de berörda bostadsområdena . Undersökningen visade att nästan hälften av de tillfrågade känner sig trygga om de går ut ensamma en sen kväll i sitt bostadsområde. Undersökningen visar dock en tydlig skillnad mellan männen och kvinnorna, då endast 32 % av kvinnorna kände sig trygga ensamma en sen kväll på sitt bostadsområde mot männens 63 % . Genom att jämföra resultaten av den egna undersökningen med resultaten från SCBs Undersökningarna av levnadsförhållanden visar Integrationsverket att de inrikes födda i de av avtalen berörda bostadsområdena känner sig betydligt mindre trygga än i hela Sverige, medan motsvarande skillnad för de utrikes födda är mycket liten (ibid., s. 59).</p>
<p>Integrationsverket (2002a) visar med stöd i undersökningen vidare på att invånarna i samtliga bostadsområden som omfattas av avtalen framför allt är oroliga för att utsättas för inbrott och skadegörelse. Men noterbart är dock att huvuddelen av de som svarade på enkäten trivs bra eller mycket bra i sitt område (ibid., s. 61f). Trots det vill ungefär hälften flytta från sitt bostadsområde. Anledningar som är avgörande för önskan om att flytta är trångboddhet (ju färre rum per person desto fler vill flytta) och utbildningsnivån (personer med högst grundskoleutbildning vill flytta i betydligt mindre grad).</p>
<p>Även Hosseini-Kaladjahi (2002b) visar i sin undersökning bland Fittjaborna att tillfredsställelsen med den egna bostaden har direkt betydelse för om man trivs i sitt bostadsområde. Han hävdar dock att skillnader mellan invandrare och svenskar exempelvis i upplevd utsatthet för våld och hot troligast har sin förklaring i att grupperna har olika tolkning av, mått för och tolerans mot hot och våld (ibid., s. 9).</p>
<p>Delaktighet: att mobilisera invånarna för trygghet</p>
<p>Lindahl & Mattsson (2003) betonar att medborgarperspektivet är en viktig komponent i ett framgångsrikt brottsförebyggande arbete. Här menar författarna att medborgarperspektivet motsvaras i storstadsarbetet av underifrånperspektivet  och betonar att detta perspektiv, enligt kommunerna, har varit lätt att infria eftersom trygghetsfrågan engagerar många invånare då den inverkar på deras vardag på ett tydligt sätt (ibid., s. 21).</p>
<p>Ländin (2004) påpekar att delaktigheten under målområdet områdesutveckling och trygghet får en speciell innebörd. Delaktigheten inom trygghetsarbetet blir ett instrument och bör inte ses som mål i sig. Författaren menar att kravet på delaktighet uppnås i och med att invånarna meddelar sin åsikt om vad som bör åtgärdas. Själva genomförandet av förbättringar faller ofta inte på invånarnas axlar av kompetensskäl (ibid., s. 62). Bucht & Bäckström (2002) lägger märke till hur ett projekt som ursprungligen var inriktat på att öka tryggheten och trivseln i bostadsområdet, ändrar sitt syfte under genomförandet. I en delrapport från de projektansvariga talas det varken om trygghet eller trivsel utan tonvikten istället ligger på inflytande och delaktighet (ibid., s. 10).</p>
<p>Hosseini-Kaladjahi (2002b) anser att trygghet och delaktighet är så pass viktiga frågor att framgångsrik kommunikation med invånarna bör prioriteras även om det skulle bli på bekostnad av svenska språkets ställning :</p>
<p>Jag vet inte varför man inte skulle kunna arbeta för trygghet eller delaktighet i Fittja på turkiska eller arabiska. Jag tror inte alls att sådana arbetsmetoder skulle komma att påverka inlärningen av det svenska språket negativt. Och även om så skulle vara fallet, är det man vinner mycket viktigare än det man förlorar i sammanhanget (ibid., s. 23).</p>
<p>Fysisk upprustning</p>
<p>Schulz et al (2004), som utvärderade insatser inriktade på trygghet och trivsel i Göteborg, har producerat en i sammanhanget intressant rapport inom ramen för utvärderingen av de lokala utvecklingsavtalen. Rapporten är den enda utvärderingen som är inriktad specifikt mot tryggheten i termer av bostadsområdets fysiska förutsättningar och är utförd av utvärderare med arkitektkompetens.</p>
<p>Utvärderarna anser att arbetet som är inriktat på trygghet ur ett arkitektoniskt perspektiv inom ramen för utvecklingsavtalen kan ses som en kompensatorisk åtgärd för ett feltänkande som fanns i planeringen av Miljonprogrammets områden (ibid., s. 64). I rapporten hävdas att fysisk upprustning i utsatta områden har potential att öka tryggheten då den kan medverka till minskad omflyttning vilket i sin tur leder till minskad brottslighet. Man menar att även om inga enstaka projekt med inriktning på den fysiska miljön kan bryta segregationen, så förbättrar dessa projekt människors livskvalitet (ibid., s. 81). Utvärderarna refererar i detta sammanhang även till Boverket som anser att Malmös och Stockholms avtal brister i beaktandet av boendemiljöns inverkan på tryggheten (ibid., s. 129).</p>
<p>Men utvärderarna påpekar även att det ofta är svårt att avläsa utfallet av de satsningar på fysiska upprustningar som görs inom ramen för de lokala utvecklingsavtalen. Man menar att arbetet med boendemiljön kräver kontinuitet och att utfallet är beroende av en bred politisk vilja med målsättningen att förbättra situationen i de utsatta områdena. Att Norra Biskopsgården har blivit en tryggare plats att bo på när det gäller fysisk miljö, menar utvärderarna, är exempelvis ett resultat av ett arbete som har pågått länge. Detta menar utvärderarna kan dock inte helt  kompensera för den sociala otryggheten.</p>
<p>Ländin (2004) anmärker att hälften av insatserna inom målområdet Trygghet och trivsel  i Rinkeby har gått till den fysiska upprustningen av området. Men utvärderaren påpekar att det är svårt att avgöra om insatserna har uppnått sina mål eller förbättrat tryggheten då målsättningarna är omfattande och ospecificerade (ibid., s. 30). I detta avseende menar Bunar (2004) att de fysiska upprustningarna inte har haft någon större inverkan på områdenas huvudsakliga problem. Schulz et al (2004, s. 140f) betonar även att förbättringar i den fysiska miljön bör vara områdesbaserade men att kommuncentral samverkan är nödvändig.</p>
<p>Sammanfattande kommentar</p>
<p>Det lokala brottsförebyggande arbetet har fått ett lyft genom de lokala utvecklingsavtalen, trots att den lokala problembilden emellanåt inte var utredd. Det är ofta lätt att få invånarnas medverkan i trygghetssatsningar eftersom medborgarna är engagerade i frågor som berör deras vardag. Men medverkan har ibland förvandlats från medel till mål inom trygghetssatsningar. Undersökningar av upplevd otrygghet visar att kvinnor känner sig otrygga i betydligt större utsträckning än män. Satsningar på boendemiljön bidrar till att skapa trygghet i området och bör även fortsättningsvis bedrivas på områdesbasis.</p>
<p>Lästips bland de granskade rapporterna:</p>
<p>• Lindahl, Emma & Fredrik Mattsson (2003).  Brottsförebyggande insatser i utsatta områden . Brottsförebyggande rådet, Stockholm.</p>
<p>• Ländin, Annsofie (2004).  ”…och förvaltningen ska vara med …”. Målområdet Trygghet och trivsel inom storstadssatsningen i Stockholms stad . Södertörns högskola, Huddinge.</p>
<p>• Schulz, Solveig, Gunilla Jivén, Inga Malmqvist, Jenny Stenberg & Lotta Särnbratt (2004).  Arkitektur betyder. Om trygghet och trivsel i fyra stadsdelar . Chalmers arkitektur, Chalmers tekniska högskola, Göteborg. 6.2.7 Folkhälsa</p>
<p>Folkhälsoläget i storstadsregionerna är det sjunde av de långsiktiga målområdena inom de lokala utvecklingsavtalen och den övergripande uttalade målsättningen är att ” folkhälsoläget, både i form av ohälsotal och självupplevd hälsa, bör förbättras”  (prop. 1997/98:165, s. 31).</p>
<p>I de granskade rapporterna kan tre huvudsakliga problem urskiljas: att folkhälsa är ett av de minst utvärderade områdena inom de lokala utvecklingsavtalen, att när folkhälsa väl tas upp analyseras det i mycket liten utsträckning samt att målområdet inom satsningen generellt är otydligt definierat och som en följd av detta inkonsekvent hanterat.</p>
<p>Sparsam granskning av folkhälsoinsatser</p>
<p>Inom utvärderingen av de lokala utvecklingsavtalen har folkhälsan sällan ställts i fokus . Det finns egentligen bara en rapport bland vårt material som med uttalat fokus tittar på detta målområde . För övrigt ges folkhälsa ett tämligen begränsat utrymme i ett antal rapporter med ett mer övergripande fokus . Folkhälsa nämns ofta i en bisats i inledningen och ägnas därefter sparsamt intresse. Folkhälsa har ofta utvärderats under rubriken ”lokalt utvecklingsarbete” och följande citat är talande för hur målområdet generellt har hanterats av utvärderare i samtliga kommuner:</p>
<p>Sammantaget kallas delområdet ”lokalt utvecklingsarbete”, vilket alltså avser insatserna rörande demokratiskt deltagande och delaktighet, trygghet och trivsel samt förbättrad folkhälsa. Vi fokuserar utvärderingen främst på det arbete som handlat om att öka den demokratiska delaktigheten. Frågor om trygghet, trivsel och folkhälsa har därmed i vår utvärdering hamnat i bakgrunden även om de inte är helt frånvarande då områdena i vissa fall överlappar varandra (Andersson, Å 2004, s. 10).</p>
<p>Bristande problematisering av folkhälsans innebörd</p>
<p>Utöver avsaknaden av egentliga utvärderingar kring målområdet finns det även brister när det gäller problematisering av vad folkhälsoarbete i satsningen innebär. Detta gäller framför allt i utvärderingarna, men av innehållet i rapporterna att döma verkar detta också gälla på insatsnivå inom satsningen.</p>
<p>Enligt Folkhälsoinstitutet utgår den nationella folkhälsopolitiken från elva aspekter som påverkar folkhälsan genom livsvillkor, miljöer, produkter och levnadsvanor. Några ansatser att på detta sätt ställa folkhälsan i perspektiv saknas dock i utvärderingen av de lokala utvecklingsavtalen. Istället för att relatera insatser till den övergripande målsättningen riktar sig frågorna i undersökningarna kring folkhälsoaspekter snarare mot vad brukare och boende tyckte om att delta i insatserna eller om projektpersonal tyckte att de fungerade på ett tillfredsställande sätt . Dessa upplevelser av insatserna relateras sedan i vissa fall till målen för de lokala utvecklingsavtalen, men utan att förmedla vilka effekter folkhälsoinsatserna genererat. Ofta återfinns redovisningar om vad som gjorts, men betydligt mindre om hur detta har bidragit till måluppfyllelsen inom de lokala utvecklingsavtalen i form av ohälsotal och självupplevd hälsa .</p>
<p>I rapporterna finns flera exempel på uppskattade satsningar inom målområdet folkhälsa, ofta i anslutning till vad som kallas delaktighet och makten över det egna livet. Ett projekt som i detta sammanhang ofta framhävs som ett lyckat exempel är Projekt Hälsodisk  i Gårdsten, Göteborg . Projektet kan betraktas som ett paraplyprojekt, dvs. som har en samlande funktion i det här fallet med inriktning på arbete med att stärka medborgarnas delaktighet, välbefinnande och hälsa . I linje med resonemanget ovan framhålls också arbetet i projektet som positivt av boende, engagerade i projektet, tjänstemän och politiker. Resultaten som redovisas är dock tvetydiga: ”flera av de intervjuade upplever att deras hälsa stärkts genom att de på något sätt deltar i Hälsodiskens aktiviteter” , samtidigt som ”ett par av de intervjuade anser att Hälsodisken inte har någon betydelse alls för deras hälsa”  (Lökken 2004, s. 69). Utvärderingen beskriver således främst hur arbetet med folkhälsoinsatser bedrivits och hur det har uppfattats av berörda aktörer, mindre på en kunskapsbaserad koppling till hälsoläget.</p>
<p>Genomgående otydlighet kring folkhälsan</p>
<p>Gedigna utvärderingar med inriktning på folkhälsomålet kan följaktligen sägas vara en bristvara inom de lokala utvecklingsavtalen. Bland de få som inriktar sig på målområdet finns Marttila & Tillgren (2002) som kartlägger folkhälsoarbetet i de lokala utvecklingsavtalen, i utvärderingsavtalen samt i åtgärdsplanerna i de fem kommuner i satsningen som tillhör Stockholms län. Rapportförfattarna påvisar att folkhälsa har uppmärksammats i olika grad i olika kommuner – allt ifrån att storstadsarbetet uppfattas som ett stort folkhälsoprojekt till att folkhälsa knappt nämns i dokumentationen kring satsningen. De konstaterar också att folkhälsans utrymme i utvärderingsavtalen med kommunerna i Stockholms län är mycket litet, samtidigt som folkhälsan har fått litet utrymme i de utvärderingar som sedan genomförts. Marttila & Tillgren slår också fast att inriktningen i och formerna för arbetet inom folkhälsoområdet till stora delar har varit av traditionell karaktär. Många av insatserna har initierats av tjänstemän på olika nivåer utifrån de boendes intresse, men utan att boende i någon egentlig utsträckning varit med i beslutsprocessen . Avslutningsvis påpekar de dock att folkhälsa lyfts fram på ett annat sätt i de lokala utvecklingsavtalen än i tidigare statliga projekt . Genom att folkhälsa har namngivits från början som ett eget målområde har folkhälsofrågorna fått en tydligare plats i satsningen.</p>
<p>Marttila & Tillgrens rapport illustrerar, tillsammans med övriga rapporter där folkhälsa berörs, hur folkhälsa har kommit att utgöra ett samlingsbegrepp. Hälsoarbetet inom de lokala utvecklingsavtalen inkluderar därför en rad olikartade sociala verksamheter med allt från stavgång för pensionärer och picknickutflykter för invandrarkvinnor till den mer generella och övergripande inriktning som präglat Jordbros folkhälsoarbete :</p>
<p>Folkhälsoperspektivet genomsyrar allt vi håller på med och på något sätt tycker jag att vi ersatt integrationsperspektivet som man pratar i andra kommuner med det vi kallar folkhälsa (citat i Hajighasemi 2002, s. 37).</p>
<p>Vi kan emellertid konstatera att folkhälsan inom de lokala utvecklingsavtalen givits ett brett och oprecist innehåll, i synnerhet då insatserna ska relateras till de lokala utvecklingsavtalens övergripande målsättningar. Bunar (2004, s. 43) tar upp att personer som gått rökavvänjningskurser faktiskt slutat röka, att många berörts av informationskampanjer samt att pensionärer gått stavgång på satsningens bekostnad, men ifrågasätter samtidigt om detta bidrar till motverkandet av den sociala, etniska och diskriminerande segregationen i samhället. Bunar (2004, s. 88) visar också på ett exempel där fluortabletter till sexåringar lyfts fram som ett sätt att bekämpa segregationen i samhället genom att bidra till ökad förvärvsfrekvens och ekonomisk tillväxt.</p>
<p>I flera rapporter kan vi se ansatser till att uttala sig om folkhälsoläget i ett område genom antalet sjukdagar per sjukförsäkrad, vilket till exempel Integrationsverket gör. Men de lyfter samtidigt fram nackdelen med denna statistik då den endast ger uppgifter om hälsoutvecklingen för dem som uppbär sjukförsäkring, vilket många invandrare som inte kommit in på arbetsmarknaden inte har tillgång till. Detta förhållande förstärks av Marttila & Tillgren (2001, s. 58) och Bunar (2004, s. 42) som menar att vi inte kan uttala oss om ett områdes allmänna hälsotillstånd endast utifrån denna variabel. Förtjänsterna ligger snarare i att det kan belysa att skillnader faktiskt finns mellan bostadsområdena. Men det är tveksamt om resultatet av en sådan mätning faktiskt visar de aspekter som de lokala utvecklingsavtalens målsättningar riktar sig mot. Det viktigaste i detta sammanhang är att fråga sig om den statistik som används faktiskt mäter de fakta man är ute efter .</p>
<p>Som avslutning på resonemanget kring målområdet folkhälsa skickar Marttila & Tillgren (2001) med ett tips kring en eventuell utveckling av hur utvärderingen av folkhälsoinsatser kan hanteras : vi även finna i andra kommuner. T ex visar Marttila & Tillgren (2002) på exempel från Botkyrka, Haninge, Huddinge, Stockholm och Södertälje.</p>
<p>Hälsa och hälsofrämjande.</p>
<p>Om även folkhälsoinsatser beslutas att utvärderas inom storstadssatsningen så har principer och modeller för utvärdering av folkhälsoarbete under de senaste åren publicerats i ett flertal rapporter och vetenskapliga artiklar (WHO Europe, 2001; Nutbeam, 1998; Christiansen, 1999; MMWR, 1999). Det finns också rekommendationer för beslutsfattare för hur utvärderingsarbete bör genomföras (WHO, 2001). Gemensamt för dessa bakgrundsunderlag och rekommendationer är att de förordar en utvärdering som belyser såväl den genomförande processen som resultatet (ibid., s. 75).</p>
<p>Sammanfattande kommentar</p>
<p>Målområdet folkhälsa har varit besvärligt att närma sig för utvärderarna. De verksamheter som placeras inom detta målområde är av en mångsidig och skiftande karaktär. Dessa verksamheter har vidare varit svåra att undersöka i relation till de lokala utvecklingsavtalens övergripande målsättning. Projekt som i och för sig har varit uppskattade och välbesökta är svåra att värdera då de till viss del ligger utanför målsättningen att bryta segregationen. Vidare är folkhälsan svår att mäta då de uppgifter som finns tillgängliga handlar om antalet sjukdagar, vilket blir ett trubbigt mått då en betydande del av befolkningen i de aktuella områdena inte är kvalificerad för sjukförsäkringssystemet. Avslutningsvis är folkhälsomålet problematiskt i så måtto att det kan förstås på åtminstone två sätt. Med tanke på fokuseringen på sysselsättning och minskat socialbidrag kan folkhälsosatsningar betraktas som ett sätt att öka andelen som står till arbetsmarknadens förfogande. Det andra sättet, som mer utgår från ett underifrånperspektiv, handlar om att människor som bor i utsatta områden helt enkelt ska må bättre, dvs. att utgångspunkten är ett subjektivt mått på den egna hälsan.</p>
<p>Lästips bland de granskade rapporterna:</p>
<p>• Marttila, Anneli & Per Tillgren (2002).  Folkhälsoinsatser i storstadssatsningen, Baslinjestudien 2001 . Socialmedicin, Stockholms läns landsting, Stockholm. 6.2.8 Demokrati och delaktighet</p>
<p>Demokrati och delaktighet är det åttonde av storstadspropositionens prioriterade målområden och formuleras som att ”det demokratiska deltagandet och delaktigheten bör öka i de utsatta bostadsområdena”  (prop. 1997/98:165, s. 31). Målet beskrivs som en viktig del i den generella välfärdspolitikens arbete med uttalad inriktning på rättvisa och jämlika levnadsvillkor för alla invånare. I propositionen utgår målbeskrivningen om demokrati och delaktighet från en diskussion om de ökande klyftorna inom storstadsområdena och det ses som en stor utmaning för det demokratiska systemet att kunna stödja utvecklingen av och ta tillvara ett potentiellt politiskt engagemang “inom ramen för det parlamentariska systemet”.</p>
<p>I propositionens beskrivs att “den etniska och sociala segregationen utgör ett stort hot mot såväl demokrati som välfärd om inte utvecklingen kan brytas”,  vilket kan sägas utgöra en av grunderna till målet om att “det demokratiska deltagandet och delaktigheten bör öka i de utsatta bostadsområdena”  (prop. 1997/98:165, s. 23, 30, 31).</p>
<p>Demokrati och delaktighet är också ett av de målområden som lockat flest utvärderare (jämte sysselsättning och språkinsatser). Särskilt kan framhållas att Mångkulturellt centrum i Botkyrka (MKC) parallellt med denna utredning har i uppdrag att på ett mer djupgående sätt kartlägga och specifikt granska målområde demokrati och delaktighet.</p>
<p>Besvärliga begrepp</p>
<p>Det är uppenbart att begreppen demokrati och delaktighet varit svåra att hantera. Problemen handlar främst om att dessa begrepp är svåra att definiera och avgränsa. Dessa svårigheter visar sig såväl i statliga direktiv och projektens inriktning och innehåll som i utvärderarnas svårigheter att försöka fånga huruvida projekten faktiskt förbättrat situationen vad gäller detta målområde. Spridda definitioner kring en komplex verklighet ger tolkningsutrymme och fritt spelutrymme för att definiera in lite av varje. Det leder också till en uppsjö av parallella, stundtals överlappande men ofta spretiga definitioner, där i värsta fall samma begrepp kan få en rad olika betydelser. Vidare finns det anledning att problematisera det faktum att två begrepp som ändå kan ges så skilda innebörder, bildar ett gemensamt målområde.</p>
<p>I rapporterna speglas den komplexitet och brist på samordning avseende definitioner och fritt spelutrymme när det gäller vad begreppen kan omfatta för aktiviteter. Hur har då demokrati och delaktighet definierats? Hur har det studerats och vilka kunskaper kan utvärderingarna bidra med?</p>
<p>I rapporterna görs försök att såväl empiriskt som analytiskt/teoretiskt försöka definiera och ringa in begreppen demokrati och delaktighet. Exempel på verksamheter som ingått i målområde åtta är boenderåd, föreningsråd, mötesplatser, IT-portaler, lokala tidningar, hälsodiskar, medborgarkontor samt olika typer av tjej- och kvinnogrupper. Att målområdet resulterat i en lång rad olikartade verksamheter kan på ett sätt betraktas som något positivt, något som implicerar idérikedom och initiativkraft. Emellertid ger utvärderarna en annan bild. Vad som till stor del framkommer är hur delaktighet och demokrati tenderar att glida in i andra målområden och att det är besvärligt att mäta och bedöma huruvida verksamheterna åstadkommit något som kan förstås som ökad delaktighet och demokrati. Detta innebär att de försök som görs att mäta eller undersöka verksamheternas effekter eller verkan står inför uppenbara problem när det gäller begreppsvaliditet, dvs. att man egentligen mäter något annat än det man avser. De få mått på demokrati och delaktighet som förekommer i propositionen (aktivitet i politiskt parti, fackförening eller annan förening) betraktas i flera fall som alltför begränsade för att kunna fånga innebörderna i delaktighet och demokrati i ett lokalt sammanhang.</p>
<p>När det gäller mer analytiska försök att ringa in delaktighet och demokrati kan framför allt tre författare lyftas fram. Törnquist (2004) diskuterar demokrati och delaktighet utifrån olika nivåer, bland annat utifrån perspektivet individuellt och kollektivt.</p>
<p>Hosseini-Kaladjahi (2002) utgår från begreppen underifrånperspektiv, lokal förankring  och delaktighet . Underifrånperspektiv beskrivs enbart som en kognitiv process och förklaras med att man ser verkligheten olika beroende på position och att det med detta perspektiv finns en strävan att närma sig de boendes perspektiv eller sätt att se på sin situation. Lokal förankring handlar däremot om att förankra och legitimera aktiviteter hos befolkningen, medan delaktighet innebär att man deltar i planering och/eller genomförande av aktiviteten.</p>
<p>Stenberg (2004) presenterar tre begrepp som hon finner grundläggande för studiet av demokrati i ett lokalt sammanhang: ”… information, delaktighet och deltagande – tre teman som är ömsesidigt relaterade till varandra och samtidigt kan sägas utgöra grunden för demokrati”  (ibid., s. 53). En fungerande information beskrivs som det första steget:</p>
<p>Med tanke på att en av demokratins grundpelare är att korrekt information når alla medborgare och att tidsaspekterna respekteras är det viktigt att utvärdera hur informationen runt Storstadssatsningen har fungerat (ibid., s. 54).</p>
<p>När det gäller hur verksamheterna utformats inom målområde åtta kan detta liknas vid ”hela havet stormar”. Demokrati och delaktighet har tolkats och givits en begreppsarsenal som sprider ut sig i likartade men oklart avgränsade och sällan fullt definierade termer, som boendedialog, boendedeltagande, underifrånperspektiv, boenderåd, boendeinflytande, brukarinflytande, osv. Detta har fått återverkningar när det gäller att utvärdera målområdet. En betydelsefull anledning till detta är att målområdet initialt var oprecist och lite tillspetsat kan kommunerna sägas ha fått en tom påse, med texten demokrati och delaktighet på, att fylla med innehåll.</p>
<p>Demokrati och deltagande för alla?</p>
<p>Ett tema som återkommer i utvärderingarna och som är ett bärande grundtema i demokratiforskning är en konflikt utvärderarna har kunnat iaktta i termer av spänningar mellan representativ demokrati i förhållande till direktdemokrati, eller stark respektive svag demokrati. Denna problematik tar sig olika uttryck. Ett är fenomenet eldsjälar, personer som är drivna och engagerade och många gånger nödvändiga för att de olika verksamheterna ska komma igång och utvecklas. Emellertid finns det en risk att dessa personer, via direktdemokrati, tar över och i sin tur utestänger andra. Ett annat kan vara att redan starka föreningar initierar och driver projekt som i efterhand mer kan förstås som att avsikten egentligen var att stärka föreningen. När personer eller föreningar ges eller tar rollen som den eller de som ska ansvara för medborgarnas, brukarnas eller de boendes dialog med kommunala tjänstemän eller verksamhetsföreträdare finns det risk att det egentliga syftet med ökad demokrati motverkas. I de lokala utvecklingsavtalen finns det en lång rad exempel på när projekt inte uppfyller sitt syfte att öka demokratin eller deltagandet, utan att det snarare har inneburit ett ökat inflytande för några.</p>
<p>Karlsson (2003) diskuterar denna problematik i förhållande till boenderåden i Södertälje. Författaren poängterar risken med att den representativa demokratin urholkas på bekostnad av den direkta:</p>
<p>Då brukarinflytandet innebär att delar av beslutsfattandet för en viss verksamhet förskjuts från de politiska organen till brukarkollektivet förändras grunden för rätten till deltagande, dvs. medborgarnas inflytande försvagas medan vissa brukares inflytande över en viss kommunal verksamhet utökas. Ett ökat brukarinflytande kan alltså betraktas som å ena sidan en metod att förstärka den lokala demokratin, men å andra sidan som ett hot mot den representativa demokratins jämlikhetsideal (ibid., s. 14).</p>
<p>Andersson, Å (2004) talar om risken med slutna nätverk och om omedveten utestängningsprocess. Denna process kan t.ex. innebära att makthavare så att säga lierar sig med brukar- eller boenderepresentanter där dessa båda parter genom diskussioner i slutna rum kan fatta beslut som gynnar dem själva, men inte nödvändigtvis resten av brukar- eller boende kollektivet. Tendensen mot att en liten grupp aktiva boende (eldsjälar) på ett oproportionerligt sätt gynnas och belastas bör därför uppmärksammas. Snarare bör insatserna verka för stabila demokratiska kontaktytor.</p>
<p>Uppkomsten av en inre krets bestående av centrala gestalter i området, så kallade eldsjälar, som via sin ombudsposition dels får en utsatt position, dels kan begränsa dialogen till att innefatta ett fåtal av invånarna (ibid., s. 37).</p>
<p>Borelius (2004) använder begrepp som slutna rum när han talar om riskerna med en direktdemokrati som ökar inflytandet för ett fåtal. Andersson, B et al (2004) lyfter fram behovet av att skapa och stimulera svaga nätverk som en möjlighet för ett större flertal att deltaga som en motkraft mot starka nätverk vilka exemplifieras med lokala föreningar och etablerade ”boendeeliter”.</p>
<p>Varför engagerar sig de boende inte mer?</p>
<p>Ett annat genomgående tema när det gäller målområde åtta är att de boende i stor utsträckning inte visat något större intresse för att engagera sig i planering, genomförande eller att enbart delta i de olika verksamheter som bedrivits inom ramen för de lokala utvecklingsavtalen. Flera av utvärderarna har stannat upp inför denna problematik och Integrationsverket (2002a) konstaterar:</p>
<p>Trots att kommunerna lagt mycket arbete på att mobilisera de boende har aktivitetsnivån inte nått upp till förväntningarna. De boende vill helt enkelt inte delta i den utsträckning som efterfrågas i kommunerna (ibid., s. 22).</p>
<p>Några enkla svar på vad ointresset eller passiviteten kan bero på finns naturligtvis inte. Men en ansats till förklaring är att projekten inte uppfattas som angelägna och att de problem de ska motverka inte är samma problem som de boende vill prioritera:</p>
<p>Oavsett om man är svensk eller invandrare förhåller man sig passiv till en fråga om man inte har något intresse av den (Hosseini-Kaladjahi 2001, s. 22).</p>
<p>Några författare för resonemang som att det kan betraktas som anmärkningsvärt att vissa grupper i vissa bostadsområden förväntas engagera sig mer än andra: … vända på resonemanget och fråga om det är rimligt att utkräva ett större boendeengagemang av herrgårdsborna än av boende på andra områden (Andersson, B et al 2004, s. 74).</p>
<p>Jensen (2004) menar att de boende släpps in för sent i beslutsprocessen och att de former som ramar in verksamheterna kan stöta bort de som inte är bekanta med dessa former. Det blir som att ständigt spela på bortaplan vilket kan resultera i ett minskat intresse:</p>
<p>När det gäller organiseringen av storstadsarbetet kommer boendedialogen för det mesta relativt sent in i processen och handlar då om att komma med synpunkter på givna förslag. Det är tjänstemän som har tolkningsföreträdet och driver processen. Tjänstemännen är hemmastadda i mötesformen, informationen är många gånger enkelriktad och ”komplett” vilket inte alltid uppmuntrar till mötesengagemang, vissa talar (alltid) medan andra (alltid) är tysta. Det förefaller vara svårt att organisera fram genuina boendedialoger på arrangerade möten; utskick, protokoll, följa dagordningen och fastslagna mötestider förefaller stå i vägen för en genuin boendedialog. Boendedialogen har man istället på tu man hand. Frågan är således vilka organisatoriska former ett demokratiskt arbetssätt skall ha och hur väl boendemedverkan i vissa områden rimmar med tanken om att staden politiskt organiseras i stadsdelsnämnder (ibid., s. 52).</p>
<p>Integrationsverket (2002a) försöker både förklara och problematisera det bristfälliga intresset hos de boende. Problematiseringen fokuserar bl.a. på att förväntningarna på de boendes engagemang varit för högt ställda. Att denna målsättning inte gått att nå kan ge en skev bild av de lokala utvecklingsavtalen. Ett lågt deltagande behöver inte ” vara så avgörande som tidigare påpekats och att den aktivitetsnivå som efterfrågas är orimlig”  (ibid., s. 119). De fyra punkter som lyfts fram som förklaringar på det bristande engagemanget är intressanta då de sätter fingret på faktorer som flera andra utvärderare lyft fram:</p>
<p>Det generellt svaga deltagandet och delaktigheten vill vi förklara enligt följande:</p>
<p>Demokrati på låtsas</p>
<p>Den allvarligaste kritiken som framförs i utvärderingarna är antagligen den som ifrågasätter grundbultarna i flera av de projekt som bedrivits i syfte att förbättra situationen avseende delaktighet och demokrati. Även om kritiken kan sägas ha gemensamma utgångspunkter skjuter den in sig på något olika aspekter av demokrati och deltagande. Det gemensamma är att det i grunden inte är fråga om någon demokrati eller inflytande, inte på allvar.</p>
<p>En aspekt som fokuseras är att ett ökat inflytande över den demokratiska processen bland de boende måste innebära att andra delar med sig av sin makt och sitt inflytande. I många utvärderingar beskrivs hur de boende när de väl bjudits in hamnar i underläge på grund av sammanträdesovana eller språksvårigheter, att besluten egentligen redan är fattade, etc. Integrationsverket (2002a) formulerar denna kritik på ett tydligt sätt:</p>
<p>Att öka det demokratiska deltagandet är ett stort och svårt arbete som också berör de demokratiska institutionerna i hela kommunen. För att någon ska kunna få makt och inflytande måste någon annan vara beredd att ge upp en del av sin makt. Kommuncentralt har det funnits mycket liten vilja till att decentralisera makt. Trenden är snarast den motsatta – att lokala demokratiska institutioner överges till förmån för en organisering efter fackkontor istället för geografiska områden. Demokratiprojekt har sjösatts i storstadssatsningens områden utan att viktiga frågor om legitimitet och representativitet blivit utredda. Det har i flera fall inneburit att engagemang vänts till frustration när det utlovade inflytandet inte kunnat realiseras eftersom rådens roll och mandat i förhållande till andra institutioner varit oklara (ibid., s. 22).</p>
<p>I detta ligger också att de boende måste få tillgång till de arenor där besluten fattas (jfr Borelius 2004). Det har funnits en tendens att det istället tillskapats nya arenor där de boende har getts möjlighet att vara med i beslutsprocessen om sådant som är mindre viktigt och inte rör de avgörande besluten. Integrationsverket (2000) konstaterar att detta kan: … innebära en risk att även den demokratiska delaktighet och lokala förankring som kopplas till detta storstadsarbete förankras som ett ansvar vid sidan av kommunens reguljära uppgifter – och därmed uppfattas som » någonting annat« än det ordinarie arbetet, som en inriktning som bedrivs »vid sidan av« och »inte riktigt hör hemma« i den verksamhet som kommunen normalt sysslar med (ibid., s. 78).</p>
<p>En annan typ av kritik som har med makt och deltagande att göra riktar in sig på föreställningen att det är de boende som ska undervisas i demokrati, att problemen knutna till demokrati och deltagande beror på de boende. Det är inte en fråga om strukturellt segregerande och exkluderande mekanismer utan snarare handlar det om att de som bor i utsatta bostadsområden inte kan hantera demokratins instrument:</p>
<p>Här verkar ett slags brist eller oförmåga hos de boende identifierats, som man vill åtgärda för att stärka bergsjöbornas handlingskraft och tilltro till sig själva, vilken, förutsätts det alltså, har varit bristande. … Bristperspektivet kan sägas göra gällande en syn på många av stadsdelens invånare som, för att uttrycka det tillspetsat, inte bara vara i avsaknad av jobb och med sämre hälsa, utan att de dessutom avstår från möjligheter som de faktiskt erbjuds, och att de gör detta på grund av att saknar förståelse för rationaliteten i samhällsmaskineriet. Till att börja med, när fokus riktas mot de boendes förmodade brister och oförmågor så kan det innebära att hindren för den demokratiska delaktigheten också förläggs hos de boende själva. Det skulle alltså vara de hindren som behöver uppenbaras och åtgärdas istället för de samhälleliga strukturer som marginaliserar vissa grupper av människor (Andersson, Å 2004, s. 31f.).</p>
<p>Detta bristperspektiv försvårar dialogen då det uppenbarligen handlar om ett uppifrånperspektiv där demokratins spelregler ska läras ut. I värsta fall finns risken att det blir tal om ett slags demokrati på låtsas, fast det i detta fall var tänkt att handla om riktig makt och att ge de boende möjlighet att skaffa sig inflytande avseende frågor som är betydelsefulla för den egna livssituationen.</p>
<p>Sammanfattande kommentar</p>
<p>De linjer som framträder i utvärderingarna kring målområde åtta är framför allt svårigheterna att mäta eller över huvud taget avgränsa vad som kan tänkas ingå i detta målområde. Eftersom området är svårt att avgränsa har kommunerna fyllt detta med de mest olikartade verksamheter. Följaktligen har det varit en fråga om oklarheter och vagheter från högsta ort och ner till det enskilda projektet. Därmed inte sagt att det inte bedrivits uppskattade verksamheter inom ramen för detta målområde, det är dock svårt att visa att dessa har varit specifikt inriktade på demokrati och deltagande. En annan central kritikpunkt är att det till viss del inte tycks ha handlat om någon egentlig demokrati och delaktighet. Det har i stället rört sig om inflytande över perifera och för de lokala utvecklingsavtalen specifikt tillskapade verksamheter. Vidare tycks delar av arbetet kring demokrati ha byggt på ett bristperspektiv vilket försämrat möjligheterna för en genuin dialog på jämlika villkor.</p>
<p>Lästips bland de granskade rapporterna:</p>
<p>• Andersson, Åsa, Ulf Borelius, Thomas Johansson, Kerstin Lökken, Ove Sernhede & Jenny Stenberg (2004).  Man måste väl ibland tro att det som görs blir bra också. Goda projekt och sega strukturer . Centrum för kulturstudier, Göteborgs universitet, Göteborg.</p>
<p>• Borelius, Ulf (2004).  Med facit i hand, det har ju inte gått som vi hade tänkt. Om demokratiskt deltagande i Hjällbo(Forum).</p>
<p>Centrum för kulturstudier, Göteborgs universitet, Göteborg.</p>
<p>• Integrationsverket (2002a).  På Rätt väg? Slutrapport från den nationella utvärderingen av storstadssatsningen . Integrationsverket, Norrköping. 6.2.9 Teman utanför målområdena</p>
<p>I detta avsnitt vill vi helt kort ta upp ett par av de teman som förekommit, men som hamnat utanför målområdesindelningen. Det ena handlar om organisering, det andra om kultur.</p>
<p>Organisering</p>
<p>Ett område som inte är ett uttalat målområde men som ändå aktualiserats inom ett flertal utvärderingar och som lyfts fram som betydelsefullt och centralt är hur arbetet med de lokala utvecklingsavtalen organiserats. När det gäller organisering handlar det om frågor som berör insatsernas relation till reguljär verksamhet, t.ex. implementering eller hur de lokala utvecklingsavtalen hanterats i den lokala, kommunala och regionala beslutshierarkin.</p>
<p>Exempel på några av de rapporter som lyfter fram organiseringens betydelse är Integrationsverket (2000) som redovisar en sammanfattning av en enkät riktad till sex storstadskommuner avseende deras syn på de lokala utvecklingsavtalen. Frågorna fokuserar på organisering och demokrati/inflytande. Ett annat exempel är Hosseini-Kaladjahi (2002) som gör en helhetsutvärdering av storstadsarbetet och dess resultat i Botkyrka (1999–2002) med betoning på samverkan, boendedelaktighet och permanentning av insatser. En tredje rapport som lyfter fram organiseringens betydelse är Jensen (2004) som studerat organiseringsprocessen i Göteborg med fokus på de aktiviteter som organiserar organiserandet. Rapporten är ett försök att ur ett organisationsteoretiskt perspektiv beskriva och diskutera storstadsarbetets organisering med fokus på Göteborg. Även Bunar (2003, 2004) undersöker storstadsarbetet med fokus på Stockholms stad och på dess organisation och tillämpning av avtalet.</p>
<p>De olika kommunernas grundorganisationer ser olika ut och detta har påverkat storstadsarbetet på olika sätt. Törnquist (2004) diskuterar hur en sektors- och fackmässigt indelad förvaltning tenderar att ta mindre hänsyn till området än en områdesförlagd. Förvaltningar som några kanske ser som självklara aktörer i arbetet lämnas eller ställer sig själv mer eller mindre utanför. Törnquist menar exempelvis att det är anmärkningsvärt att socialtjänsten har haft en så låg profil i arbetet med de lokala utvecklingsavtalen.</p>
<p>En annan stötesten är huruvida storstadsarbetet ska placeras inom eller utanför den reguljära kommunala verksamheten. Att placera den innanför kanske ökar möjligheterna för permanentning. Emellertid finns det risk att de innovativa ambitionerna tonas ner. Hosseini-Kaladjahi (2002) menar att insatser som förläggs som projekt inom ordinarie verksamhet riskerar att mista den kraft som kan finnas i projektformen:</p>
<p>Komplexiteten i organisationen strider i sin natur mot projektarbete, som kännetecknas av snabbt ingripande och effektivitet. Projekt dyker ofta upp som en snabb lösning på ett akut problem som på grund av regler, lagar och byråkrati inte kan lösas inom ordinarie administration. Placeringen av projektet innanför den ram som utgörs av byråkratiska regler, lagar och procedurer motverkade därför den effektivitet som krävs av projektverksamhet (ibid., s. 47).</p>
<p>I sin slutrapport från utvärderingen av storstadsarbetet i Stockholm konstaterar Bunar (2004) att stadsdelarnas organisatoriska strategier varierar ganska mycket men att man kan urskilja gemensamma drag av såväl positiv som negativ karaktär. Han skriver:</p>
<p>De var inte tillräckligt genomtänkta, inte tillräckligt samordnade internt och hade dåligt informationsflöde. Delvis berodde det på satsningens strukturella villkor och delvis på stadsdelarnas historia och de ledande personernas uppfattning om hur det hela borde organiseras. Det positiva var samordnarnas arbete, entusiasm och kännedom om problemets kärna, liksom deras samverkan med Integrationsförvaltningen (ibid., s. 144–145).</p>
<p>Bunar (2004) förespråkar en organisatorisk modell som han kallar ”inbäddad med urskiljbar identitet” för fortsatta extra satsningar och rekommenderar följande:</p>
<p>Organisationen skall byggas upp inom förvaltningen, med en urskiljbar identitet och stark samordningsfunktion. I stället för konstgjorda målområdesgränser skall de ansvariga vid uppbyggnaden av konkreta insatser utgå från lokala behov och övergripande målsättningar (målområdena skall avskaffas). Och slutligen måste informationsflödet inom organisationen förbättras väsentligt. Frågan är också om relevant information från stadsdelarna, på grund av de många led som fanns emellan, har nått ända upp till Regeringskansliet. Jag har ovan visat att det fanns starka indikationer på att så icke var fallet (ibid., s. 145).</p>
<p>Att ge möjlighet till informationsutbyte och underlätta kommunikationen mellan nivåerna i storstadsarbetet är en organisatorisk fråga. Att organisera lärandet och erfarenhetsutbytet är ett tydligt budskap för framtida insatser från Jensen (2004).</p>
<p>Att organisera insatserna utanför den reguljära verksamheten, med risk för att det blir en permanent projektverksamhet, signalerar kanske att storstadsarbetet inte hör hemma i kommunens reguljära verksamhet utan att det snarare är något vid sidan av, menar Integrationsverket (2000) och skriver:</p>
<p>Eller håller storstadsarbetet, och därmed även väsentliga delar av storstadspolitiken, på att etableras som ytterligare en del i en mer eller mindre permanent projektverksamhet som äger rum i kommunerna? Detta skulle i så fall innebära en risk att även den demokratiska delaktighet och lokala förankring som kopplas till detta storstadsarbete förankras som ett ansvar vid sidan av kommunens reguljära uppgifter – och därmed uppfattas som ”någonting annat” än det ordinarie arbetet, som en inriktning som bedrivs ”vid sidan av” och ”inte riktigt hör hemma” i den verksamhet som kommunen normalt sysslar med (ibid., s. 68).</p>
<p>Verksamheter som förläggs utanför den reguljära verksamheten riskerar inte bara att betraktas som ”något annat”, utan kanske även som något mindre viktigt och tillfälligt. Hosseini-Kaladjahi (2002) menar att projektformen i integrationsarbetet kan ses som tecken på den ordinarie verksamhetens obenägenhet att förändras:</p>
<p>Försöket att lösa integrationsfrågorna med hjälp av projektformen pekar på att man betraktar dessa frågor som tillfälliga avvikelser, vilka alltså ska ”normaliseras” genom ett antal snabba ingripanden. Man kan även gå längre och hävda att tillväxten av antalet projekt i integrationsarbetet pekar på en ordinarie administration som inte motsvarar behoven hos en ny, mer komplex situation, men som samtidigt med projektens hjälp motsätter sig förnyelse (ibid., s. 19).</p>
<p>Integrationsverket (2000) frågar sig hur decentraliseringen inom olika politikområden påverkat maktfördelningen i det svenska samhället. När man i de lokala utvecklingsavtalen förlägger det huvudsakliga ansvaret för insatserna på kommunal nivå (och då lösningen på problemen söks i dialog med de boende), har man då inte flyttat ansvaret för långt från möjligheterna att verkligen lösa dem?</p>
<p>Kan decentraliseringen i vissa fall vara ett sätt att skjuta över ansvar och problem på instanser längre ner i det politiska systemet utan att ta itu med de verkliga problemen? … Beträffande de lokala utvecklingsavtalen finns anledning att fråga sig om man lokalt i kommunerna alltid har tillräckliga instrument att hantera den problematik man åtagit sig? Är statens motprestationer tillräckliga? (ibid., s. 82)</p>
<p>Jensen (2004) för en diskussion om organisationers behov av att såväl förbättra existerande rutiner och processer som att prova nya vägar för sin verksamhet. Ska man arbeta med förändring i den reguljära verksamheten eller finna nya former utanför den etablerade förvaltningen? Ett vanligt sätt för organisationer som vill arbeta fram nya idéer och förslag och prova nya metoder under tämligen fria former är att skapa temporära organisationer eller frikoppla insatsen från den reguljära verksamheten i form av ett projekt. Detta innebär dock problem med att implementera vunna erfarenheter i den reguljära verksamheten.</p>
<p>Jensen (2004) menar att man med fördel kan se de lokala utvecklingsavtalen som ett utbildningsprogram och att man därmed kan mäta effekterna av insatserna i form av den kunskapsutveckling som sker.</p>
<p>På temat storstadssatsningen som ett utbildningsprogram kan man tänka sig att alla möten, konferenser, projekt och aktiviteter kan ses som en läxa i tillväxt och integration, och att den var, om inte enkel, så nyttig för kommunen (ibid., s. 76).</p>
<p>Om de lokala utvecklingsavtalen är ett utbildningsprogram är det av största vikt att stimulera och förvalta denna kunskap. Att systematiskt ta tillvara erfarenheter, implementera och utveckla verksamheten, menar Jensen (2004), är ett ansvar som bör åläggas en stabsfunktion inom kommunen.</p>
<p>Sammanfattning</p>
<p>Det är uppenbart att det varit av betydelse hur man i de olika kommunerna och områdena valt att organisera arbetet. En vattendelare tycks gå mellan att placera insatserna inom eller utanför den reguljära verksamheten. Att förlägga insatserna utanför ökar enligt flera utvärderare möjligheterna för ett innovativt arbete där nya metoder kan testas. Inom den reguljära verksamheten kan nya idéer ha svårare att få fäste och det är lätt att nytänkande hindras av ”sådant som sitter i väggarna”. Emellertid finns det även risker med att lägga insatserna utanför, de kan marginaliseras, betraktas som mindre betydelsefulla och framför allt minskar möjligheterna till att de en dag blir en del av och påverkar den reguljära verksamheten.</p>
<p>Lästips bland de granskade rapporterna:</p>
<p>• Integrationsverket (2000).  Organisation för demokrati och delaktighet. Integrationsverket, Norrköping.</p>
<p>• Hosseini-Kaladjahi, Hassan (2002a). Stora fiskar äter fortfarande små fiskar.  Mångkulturellt centrum, Botkyrka.</p>
<p>• Jensen, Christian (2004).  Storstadssatsningens organisering, Företagsekonomiska institutionen, Göteborgs universitet, Göteborg.</p>
<p>• Bunar, Nihad (2004).  ”Det går bra, men det ser fortsatt dåligt ut”. Organisationen och tillämpningen av lokala utvecklingsavtal i Stockholms kommun. Södertörns högskola, Huddinge.</p>
<p>Kultur</p>
<p>Mångkulturellt centrum i Botkyrka har fått i uppdrag av regeringen att studera kulturens plats och roll inom de kommuner och bostadsområden som omfattas av de lokala utvecklingsavtalen. Detta uppdrag har redovisats av Motsieloa et al (2002) genom rapporten</p>
<p>Kultur i storstad: En kartläggning och analys av kulturens roll i storstadsarbetet.</p>
<p>Motsieloa et al (2002) påpekar att det inom kommunerna inte har förts diskussioner kring kulturen som begrepp. Författarna diskuterar att det ofta blir förvirring kring vad kulturbegreppet innebär och lyfter fram två grundläggande begrepp: ett estetiskt kulturbegrepp (dans, musik och konst) och ett antropologiskt kulturbegrepp (normer, värderingar, livsstil). Eftersom detta sällan diskuteras blir frågan om hur kulturen har tolkats inom de lokala utvecklingsavtalen därmed beroende av vem man frågar. Motsieloa et al (2002) betonar dock att få väljer den antropologiska tolkningen för att undvika stigmatisering av invandrare:</p>
<p>Få vill beskriva kultur som de värderingar och normer som ligger till grund för en kulturell identifikation. Detta behöver dock inte betyda att man inte tänker sig ”kulturer” som kultur utan kan ha att göra med den medvetenhet som finns hos många aktörer om denna kulturdeterminisms stigmatiserande verkan. Detta visas i det påtagliga motstånd som finns bland samordnare mot etnifierade kulturyttringar som etniska föreningar ofta samlas kring (ibid., s. 6).</p>
<p>Majoriteten av kulturprocesser inom ramen för de lokala utvecklingsavtalen har ägt rum utanför kulturmålet. Kulturen har setts som ett redskap eller medel i arbetet med att uppnå andra mål. Det tolkningsutrymme som har funnits i arbetet har gett upphov till skilda tolkningar där kulturens plats både ifrågasatts eller försvarats.</p>
<p>Motsieloa et al (2002) betonar att inom kultursatsningar har man sällan samverkat med aktörer utanför det egna området och arbetet har varit beroende av eldsjälar, även professionella. I termer av underifrånperspektiv, kan man se en tendens till att lokala boendegrupper med erfarenhet från tidigare satsningar snarare utgör ett hinder för dialogen med invånarna.</p>
<p>När man talar om kultur som viktig komponent för tillväxt framhålls sällan arbetsmarknadsperspektivet, trots att många kulturarbetare fått sysselsättning genom de lokala utvecklingsavtalen. Kultur utanför ramen för skolan tenderar att ses som fritidsverksamhet trots att ungdomarna ofta har ambitioner att bli professionella kulturarbetare. Det kompletterande erbjudandet kom att leda till att majoriteten av de renodlade kulturprojekten lades ner, trots att kulturen anses vara ett verktyg i arbetet med att nå de övergripande målen: … att bevisa att kultur leder till tillväxt är omöjligt ur ett kortsiktigt perspektiv även om man kan ana de gynnsamma effekter arbetet kommer att leda till på lång sikt (ibid., s. 40).</p>
<p>Avslutningsvis menar vi att begreppet kultur tycks ha kommit att hanteras på liknande sätt som folkhälsa, nämligen som ett samlande begrepp som kan innehålla allt eller ingenting.</p>
<p>Lästips bland de granskade rapporterna:</p>
<p>• Motsieloa, Viveca, Eva Karlsson & Nina Edström (2002).</p>
<p>Kultur i storstad: En kartläggning och analys av kulturens roll i storstadsarbetet. Mångkulturellt centrum, Botkyrka.</p>
<h2>6.3 Sammanfattande diskussion</h2>
<p>De lokala utvecklingsavtalen sträcker sig över ett vidsträckt område, både geografiskt och innehållsmässigt. Tusentals personer har engagerat sig på olika sätt, initiativ har tagits och kontakter har knutits. Man kan ana vidden av alla dessa aktiviteter och processer när man tar del av de utvärderande rapporterna, trots att de bara lär ha kunnat fånga en bråkdel av det som faktiskt ägt rum. I denna utredning kan av samma skäl endast en sammanfattande spegling av de granskade utvärderingarna återges.</p>
<p>En verksamhet som upplevs som positiv för den enskilde, kan bedömas som problematisk av en utvärderare. En förklaring kan vara att man kommer fram till olika slutsatser beroende på vad man har för bedömningskriterier när man utvärderar, en annan förklaring att det beror på vems perspektiv som gäller, eller vem som kommer till tals. I de utvärderingar som granskats här är det påtagligt ofta tjänstemännens röster som hörs, eller de projektarbetare som genomför verksamheterna. I betydligt färre fall är det de medborgare som är målgrupp för verksamheterna som kommer till tals.</p>
<p>Detta kapitel har i fjorton avsnitt återspeglat olika aspekter av arbetet inom ramen för de lokala utvecklingsavtalen så som de uppfattats av utvärderare . Första delen i denna sammanfattande diskussion ansluter till de avsnitt som i detta sjätte kapitel berört målområden. Den andra delen uppmärksammar trender som återkommer som röda trådar i de granskade rapporterna samt ett par teman som inte rymts inom den snävare målområdesindelningen.</p>
<p>Kort sammanfattning av målområdena</p>
<p>Utvärderarna är förhållandevis överens om problemet i att uttala sig om effekterna av sysselsättningsskapande  åtgärder. Huruvida förändrade sysselsättningsnivåer kan kopplas till de insatser som genomförts inom ramen för de lokala utvecklingsavtalen eller om det snarare beror på generella förändringar på arbetsmarknaden är svårt att bedöma. In- och utflyttningen till bostadsområdena uppges som ytterligare ett hinder för bedömningen av effekter, plus en viss eftersläpning när det gäller sysselsättningsstatistik. Ett problem som diskuteras är dessutom om bostadsområdet kan vara ett för litet geografiskt område för att organisera och följa upp sysselsättningsåtgärder.</p>
<p>Målområdet med inriktning på socialbidragsberoende  har utvärderats i mycket ringa utsträckning. Utvärderarna kan heller inte svara på frågan om de lokala utvecklingsavtalen har haft någon effekt på socialbidragsberoendet i de aktuella bostadsområdena, även om socialbidragstagandet minskat något. Minskningen är dock generell och skillnaden mellan de berörda bostadsområdena och samhället i övrigt är lika stor som före de lokala utvecklingsavtalen. I de flesta fall är andelen långvariga socialbidragstagare större bland dem som flyttar in i de aktuella bostadsområdena än bland dem som flyttar ut. Insatser som genomförts i syftet att minska socialbidragsberoende har samtliga inriktning på att bidragstagare skall få en annan försörjning. Personer utan arbetsinkomst har hänvisats till verksamheter med syfte att effektivisera övergången till ett arbete via t.ex. utbildning, praktik och matchning.</p>
<p>Utvärderingarna visar att språkinsatser  inom de lokala utvecklingsavtalen haft en tydlig fokusering på barn i förskola och grundskola. Språkinsatser för vuxna har till viss del förlagts till andra målområden. Utvärderingarna är överens om att språkinsatser för barn har stor betydelse i det lokala utvecklingsarbetet, men man är samtidigt kritisk till en alltför stark fokusering på det svenska språket då tidigare forskning har visat vikten av att upprätthålla tvåspråkighet. När det gäller för- och grundskola finns det en risk att alltför stort intresse riktas mot elevernas kunskapsbrister i det svenska språket och därmed tonas de brister som kan finnas i skolans verksamhet ner. Det är vidare betydelsefullt att den tvåspråkiga undervisningen samordnas för att undvika en plottrighet som försvårar kontinuitet och långsiktighet i arbetet. Utvärderingar visar på att effekterna av språkinsatser är svåra att mäta, bland annat på grund av att språkinlärning är en långsiktig process.</p>
<p>Många insatser inom de lokala utvecklingsavtalen har haft inriktning på språkutveckling och insatser i skolan . Det är dock en påtagligt liten del av utvärderingarna som närmare studerar dessa insatser. De som gjorts visar emellertid på svårigheterna att urskilja insatserna inom de lokala utvecklingsavtalen från ordinarie verksamhet i skolan och samtidiga samhälleliga processer, vilket orsakar problem när det gäller resultatredovisning. Uppenbart är dock att insatser i skolan måste utvärderas ur ett långsiktigt perspektiv och bör således förankras i en utvärderingsmiljö som kan garantera ett långsiktigt fokus.</p>
<p>Målområdet vuxenutbildning  har utvärderats i en synnerligen begränsad omfattning och tycks över lag vara styvmoderligt behandlat inom de lokala utvecklingsavtalen. Visserligen förekommer insatser som syftar till att höja utbildningsnivån bland vuxna, men dessa insatser har satts i nära relation till sysselsättning och socialbidrag. Vissa utvärderingar är kritiska mot allmänna insatser för en höjd utbildningsnivå, då sådana har visat sig vara mindre effektiva än riktade utbildningsinsatser med mer direkt relevans för arbetsmarknaden. Många vuxna har påbörjat utbildningar inom det reguljära utbildningssystemet, men effekterna av detta kan avläsas först på längre sikt.</p>
<p>Folkhälsoinsatser  tycks ha varit besvärliga att hantera för utvärderarna. De verksamheter som placeras inom detta målområde är av mångsidig och skiftande karaktär och de har inte utvärderats i relation till de lokala utvecklingsavtalens övergripande målsättning. Projekt som i och för sig har varit uppskattade och välbesökta är svåra att värdera ur ett sådant perspektiv då de till viss del ligger utanför kampen mot segregationen. Några utvärderingar som studerar självupplevd hälsa och som relaterar folkhälsoarbetet till storstadspolitikens målsättningar finns emellertid inte att tillgå, något som vore intressant att beakta inför framtiden.</p>
<p>Inom målområdet  områdesutveckling och trygghet har lokala brottsförebyggande råd etablerats, även om dessa inte alltid har varit involverade i insatser inom ramen för avtalen. Samordning av insatser på lokal nivå har på detta sätt ägt rum, vilket i utvärderingarna ses som ett viktigt inslag i ett lokalt brottsförebyggande arbete. Ett hinder är dock att den lokala problembilden inte alltid utretts i tillräcklig omfattning för att utgöra grundstomme för arbetet. Invånarna medverkar ofta i trygghetssatsningar, eftersom dessa berör förhållanden med direkt anknytning till vardagen. Men inom trygghetssatsningar har medverkan ibland förvandlats från medel till mål. Undersökningar av upplevd otrygghet visar vidare att kvinnor känner sig otrygga i betydligt större utsträckning än män i de berörda bostadsområdena. Satsningar på fysisk upprustning och boendemiljön lyfts i utvärderingarna fram som viktiga aspekter för att skapa trygga områden och man anser att trygghetsinsatser även fortsättningsvis bör bedrivas på områdesbasis. Fysisk upprustning löser dock inte problem kring den sociala dimensionen av trygghet.</p>
<p>Utvärderingar av demokrati och delaktighet  poängterar att eftersom det är svårt att avgränsa vad som ingår i detta målområde så har kommunerna fyllt det med de mest olikartade verksamheter. Oklarhet har rått från högsta nivå ner till det enskilda projektet. Det konstateras att det bedrivits många uppskattade verksamheter inom ramen för målområdet, men att det är svårt att visa på att dessa har varit specifikt inriktade på demokrati och delaktighet. En central kritik är att det till viss del inte tycks ha handlat om någon egentlig demokrati och delaktighet, utan i stället har handlat om inflytande över perifera och för de lokala utvecklingsavtalen tillskapade verksamheter. Delar av arbetet kring demokrati tycks dessutom ha byggt på ett bristperspektiv, vilket sedermera försämrat möjligheterna för en genuin dialog på jämlika villkor.</p>
<p>Återkommande teman</p>
<p>Trots att de granskade utvärderingarna skiljt sig åt när det gäller studieobjekt, fokus, infallsvinklar och metoder, så finns det vissa återkommande centrala iakttagelser eller teman som löper som röda trådar genom materialet. Dessa teman presenteras under följande sex rubriker:</p>
<p>• Glapp mellan mål och insats</p>
<p>• Svårfångade mål</p>
<p>• Rymliga begrepp, rymlig praktik</p>
<p>• Perspektiv på långsiktighet</p>
<p>• Det utmanande underifrånperspektivet</p>
<p>• Framgång för samverkan och språkinsatser</p>
<p>Glapp mellan mål och insats</p>
<p>Utvärderingarna konstaterar att den högt ställda övergripande målsättningen för satsningen – att bryta den sociala, etniska och diskriminerande segregationen – är orimlig och orealistisk i förhållande till vad som är möjligt att åstadkomma i de berörda bostadsområdena genom lokala utvecklingsavtal. Man menar att det övergripande målet avser en samhällsproblematik som inte kan lösas på lokal nivå. Flera utvärderare anser därmed att det är problematiskt att fokus enbart riktas mot de utsatta bostadsområdena, då detta antyder att såväl problem som lösning skulle finnas på områdesnivå.</p>
<p>Det finns också en rad kommunala och lokala målformuleringar som av utvärderarna bedöms som svåra att uppnå av andra skäl. Målen kan å ena sidan vara mycket otydligt eller mångtydigt formulerade, vilket innebär att det blir svårt att avgöra vad som förväntas och vad som därmed kan anses vara ett eftersträvat genomförande. Detta gäller exempelvis insatser inriktade på att befrämja delaktighet, som utan att definieras tycks kunna omfatta en mängd olikartade aktiviteter. Detta ses av flera utvärderare som allvarligt, då glappet mellan retorik och praktik riskerar att leda till frustration och besvikelse snarare än till den lokala utveckling som eftersträvas.</p>
<p>Å andra sidan kan detta tolkningsutrymme ses i kontrast till tydligt specificerade mål, med noggrant angivna och kvantifierade prestationer, som riskerar att leda till en jakt på siffror i statistiken snarare än ett kvalitativt innehåll i arbetet. Sysselsättning är ett av de områden som kan drabbas av en sådan sifferexercis när det gäller antalet personer som slussats in i åtgärder, arbete eller studier. Flera utvärderare pekar emellertid på att detta inte säger något om vare sig kvalitet eller innehåll i insatsen, utan snarare kan bidra till att en aktivitet blir ett ändamål i sig.</p>
<p>Det senare kompliceras ytterligare när de gemensamma målen hos olika samverkande parter samtidigt påverkas av olika regelverk. Ett exempel är då verksamhetsmål och mätsystem hos arbetsförmedling, försäkringskassa och socialtjänst hamnar i konflikt med målformuleringar och uppföljningssystem inom de lokala avtalen. Oavsett vilka kvantifierade mål som förekommer visar utvärderingarna att när det gäller exempelvis mål som ökad sysselsättning och minskat socialbidrag, så är det sällan påvisbart vad det är som egentligen påverkar resultaten. Här finns en rad påverkande omvärldsfaktorer som är omöjliga att skilja från insatsens eventuella effekter eller bortse från när man bedömer utfallet.</p>
<p>Flera utvärderare menar även att det finns anledning att diskutera den geografiska avgränsningen i avtalen för att man ska kunna sätta realistiska mål för arbetet. Om insatser ska förläggas till ett visst område så är det viktigt att diskutera vilken typ av insatser som kan lämpa sig för en områdesavgränsning. Detta krävs för att sedermera kunna formulera realiserbara mål och göra rätt sak på rätt samhällsnivå. Insatser inriktade på demokrati och delaktighet nämns i utvärderingarna som exempel på vad som kan betraktas som lämpligt för en områdesbaserad inriktning, medan sysselsättningsinsatser lyfts fram som lämpliga för ett större regionalt perspektiv. Detta, menar några utvärderare, kan hanteras genom att olika avtal med olika geografiskt fokus upprättas, exempelvis genom att de lokala avtalen med inriktning på bostadsområden kompletteras med avtal med en bredare geografisk inriktning.</p>
<p>En annan återkommande aspekt är frågan om det är individen eller bostadsområdet som ska stå i fokus när det gäller att bedöma om en verksamhet uppfyller sina mål eller ej. Det som kan vara en positiv utveckling för den enskilde, kan i ett områdesperspektiv bedömas som negativt. Så länge denna oklarhet råder i målformuleringarna kan bedömningen av vad som är ett positivt utfall leda till två helt kontrasterande resultat beroende på vilket perspektiv man väljer att utgå ifrån. Att flytta till en bättre bostad i ett annat område kan således vara ett lyft för den enskilde, medan det kan förstärka en rådande instabilitet för det frånflyttade bostadsområdet. Statistiskt återspeglas endast bostadsområdets utveckling, inte individens. Detta, menar utvärderarna, påverkar självfallet resultatet.</p>
<p>Svårfångade mål</p>
<p>Oklara eller orealistiska målsättningar utgör inte bara en svårighet för arbetet med insatserna, utan i nästa led också för utvärderarna. Svårigheterna beskrivs återkommande som stora när det gäller att avgränsa och bedöma det som ska utvärderas. Bristen på mätbara och realiserbara mål för insatserna innebär problem, men också tendensen att blanda samman vad som är kvantitativt mätbara mål med mål som bör mätas på annat sätt. Att bedöma långsiktiga processer med långsiktiga mål i ett kortsiktigt perspektiv, ses som en paradox som riskerar att leda till utvärderingar grundade på ett alltför ofärdigt underlag. Samtidigt menar flera utvärderare att om målen anges på ett mer realistiskt sätt så är det också möjligt att utvärdera utfall tydligare än vad som är fallet idag.</p>
<p>Som exempel på skiftande mätbarhet diskuteras insatser inriktade på svenska språket och skolan. Språkutveckling är en långsiktig process, alltså bör den primärt utvärderas långsiktigt. Men kan man se effekter i årskurs 9 av insatser som gjorts tidigare? Om man mäter i årskurs 9, hur vet man att utfallet hänger samman med insatsen? Eller att det är samma elever som finns kvar i klassen som dem som var föremål för insatsen? Här är det tydligt att utformningen av målen påverkar vad som är intressant att mäta, vad som ses som möjligt att mäta och vilka mätmetoder som kommer i fråga. Om målen låses till att undersöka betygsnivån i årskurs 9, så minskar förutsättningarna för andra typer av mätningar. Flera utvärderare menar exempelvis att det finns stora möjligheter att följa och mäta språkutveckling i nära anslutning till de insatser som görs, vilket kan utgöra underlag för senare uppföljningar. Bristerna med ett mål som att mäta betygsnivå diskuteras återkommande i utvärderingarna.</p>
<p>Flera utvärderare påpekar således att ett långsiktigt perspektiv kräver tålamod och långsiktig uppföljning för att kunna hålla god kvalitet. Ofta utmanas dock detta av förväntningar på snabba bedömningar och i första hand kvantitativa resultat, såväl från insatserna som från utvärderarna.</p>
<p>Rymliga begrepp, rymlig praktik</p>
<p>Ett återkommande problem i utvärderingarna är mängden av oklara begreppsdefinitioner och den tänjbarhet som innebär att ett begrepp kan omfatta en stor mängd betydelser. Begrepp kan generellt vara svårfångade och mångtydiga och kan användas olika beroende på avsikt, sammanhang, inriktning och uttolkarens organisatoriska tillhörighet. Vilken tolkning som görs har dock stor inverkan på vad som förväntas i praktisk handling. I många fall klargörs dock aldrig vilken definition som avses, vilket orsakar problem. Låt oss titta på några exempel.</p>
<p>I utvärderingarna är underifrånperspektivet  ett nästan klassiskt exempel som kännetecknas av ett tydligt glapp mellan retorik och praktik. Oklarheten om hur perspektivet ska uppfattas och tolkas har setts som ett stort bekymmer. Förslag saknas dock inte när det gäller att definiera begreppet, men ett behov av fortsatt diskussion påtalas.</p>
<p>Ett annat centralt begrepp som kommit att ses som ett slags ”gummibandsbegrepp” är samverkan . De problematiska inslagen när det gäller samverkan är bl.a. att det kan uppfattas som att nästan alla konstellationer där minst två partners är involverade går att benämna som samverkan. Samverkan definieras sällan trots att det här, liksom med övriga otydliga begrepp, har en stor betydelse för vilken praktik som efterfrågas. Om ingen diskussion förs kring vad som avses eller vilket innehåll den konkreta samverkan består av, kan detta begrepp liksom flera andra användas som dörröppnare för i stort sett vilken verksamhet som helst. En begreppsdiskussion efterlyses således.</p>
<p>Demokrati, folkhälsa  och kultur  kan ses som ytterligare exempel på ”semantiska magneter”. Det mesta som görs inom ramen för de lokala utvecklingsavtalen kan exempelvis sägas bidra till en förbättrad folkhälsa (inte minst sysselsättningsåtgärder) eller indefinieras under rubriker som demokrati eller kultur. När det gäller kulturen har det varit en förvirring om man talar om ett estetiskt kulturbegrepp (dans, musik och konst) eller ett antropologiskt kulturbegrepp (normer, värderingar, livsstil). Eftersom detta sällan diskuteras blir tolkningen beroende av vem man frågar. Få väljer den antropologiska tolkningen för att därmed undvika stigmatisering av invandrare.</p>
<p>Hur begrepp tolkas och hanteras kan således ha en avgörande betydelse för praktiken och därmed för vad som utvärderas och enligt vilka bedömningskriterier.</p>
<p>Perspektiv på långsiktighet</p>
<p>I intentionerna till storstadspolitiken poängteras långsiktighet som en av de grundläggande förutsättningarna för att lyckas med de lokala utvecklingsavtalen. I utvärderingarna diskuteras långsiktighet återkommande i förhållande till paradoxen att bedriva ett långsiktigt arbete i projektform, effekterna av det kompletterande erbjudandet och svårigheter att efter kort tid uttala sig om de lokala utvecklingsavtalens långsiktiga konsekvenser.</p>
<p>Utvärderarna ifrågasätter om den långsiktighet som utlovades i de lokala utvecklingsavtalen kan kombineras med de insatser som bedrivs i projektform. Projektformen i sig är en lösning som utgår ifrån att det finns en avgränsning i tid, men medför också osäkerhet när det gäller finansiering och fortlevnad i ett längre perspektiv. Insatser i projektform kan visserligen ses som en möjlig plattform till innovativa lösningar och experiment, men tenderar enligt utvärderarna i många fall att hamna utanför den reguljära verksamhetens nätverk och därmed minskar möjligheten att införlivas i verksamheten på längre sikt. Därmed riskerar frågor som förläggs till dessa projekt inte bara att hanteras som konkurrerande eller mindre viktiga i relation till den ordinarie verksamheten, utan de riskerar även att snabbt försvinna om det externa stödet upphör eftersom de i regel befinner sig utanför befintliga stödjande strukturer. Flera utvärderare menar att insatserna ur ett långsiktighetsperspektiv hade vunnit på att ekonomiska medel fördelats för att utveckla den reguljära verksamheten istället för att förläggas till projekt.</p>
<p>En annan aspekt som återkommer är en diskussion kring det kompletterande erbjudandet som av flera uppfattas som ett avbrott i ett långsiktigt arbete som påbörjats, inte minst med utgångspunkt från ett medborgardeltagande. Det kompletterande erbjudandets avsnävning av målen och fokusering på sysselsättning och språk, drabbade enligt utvärderarna speciellt de insatser som inte hade en fast förankring i ordinarie verksamheter. Detta uppfattades som paradoxalt med hänsyn till retoriken om långsiktighet. Flera pågående projekt och processer med inriktning på demokrati, hälsa och kultur avbröts därmed trots tidigare löften om långsiktighet och underifrånperspektiv. I flera fall beskrivs också en frustration och bristande tilltro till allvaret i retoriken om en långsiktighet som följd av det kompletterande erbjudandet.</p>
<p>En tredje aspekt berör svårigheterna att uttala sig om de långsiktiga konsekvenserna av de lokala utvecklingsavtalen efter den korta tid som förflutit sedan avtalen trädde i kraft. De långsiktiga processer som diskuteras i avtalen kräver en uppföljning och återkommande utvärderingar på sikt.</p>
<p>Utvärderingarna visar tydligt på att det haft betydelse hur man i de olika kommunerna och bostadsområdena valt att organisera  arbetet med de lokala utvecklingsavtalen, till exempel om man valt att placera insatserna inom eller utanför den reguljära verksamheten. Enligt flera utvärderare ökar möjligheterna för ett innovativt arbete om insatserna förläggs utanför ordinarie verksamhet. Inom densamma kan nya idéer ha svårare att få fäste och det är lätt att nytänkande hindras av tradition. Utvärderingarna lyfter emellertid även fram risker med att förlägga insatserna utanför ordinarie verksamhet då de kan marginaliseras, betraktas som mindre betydelsefulla och framför allt få minskad möjlighet att en dag bli en del av och påverka den reguljära verksamheten.</p>
<p>Det utmanande underifrånperspektivet</p>
<p>Det underifrånperspektiv som omhuldas i riktlinjer och handlingsplaner beskrivs av flera utvärderare som ideologiskt laddat men förblir också oklart definierat. På grund av otydligheten vet olika aktörer inte vad som egentligen eftersträvas med begreppet, vilket inte sällan leder till att man väljer olämpliga metoder i förhållande till sina mål. Risken är att man arbetar i blindo, att man mobiliserar människor utan att veta varför och till vad. Om man inte klargör begreppet är det svårt att värdera de insatser man gjort.</p>
<p>Begreppet underifrånperspektiv är inte heller enhetligt använt bland utvärderarna. Otydligheten tycks således smitta av sig. Delaktighet, deltagande, medinflytande och medverkan är begrepp som flera utvärderare använder för att beteckna praktiska aktiviteter där invånarna i bostadsområdena är involverade, även om inte heller dessa begrepp används enhetligt. Det är framför allt inom målområden som demokrati och delaktighet samt områdesutveckling och trygghet som en rad svåravgränsade men idérika och ofta uppskattade aktiviteter har ägt rum. Dessa kännetecknas ofta av att stå utanför de starka reguljära organisationerna och deras nätverk, vilket kan göra dem sårbara för förändringar när det gäller externt stöd. Utvärderarna diskuterar och försöker fånga verksamheterna i termer som eldsjälar, brobyggarfunktioner och starka och svaga nätverk, men pekar också på de frustrationer som orsakas av att det varit svårt att påvisa om verksamheterna varit specifikt inriktade på demokrati och deltagande.</p>
<p>En central kritikpunkt är att många verksamheter som till namnet exempelvis arbetat med att öka inflytandet för de boende, till viss del inte tycks ha handlat om någon egentlig demokrati och delaktighet. Flera utvärderare beskriver hur det i stället har rört sig om inflytande över marginella verksamheter som i vissa fall skapats specifikt för att leva upp till intentionerna i de lokala utvecklingsavtalen. Oklarheten om hur perspektivet ska uppfattas och tolkas har uppfattats som ett stort bekymmer: handlar det om att lyssna på de boende, ska de vara med och styra eller räcker det att man tar hänsyn till de boende vid planering och beslut? Praktiken har präglats av ambitioner, men också en stor osäkerhet kring vad som gäller. Osäkerheten i sin tur har lett till frustration både bland tjänstemän och deltagare, inte minst då frågor kring mandat, makt och syfte förblivit oklara.</p>
<p>En av de allvarligaste aspekterna som flera utvärderare lyfter fram är bedömningen att mycket av retoriken kring underifrånperspektiv får den praktiska påföljden att ansvar skjuts nedåt i samhällssystemet. Förväntningarna blir höga på att de boende ska fixa allt, dock utan att ha reell möjlighet att ta ansvaret.</p>
<p>Framgång för samverkan och språkinsatser</p>
<p>Utan tvekan har de lokala utvecklingsavtalen bidragit till en rad aktiviteter och insatser som uppfattats som positiva för den enskilde. Man har lärt känna människor, lärt sig nya saker, tagit initiativ som kanske aldrig annars hade kommit på fråga, utmanat sina personliga gränser och blivit engagerad i föreningar och närområde. Dessa positiva resultat beskrivs dock i svepande ordalag i utvärderingarna och när utfallet ställs mot de övergripande målen så kan resultatet bli magert. En verksamhet som upplevs som positiv för den enskilde, kan således bedömas som problematisk av en utvärderare.</p>
<p>Det finns dock ett par starka positiva stråk i utvärderingarna som belyses från flera håll. Det ena handlar om samverkan mellan organisationer, inte minst när det gäller samverkan kring sysselsättningsverksamheter och brottsförebyggande verksamhet. Det andra handlar om språkverksamhet för barn och unga.</p>
<p>Ett av de tydliga budskapen i utvärderingarna är att samverkan mellan organisationer har utvecklats och samverkan beskrivs som den centrala metod som har fungerat bäst. Framför allt gäller detta samverkan mellan organisationer kring insatser som varit inriktade på sysselsättning, men även när det gäller brottsförebyggande insatser har samverkansambitionerna till viss del infriats. Inom andra målområden har det varit glesare med samverkansinitiativ. Även om samverkan i stort beskrivs som ett framgångskoncept så finns det även utvärderare som pekar på att samverkan tenderar att ha inslag av tvingande nödvändighet, som ett stående retoriskt inslag i storstadsarbetet. Ett bekymmer är också att otydligheten i begreppet medför att samverkan tenderar att användas som beteckning för allehanda typer av samarbete.</p>
<p>Det är tydligt att det har varit betydligt lättare att samverka på projektnivå än högre upp i den kommunala hierarkin, t.ex. vad gäller sektorssamordning på kommunal nivå. Områden som tidigare varit föremål för statliga satsningar tycks ha haft fördel av detta och man har ganska snabbt kunnat bygga upp en organisation för samverkan. Att nyttja tidigare satsningars plattform som en grund att bygga vidare på kan således här ses som ett sätt att skapa viss kontinuitet eller långsiktighet.</p>
<p>Språkinsatser för barn och unga är det område som jämte samverkan av många utvärderare lyfts fram som ett framgångsrikt exempel – ett område där de lokala utvecklingsavtalen bidragit till en positiv utveckling främst när det gäller språkinsatser i förskola och grundskola. Utvärderarna är överens om målområdets stora betydelse och beskriver hur de lokala utvecklingsavtalen bidragit med möjligheter att utveckla verksamheter och metoder som ses som föregångare och som bör spridas och implementeras på fler platser. De betonar dock svårigheter att mäta språkinlärning bland annat eftersom det rör sig om en långsiktig process.</p>
<p>Dock finns även här anledning till kritik. Utvärderarna menar att man alltför starkt fokuserar det svenska språket och lutar sig mot tidigare forskning som har visat vikten av att upprätthålla tvåspråkighet. Risken finns att det utvecklas en snäv etnocentrisk inriktning, med alltför ensidigt fokus på svenska språket. En annan kritik som förs fram är risken att intresset riktas mot elevernas brister i det svenska språket, dels på bekostnad av att se två- eller flerspråkighet som en tillgång, dels på bekostnad av att uppmärksamma brister som kan finnas i skolans verksamhet.</p>
<p>Sammanfattningsvis är det omfattande utvärderingsmaterial som granskats en rik källa till kunskap inför det fortsatta storstadsarbetet. Några aspekter är dock sparsamt beskrivna, som jämställdhetsperspektivet eller insatser inom områdena vuxenutbildning och folkhälsa. Det är dessutom få utvärderingar där boende och brukare i första hand har kommit till tals, utan i stället har ett tjänstemannaperspektiv präglat utvärderingarna. Inom dessa områden finns tydliga utvecklingsmöjligheter inför framtida utvärderingsinsatser.</p>
<h2>7 Avslutande diskussion</h2>
<p>I detta avslutande kapitel presenteras några generella reflektioner kring de lokala utvecklingsavtalen med utgångspunkt från redovisade utvärderingar och forskning om områdesbaserade insatser. Reflektionerna är ett bidrag till kunskapsutvecklingen inom det storstadspolitiska arbetet och avser att uppmärksamma några av de allmänna lärdomar som vi finner väsentliga att beakta inför ett framtida uthålligt storstadsarbete.</p>
<p>Hur kan man betrakta de lokala utvecklingsavtalen i ljuset av målsättningen att bryta den sociala, etniska och diskriminerande segregationen? Vad har de lokala utvecklingsavtalen faktiskt bidragit med när det gäller utvecklingen av de utvalda bostadsområdena? Och hur har de höga ambitionerna om uppföljning och utvärdering fallit ut?</p>
<h2>Lyckat eller misslyckat? Det beror på perspektivet.</h2>
<p>“Storstadssatsningen har gjort stor skillnad” “Storstadssatsningen är ett monumentalt misslyckande”</p>
<p>Två utsagor, parallella och därmed till synes paradoxala. Båda slås fast och upprepas i olika versioner och språkdräkt i rapporter och utvärderingar. Båda kan – om man undersöker underlaget för utsagorna – sägas beskriva rimliga aspekter av en verksamhet som har de lokala utvecklingsavtalen som sitt styrdokument. Den avgörande skillnaden är perspektivet. Ur vems perspektiv görs bedömningen, i förhållande till vilka kriterier, förväntningar och referensramar? I förhållande till vad kan de lokala utvecklingsavtalen sägas ha gjort stor skillnad respektive vara ett misslyckande?</p>
<p>De lokala utvecklingsavtalen har inga förutsättningar att nå upp till det övergripande målet, att bryta den sociala, etniska och diskriminerande segregationen. Såväl forskare som utvärderare ställer sig eniga bakom detta och menar att målet är överambitiöst och orealistiskt. Detta förtar dock inte värdet av de insatser som genomförts på ett lokalt plan ute i de bostadsområden som omfattas av de lokala utvecklingsavtalen. Där har avtalen i många fall bidragit till en utveckling och gjort en skillnad.</p>
<p>Att bryta den diskriminerande segregationen</p>
<p>Att det övergripande målet för de lokala utvecklingsavtalen omfattar att bryta den sociala, etniska och diskriminerande segregationen i storstadsregionerna kan betraktas som en kraftfull politisk markör och viljeinriktning. I storstadspropositionen handlar det inte om frivillig och självvald segregation , utan om en diskriminerande segregation som kännetecknas av ogynnsam särbehandling . Riksdagens skärpning av formuleringen till ”diskriminerande” segregation kan tolkas som ett klarläggande kring vilken segregation som avses .</p>
<p>Målets tyngd understryks av en utbredd lagstiftning mot diskriminering , varav flera lagar är ungefär samtida med de lokala utvecklingsavtalen. Lagstiftningen kan således sägas gå på samma linje som det så kallade segregationsmålet i storstadspropositionen. Men medan lagarna är inriktade på själva aktören, dvs. den som utsätter någon annan för diskriminerande handlingar, så väljer storstadspropositionen i stället att rikta insatserna mot dem som bedöms vara mest drabbade av etnisk och social diskriminerande segregation, de socioekonomiskt utsatta bostadsområdena i storstadsregionerna.</p>
<p>Den typ av mångåriga marginaliseringsprocesser som medverkat till uppkomsten av utsatta bostadsområden förändras inte på ett par år. Att förändra dessa processer är en långsiktig och komplex uppgift, med små chanser att lyckas om man lägger ett alltför ensidigt fokus på de berörda. Att arbeta med att förbättra och stödja välfärdsutveckling i bostadsområden som drabbats hårt av segregationens konsekvenser eller att höja den enskildes kompetens är inte oviktigt. Men om inget samtidigt görs åt den andra halvan, de utestängande strukturerna, så lär inte lokala interventioner ensamt kunna göra en skillnad för att påverka genomgripande orsaker eller mekanismer, stundtals kanske inte ens mildra symptomen. Därmed betonas det relationella perspektivet. Den som befinner sig i en utsatt position gör det alltid i förhållande till något eller någon. Om man studerar det utsatta området utan att placera in det som en del av det omgivande samhället, skapas endast en partiell förståelse för sammanhangen. Det blir som att bedöma en relation genom att endast studera den ena parten. Risken är stor att fokus förflyttas från segregationsproblematikens djupt liggande mönster, till en tolkning som är mer politiskt hanterbar .</p>
<p>Om ett antisegregationsmål ska bli taget på allvar och inte enbart uppfattas som en retorisk markering, krävs en konsekvent koppling mellan målet och de delmål och operationella mål som knyts till implementeringen. Oavsett goda intentioner blir det problematiskt om kopplingen uppfattas som svag, vilket har varit fallet med den hittillsvarande storstadspolitiken. En möjlig konsekvens är att tilltron till den bakomliggande analysen kan minska och därmed också tilltron till hur seriösa och genomtänkta de påföljande delmålen är. Risken är därmed stor att det sker en avpolitisering av målen på vägen till en praktik som hanterar frågan utifrån en egen lokal logik och kompetens. Målet att bryta social, etnisk och diskriminerande segregation är ett vidsträckt mål som är fullt möjligt att arbeta med på såväl strukturell, institutionell som individuell nivå , men detta skulle kräva delmål som såg delvis annorlunda ut än de befintliga delmålen för de lokala utvecklingsavtalen.</p>
<p>I storstadspropositionen anges orsakerna till segregation huvudsakligen hänga samman med en pågående övergripande strukturomvandling i samhället, med bland annat betydande arbetslöshet som följd. Segregation beskrivs vidare som en flerdimensionell problematik, som påverkar arbete, boende och olika livsfaser. Att segregationen är diskriminerande innebär enligt propositionen att stora grupper hamnar utanför, vilket tydligast kommer till uttryck i de 24 utvalda bostadsområden i storstadsregionerna som karakteriseras av en befolkning av utländsk bakgrund och hög grad av socioekonomisk utsatthet. Det handlar om ett ekonomiskt och socialt utanförskap med tydlig etnisk dimension.</p>
<p>Att det finns ett stort politiskt intresse i att bekämpa oönskade tillstånd av ojämlikhet i samhället är fullt förståeligt. I storstadspropositionen benämns en accelererande segregationsspiral vara en ödesfråga för landet som hotar att undergräva ”medborgarnas känsla för varandra och för samhället” (prop. 1997/98:165). Det oönskade scenariot är ett uppdelat samhälle där allt större grupper ställs utanför, vilket motsvarar beskrivningen av situationen av de utsatta bostadsområdena. Att välfärden i samhället är ojämnt fördelad och dessutom kopplad till en etnisk dimension är en bekymmersam aspekt av en diskriminerande segregation. Det är mot denna bakgrund som glidningen i fokus från en analys av orsakerna till segregation till inriktningen på möjliga åtgärder mot effekterna av segregation kan betraktas.</p>
<p>Inom den välfärdspolitiska retoriken bedöms i regel ett möjligt “gott” liv utifrån så kallade yttre välfärdsbetingelser. Med denna syn grundläggs en persons välfärd eller välstånd genom att behov som boende, utbildning och sjukvård blir väl tillgodosedda . En viktig aspekt med att lägga fokus på yttre välfärdsbetingelser för att beskriva välfärdstillståndet, är att välfärden med en sådan utgångspunkt inte bara kan mätas och jämföras, utan också direkt påverkas av politiskt agerande. Viktiga indikatorer på välfärd blir därmed åtkomliga inte bara för analyser utan också som en grund för enskilda interventioner eller åtgärdsprogram som områdesinriktade insatser.</p>
<p>Genom att uppmärksamma brister i de yttre välfärdsbetingelserna när det gäller de utvalda 24 bostadsområdena, sätts fokus på den faktiska obalans som finns mellan omvärlden och dessa områden. Frågan lyfts fram på den politiska agendan, vilket kan ses som positivt och fullt rimligt med tanke på utvecklingen. Samtidigt riskerar problematiken att isoleras genom selektiva åtgärder, vilket förstärker risken för stigmatisering. Tolkningen kan dock bli att både orsak (underförstått) och lösning (uttalat) förläggs till områdena. Diskussionen kring grundläggande orsaker till en etniskt präglad diskriminerande segregation riskerar paradoxalt nog därmed att försvinna från agendan. Avgränsas således frågan till att vara ett särproblem för bostadsområdena – ett problem för några få – i stället för ett tvärproblem som angår hela samhället, så måste det betraktas som en allvarlig förenkling. Om däremot målet eller visionen att bryta segregation har bidragit till att lyfta frågan till mer övergripande nivåer, exempelvis till en bred central kommunal nivå, och därmed ökat uppmärksamheten på att problematiken angår hela kommunen, regionen, samhället, då har de lokala utvecklingsavtalen tagit ett steg vidare från tidigare bostadsområdesinriktade satsningar.</p>
<p>Att göra skillnad i ett lokalt perspektiv</p>
<p>Ett områdesbaserat välfärdsarbete</p>
<p>De mål som uppfattats som relevanta på det kommunala och lokala planet har helt enligt intentionerna anknutit till lokala behov i den mån dessa stämt överens med den övergripande inriktningen. Ett områdesbaserat välfärdsarbete har vuxit fram med ambitioner om underifrånperspektiv och samverkan för ögonen. Anspråket på ett lokalt plan kan inte sägas ha varit att bryta segregationen, få insatser har haft detta som ett uttalat mål kopplat till konkreta strategier. Insatserna har snarare fokuserat på att utveckla, rusta och kompensera bostadsområdena och dess invånare för den obalans som råder mellan området och omgivningen.</p>
<p>Tveklöst har det på det lokala planet gjorts en rad värdefulla erfarenheter genom de mängder av intressanta och experimentella verksamheter som ägt rum inom ramen för de lokala avtalen. I utvärderingar och rapporter beskrivs hur tusentals personer har engagerat sig i lokalt förlagda aktiviteter och verksamheter som deltagare, projektarbetare, samordnare, beslutsfattare, samverkanspartners. Möten har ägt rum, nätverk har byggts, kontakter har knutits, initiativ har tagits. Verksamheter har startats med entusiasm och lagts ner i brist på fortsatta medel. Andra har vävts in i befintliga strukturer och fått möjligheter att utvecklas eller tas tillvara där, alternativt dött av syrebrist. En hel del av alla dessa arbetsprocesser och erfarenheter har även kommit på pränt, medan andra förblir en obeskriven lokal angelägenhet.</p>
<p>Det hade varit sämre utan insatserna inom de lokala utvecklingsavtalen, särskilt för nyanlända invånare, menar en rad utvärderare. Detta stämmer även överens med slutsatser som avser internationella jämförelser. Anne Power i England menar exempelvis att brett förankrade och varierade områdesbaserade insatser i de förortsområden hon studerat bidragit till att behålla status quo eller något förbättra situationen, medan likartade områden utan insatser kraftigt försämrades . Roger Andersson (2004, s. 14f) menar i en europeisk komparativ studie att forskningen kan påvisa vissa framgångar för områdesbaserade program genom att de bland annat kan bidra till att förbättra livschanserna för den enskilde (exempelvis när det gäller språkinlärning), men har svårt att bryta den relationellt baserade segregationen.</p>
<p>Bostadsområdena varierar kraftigt såväl i de internationella studierna som i de svenska avtalskommunerna när det gäller antalet invånare (ca 3 500–24 500 invånare) . Områdets storlek innebär att förutsättningarna för de boende att få en överblick över området och skapa ett engagemang skiftar i hög grad. Mångårig forskning inom områdesbaserat arbete visar på att arbete med underifrånperspektiv, delaktighet, trygghet, ansvar och social gemenskap förutsätter att det utförs i den nära omgivningen kring boendet (Olsson et al 1997) . Argumenten för att utgå från ett större regionalt perspektiv, vilket exempelvis skulle gynna sysselsättningsrelaterade frågor, står således i kontrast till behovet av att känna sig delaktig i sitt nära grannskap .</p>
<p>I de bostadsområden där det funnits kompetens och traditioner lokalt när det gäller områdesbaserat arbete, så har arbetet inom de lokala utvecklingsavtalen snabbt kommit igång och byggt vidare på tidigare erfarenheter. I andra områden där denna tradition inte funnits, har det varit förenat med påtagliga ansträngningar att omvandla mål till praktiskt agerande. Detta kan tolkas som att det lokalt vuxit fram en förankrad kunskap om områdesbaserat arbete, men också att mål tenderar att komma och gå medan praktiken består. Trots att nya inslag initierats och genomförts inom ramen för de lokala utvecklingsavtalen (som fördjupad samverkan mellan olika organisationer), så är det påfallande ofta tidigare påbörjade verksamheter och aktiviteter som fått nytt liv, utvecklats och fördjupats. Detta kan huvudsakligen betraktas ur två synvinklar. Den ena antyder att traditioner och tröghet i systemet medför att utrymmet för innovation och nytänkande är begränsat, vilket försvårar för nya eller okonventionella metoder eller samarbetsformer att få fäste. Den andra är att erfarenheter som vuxit fram över tid tas tillvara och kunskap fördjupas, vilket innebär att avtalsperioden betraktas som ett möjligt tillfälle att fullfölja angelägna projekt och vidareutveckla metoder och samarbetsformer. Detta kan tolkas som ett sätt att värna en långsiktighet och möjliggöra en kompetensutveckling som i flera fall har sin begynnelse innan de lokala utvecklingsavtalen tecknades och som i vissa fall kommer att ha en fortsättning bortom de lokala utvecklingsavtalens finansieringsperiod.</p>
<p>I flera bostadsområden har således olika insatser för områdesutveckling pågått i ett stort antal år. Därmed har det i vissa avseenden varit svårt att skilja insatser inom de lokala utvecklingsavtalen från andra likartade satsningar, liksom att utskilja effekterna av arbetet. Även om målen på ett generellt plan skiljt sig åt, så har innehållet i verksamheterna påfallande ofta varit likartade. I vissa avseenden har kopplingen till avtalen varit mer uttalad, som när det gällt språkinsatser inom förskolan eller väl avgränsade projekt direktfinansierade inom avtalen. I andra fall, som med sysselsättningsfrågor och arbetsmarknadsfrågor, är det tveksamt om de lokala utvecklingsavtalen har haft något större inflytande. I stället är det faktorer som marknadskrafter, konjunktursvängningar och förändringar inom arbetsmarknadspolitik som tycks ha haft en större påverkan. Svårigheterna att urskilja resultat för denna typ av insatser är dock inte specifikt för de lokala utvecklingsavtalen utan kan ses som en generell problematik i välfärdsforskning. De avgränsnings- och mätproblem som kan uppstå i denna typ av satsningar är väl dokumenterade .</p>
<p>Instabiliteten i områdena skapar dock behov av kompensatoriska insatser för att stödja en positiv utveckling och bidra till att säkra en grundläggande välfärdsstandard. Det är i detta avseende de lokala utvecklingsavtalen har beskrivits som en av flera källor som tillsammans med andra kunnat göra viss skillnad i bostadsområdet. Hur denna skillnad uppfattas är dock i hög grad beroende av om det finns en rimlig grund att stå på när det gäller offentlig verksamhet. Om det samtidigt med satsningen gjorts neddragningar (exempelvis i skolan) så kan insatserna uppfattas som försumbara eller felriktade. Det kan bli svårt för en medborgare att tolka samhällets signaler om det i ena stunden görs indragningar i vitala institutioner, för att i nästa stund satsas på (relativt) kortsiktiga projekt.</p>
<p>Målformuleringar med luddiga och tänjbara begrepp har medfört en tämligen stor handlingsfrihet när det gäller innehåll och riktning i insatserna, men har därmed sällan fungerat vägledande utan snarare som en vid ram. Arbetet hade dock underlättats om det hade funnits en gemensam diskussion kring vad som kan anses vara rimliga förväntningar i förhållande till de mål som ställts upp. Hur ska man veta vad som är ett väl genomfört arbete om man inte har definierat vad det eftersträvade arbetet är?</p>
<p>Utfästelser om en utvidgad demokrati</p>
<p>Den största dygden för medborgarna är att sätta allmänintresset framför egenintresset. Kommunerna bör genomsyras av en levande politisk debatt där varje medborgare efter förmåga ger ett (aldrig så litet) bidrag till att utveckla demokratin (Montin 1998, s. 17).</p>
<p>Demokrati och delaktighet är ett område som det knyts stora förhoppningar till inom ramen för de lokala utvecklingsavtalen . Att främja demokrati och öka delaktighet har blivit en uppgift för förvaltningarna och som sådant både ett mål och ett medel. Det benämns som en stor utmaning för det demokratiska systemet att engagera invånarna i bostadsområdena, eftersom detta ses som en nödvändighet för att nå hållbara lösningar som sträcker sig bortom eventuella finansieringsperioder för insatserna. Retoriken är tydlig och stark, genom att ta tillvara ett potentiellt politiskt engagemang ska klyftorna kunna minska inom storstadsområdena. Samtidigt präglas praktiken av ovana att bygga upp nya varaktiga demokratiska strukturer.</p>
<p>Ambitionerna om att engagera invånarna känns igen i flera internationella jämförelser. I det europeiska Elipse-projektet om utanförskap benämns en av de viktigaste faktorerna för framgång – ”empowerment” – en delaktighet där berörda engagerar sig och blir delaktiga (Stigendal 2003). Andersson, R (2004) menar att ”resultaten av områdesbaserade interventioner är normalt sett bättre om de har ett brett stöd bland de boende” och Alfredsson och Cars (1996) pekar på att inte ens ambitiösa satsningar på förnyelse kan lyckas utan att de boende engageras och ges möjlighet att styra inriktning och utformning.</p>
<p>Att engagera och befrämja delaktighet är dock vare sig enkelt eller självklart. Flera av de initiativ som beskrivs i anslutning till de lokala utvecklingsavtalen bedöms av utvärderarna som intressanta demokratiska experiment, men samtidigt ses det som tveksamt vad de åstadkommit. Frågor kring mandat, beslut och ansvar har i deltagaraktiviteter kring de lokala utvecklingsavtalen ofta beskrivits som otydliga, även i de fall demokratiexperimenten varit ambitiösa och omgärdats av stödjande strukturer (jfr Borelius 2004). Men för att en faktisk spridning av makt ska äga rum så krävs att någon måste avstå från makt. Det är ytterst tveksamt om detta har skett inom ramen för utvecklingsavtalen trots uttalade ambitioner. Borelius (2004) beskriver exempelvis hur viktiga beslut tenderar att flyttas bortom det demokratiska rummet när maktförhållandena förändras. Det innebär att det som återstår är ett inflytande över frågor som i själva verket kan anses vara tämligen perifera och som inte medför reell påverkan. Det finns därmed en överhängande fara i att människor som satsat tid och engagemang tappar tillit till verksamheten om det visar sig ha varit en “demokrati på låtsas”. Att flera demokrativerksamheter visat sig vara försök utan hållbar substans, kan därmed ses som bekymmersamt, samtidigt som det även finns exempel på seriösa försök att skapa hållbara strukturer för inflytande. Samtidigt finns ett ständigt problem med representativitet och legitimitet . Att nya lokala eliter framträder kan ses som en naturlig utveckling i en situation som erbjuder nya möjligheter. Talet om demokrati och inflytande tenderar att bortse från intressemotsättningar och särintressen och förutsätta att invånarna i ett bostadsområde är en homogen grupp med gemensamma behov. I en studie om demokratiexperiment uttalas följande:</p>
<p>De olika demokratiexperimenten kan ses som en spridning av makt. Fler människor engageras och utövar inflytande. Samtidigt är det viktigt att påpeka att denna maktspridning faktiskt innebär att nya lokala eliter framträder. Vardagsmakaren och brobyggaren tillhör dessa nya eliter. Vad som därmed är angeläget att diskutera och studera är hur dessa eliter representerar andra i lokalsamhället och hur deras ansvar kan utkrävas (Montin 1998, s. 92).</p>
<p>Ett exempel från Byudvalget i Danmark (Skifter Andersen 1999) visar hur tidigare dolda intressekonflikter kommit upp till ytan när det gällt öppna möten om och konkurrens kring inriktning och innehåll i satsningar. I exemplet framhärdade starka boendegrupper på att medel skulle satsas på generella trivselskapande insatser, medan kommunala representanter talade för riktade insatser för de mest utsatta. I ivern om att erbjuda de boende tillfällen till delaktighet är risken således stor att en liten grupp resursstarka boende görs till talesmän för samtliga boende.</p>
<p>Nordiska ministerrådet (1999) menar i en studie av framgångsrika projekt, att trots att kommunerna har små möjligheter att påverka de grundläggande orsakerna till att segregation uppstår, återstår en rad möjligheter och ett antal verktyg för att få förändringar till stånd lokalt. Den första punkt som nämns handlar om att ta vara på resurser dels genom att utveckla den struktur för delaktighet, diskussion, opinionsbildning m.m. som de politiska partierna utgör, dels genom utveckling av de egna förvaltningarna med resurser i form av personal, lokaler och pengar (inklusive de egna bostadsföretagen samt de affärsdrivande verken).</p>
<p>Med tanke på den vikt som läggs vid deltagande och underifrånperspektiv som demokratins ryggrad, så är det påfallande få utvärderingar som diskuterat eller problematiserat frågan om närvaron av traditionella politiska aktörer. Inte heller frågan om betydelsen av vilken politisk majoritet som styr lokalt i förhållande till intresset av att möjliggöra ett centralt politiskt projekt har väckt nämnvärt intresse, trots att det i likartade satsningar haft en stor betydelse .</p>
<p>Ofta saknas långtgående och konkreta strategier för hur de boendes inflytande ska se ut och vad det ska omfatta. Detta kan således bli tydligt i konfliktsituationer där övertygande argument står sig slätt i förhållande till andra resurser som brukarnas utbildning, sociala nätverk och kontakter och förankring i professionella nätverk . Frågan är komplex och är långt ifrån unik för de aktuella bostadsområdena, utan berör en övergripande samhällsdiskussion om förhållandet mellan representativ demokrati och olika former av deltagardemokrati. Sammantaget visar utvärderingarna att man endast i marginell utsträckning har lyckats att vitalisera och/eller förnya de befintliga demokratiska strukturerna eller skapat nya hållbara former för ett bredare demokratiskt deltagande.</p>
<p>Demokrati och tillit</p>
<p>Ett brett demokratiskt deltagande med möjlighet till inflytande kan således betraktas som en av grundförutsättningarna för att samhällelig styrning ska uppfattas som legitim. En annan förutsättning är att själva mötet med samhällets organisationer och dess företrädare kan ingjuta förtroende (Rothstein & Kumlin 2002). För att politiska insatser ska komma att betraktas som förankrade och legitima, förutsätts att medborgarna hyser ett förtroende för samhället och de offentliga organisationernas förmåga att hantera problem och åstadkomma önskvärda förändringar . Samtidigt krävs också en tilltro till att situationen eller problematiken går att påverka och förändra i en positiv riktning och att insatsen kan bidra till denna förändring. I relationen mellan medborgaren och samhället är det i regel mötet med den lokala offentliga förvaltningens företrädare som “spelar … en avgörande roll för inställningen till det politiska systemet” (Rothstein 2001) . Det är således i detta konkreta möte som tillitsfrågan kan sättas på prov.</p>
<p>Varje tjänsteman kommer därmed att representera det politiska och offentliga systemet och kan i viss mån få rollen som demokratins väktare . Enligt denna syn blir politiken levande i mötet med tjänstemännen, de anställda i förvaltningar och på myndigheter och medborgarna. Det är i detta möte som tilliten till systemet avgörs. Det finns flera konkreta exempel inom de lokala utvecklingsavtalen där det beskrivs hur personal inom den offentliga förvaltningen fått större kompetens och framgång i mötet med medborgarna. Samordnare och projektarbetare av olika slag sägs emellanåt haft avgörande betydelse för insatsernas utfall. Likaså beskrivs tjänstemännens och politikernas intresse och engagemang för interventionerna ha haft en stor betydelse för hur insatserna uppfattas och värderas.</p>
<p>Sammanfattande reflektioner</p>
<p>Med avsnitten ovan vill vi betona något av den komplexitet som omgärdar demokratifrågor. I de lokala utvecklingsavtalen uttrycks en stark vilja att mobilisera och skapa nya demokratiska arenor för att befrämja delaktighet. Detta har i flera kommuner påbörjats i tidigare satsningar och har genomförts med varierande framgång och ihärdighet under avtalstiden. Det är emellertid alltför sällan dessa ambitioner efterlämnar något bestående avtryck när det gäller att förändra och bredda strukturer på en mer permanent basis. Värdet av att skapa demokratiska mötesplatser och strukturer i en mobiliseringsfas ska inte förringas, men för att detta inte ska förbli en aktivitet vid sidan om, en demokrati på låtsas, så krävs mer långtgående förändringar när det gäller att skapa bestående strukturer med tillgång till arenor med möjlighet till påverkan.</p>
<h2>Storstad i rörelse, stadsdelar i rörelse</h2>
<p>Rörlighet i boende</p>
<p>Segregation och särboende är en vanlig storstadsföreteelse . Det allt starkare samband som uppstått sedan 1990-talet mellan ekonomisk utsatthet och etnisk bakgrund är en bidragande förklaring till varför de utsatta områdena inte bara är de fattigaste utan också kommit att bli de etniskt mest blandade. Detta förstärks av att stora grupper, inte minst nyanlända flyktingar, är hänvisade till bostäder i områden som redan har en stor andel hushåll med socioekonomiska problem, vilket i sin tur är ett av bidragen till en accelererad koncentration av socioekonomiskt fattiga i dessa områden. Denna rörlighet och dessa flyttmönster påverkar således i grunden bostadsområdets förutsättningar.</p>
<p>Boende och arbete hänger ofta intimt samman. En av de viktigaste faktorerna för att komma ifrån segregation är att få en förankring på arbetsmarknaden och därmed kunna bli ekonomiskt oberoende. Ekonomin kan betraktas som en viktig särskiljande faktor i segregation, om man med det menar att den som har ekonomiska förutsättningar också har möjlighet att välja (och välja bort) . Enligt detta perspektiv finns en tydlig grundlogik kring boendesegregation. Den som kan välja tar det bästa alternativet, medan de som inte kan välja, de fattigaste, får ta vad som bjuds.</p>
<p>De minst åtråvärda områdena är “no-choice”-områden och därmed de mest heterogena, samtidigt som de konsekvent saknar en kategori – de allra resursrikaste aktörerna (Sunesson 2002, s. 323) .</p>
<p>Denna ekonomiska särskiljning stämmer väl överens med hur de bostadsområden som ingår i de lokala utvecklingsavtalen har valts ut. Enligt statistiken är det lätt att slå fast att majoriteten av invånarna i de berörda bostadsområdena saknar de ekonomiska förutsättningar som ger frihet att välja bostad och bostadsort, med följden att möjligheten att välja bort ett utsatt bostadsområde i praktiken saknas för de flesta.</p>
<p>Roger Anderssons undersökningar om flyttmönster i de utsatta bostadsområdena bekräftar att den som har råd väljer ett mer attraktivt alternativ. Han konstaterar att flera av de boende lämnar området när de får möjlighet att göra en boendekarriär i ett annat område: (Andersson, R 2001, s. 8) .</p>
<p>Andersson menar att tendensen förstärks av att bostadsområdena ligger ocentralt och att det inte ses som attraktivt för arbetsgivare att anställa personer från vissa adresser. Den geografiska placeringen tillsammans med en tydlig tendens till stämpling bidrar till att den geografiska åtskillnaden tas som intäkt för att förorten är en avgränsad och annorlunda värld . Det är således ett faktum att det är de mest väletablerade grupperna som lämnar bostadsområdena i högre grad än andra . När de invånare som förbättrar sina levnadsvillkor (exempelvis genom att ha kommit in på arbetsmarknaden) får ökade valmöjligheter tar detta sig tydliga uttryck i statistiken. Bostadsområdet förlorar en stor del av dem som har en förankring på arbetsmarknaden, medan de som flyttar in i området har en mycket låg arbetsmarknadsanknytning.</p>
<p>Permanent rörlighet</p>
<p>Även om dessa bostadsområden väl lever upp till epitetet ”rörlig”, så är det viktigt att se att det finns en skillnad mellan olika typer av rörlighet. Den rörlighet (mobilitet) i form av flyttning som vi talar om ovan kan hänföras till en förändring av själva villkoren eller situationen, genom att människor exempelvis flyttar till en önskvärd eller bättre bostad. En annan typ av rörlighet innebär att man rör sig mellan likartade omständigheter, exempelvis genom att flytta mellan bostadsområden av samma typ . Ett utmärkande drag för de utatta områdena är en stor omflyttning eller rörlighet inom eller mellan likartade områden.</p>
<p>Denna rörlighet innebär bland annat att ett område med avseende på dess invånare inte är detsamma under någon längre tidsperiod, eftersom en avsevärd andel av invånarna byts ut. Detta bekräftas av utvärderarna som menar att den stora omflyttningen förtar möjligheten att uttala sig om vissa långsiktiga insatsers resultat, eftersom populationen till stora delar byts ut under mätperioden. Situationen med att studera ett permanent rörligt studieobjekt måste således tas med i analyserna av insatserna. Mönstret beskrivs återkommande i utvärderingarna som en allvarlig aspekt som förstärker bostadsområdets negativa status och som i flera fall förtar eller förrycker effekterna av utfallet av insatser.</p>
<p>Med tanke på den stora rörligheten är svårigheterna betydande när det gäller att exempelvis följa arbetsmarknadsstatistik kopplat till området. Välfungerande individinriktade insatser, som arbetsmarknadsinsatser och kompetenshöjande insatser kan paradoxalt nog få en negativ effekt på området genom att stimulera omflyttning. Att stärka individer så att de får ökade valmöjligheter kan ur den enskildes perspektiv betecknas som ett gott resultat, även om det kan skapa problem med instabilitet i bostadsområdet. Ur ett områdesperspektiv urholkar befolkningsomflyttningen möjligheten till positiva resultat, vilket leder till missvisande statistik. Denna paradox medför att det är först när bostadsområdet ses som en del i en större helhet, som kommunen, staden, regionen, som det blir meningsfullt att följa utvecklingen.</p>
<p>För att få möjlighet att kartlägga och förstå övergripande segregationsmönster när det gäller boende är det således viktigt att se bostadsområdena som delar i en större helhet. På så sätt ökar möjligheterna att på ett mer övergripande plan kartlägga flyttrörelser som kan vara segregerande, men också som kan verka i integrerande riktning. Att följa flyttmönster även bland majoritetsbefolkningen är exempelvis nödvändigt att för att kunna få en överblick. Genom att endast fokusera studiet till bostadsområdesnivå förlorar man möjligheten att undersöka flyttströmmarna och därmed även besked om vart och varför flyttningen sker.</p>
<p>Att lyfta blicken ovanför bostadsområdesgränsen ansluter även till en tendens i den europeiska storstadspolitiken, där staden alltmer betraktas ur ett helhetsperspektiv socialt, ekologiskt, ekonomiskt och kulturellt med hela regioner som bas . Power (1999) menar att det är viktigt att inte studera städer som uppdelade i mindre osammanhängande separata delar, utan utmaningen ligger snarare i att se dessa delar i interaktion och konstant rörelse. Power menar att de utsatta bostadsområdena är sårbara och känsliga för förändringar och samtidigt exponerade för ett tryck från omvärlden som det är svårt att värja sig emot. Samhällsförändringar som turbulens på arbetsmarknaden, förändring i flyktingpolitik, förändringar i offentliga trygghetssystem osv. får ett tydligt genomslag i dessa områden. Ett stabilt bostadsområde klarar av en relativt hög grad av påfrestningar (“static friction”), medan ett redan utsatt område reagerar både snabbare och starkare i motsvarande situation (“dynamic friction”). Power poängterar vikten av starka länkar till staden för att nå framgång med olika former av insatser för att stödja utvecklingen i utsatta bostadsområden.</p>
<p>Genom att göra en bedömning av kommunen som helhet kan man undvika problemet med att låsa insatsmedel till eller överinvestera i några få områden, på bekostnad av områden med en likartad problematik. Att motverka en obalans mellan bostadsområdena i en kommun bör vara av kommunövergripande intresse, då det påverkar hela kommunen som attraktiv plats för omgivningen. Kommunen centralt måste ta ansvar för den bristande balansen, detta kan inte åläggas det utsatta bostadsområdet. Risken är påtaglig att det förläggs en problematik lokalt som inte är möjlig att hantera på denna nivå. Faktorer som stor omflyttning i området, avsaknad av arbetstillfällen, nedskärningar i skolor och social service, eftersatt underhåll, bristande kommersiellt utbud osv. är inte frågor som enbart berör den utsatta stadsdelen utan som i hög grad påverkar kommunen som helhet. Detta talar för vikten av en brett upplagd politik inriktad på hela storstadsregionen för att därmed hantera balansen mellan det lokala och centrala, liksom mellan samarbetspartners på olika nivåer. I detta avseende är det viktigt att konstatera att området ej fungerar i ett vakuum utan alltid bör betraktas i relation till sin omgivning. Om man däremot i stället placerar det utsatta området som en tydlig del av ett större sammanhang (regionalt, nationellt, internationellt) och betraktar det som en gemensam angelägenhet, så blir det i en intervention med integrationsambitioner lika angeläget att parallellt studera de etablerades beteende och “innanförskap”. En kritisk granskning av beteenden och traditioner som fungerar utestängande skulle kunna leda till en ökad uppmärksamhet på och ett intresse för att utveckla konkreta strategier för att underlätta en reell integration. Det skulle även skapa förutsättningar för en öppen dialog om vilka värden som ska betraktas som grundläggande.</p>
<p>Sammanfattande reflektioner</p>
<p>Resonemangen i detta avsnitt har utgått från de rörelser som äger rum i storstadsregionerna och inte minst i de utsatta bostadsområdena. Även om målet att bryta social, enisk och diskriminerande segregation endast marginellt kan hanteras på kommunal nivå, innebär inte detta att alla aspekter av segregationsproblematiken bör förläggas bortom det lokala .</p>
<p>Följande tre sammanflätade aspekter eller problem är viktiga att ta ställning till: den första hanterar balansen mellan individ och område, den andra berör vikten av att se området som en del i en helhet och det tredje rörelsens eller omflyttningens påverkan.</p>
<p>Ett problem i såväl insatssom utvärderingssammanhang har varit otydligheten kring huruvida insatserna främst inriktats mot individ eller bostadsområde. Svaret har oftast varit att det är en kombination. Dilemmat kan illustreras då utflyttning från området av en stärkt befolkning setts som en del i en problematik, eftersom det har utarmat bostadsområdet på resurspersoner. Det individuella perspektivet står här i direkt motsatsförhållande till områdesperspektivet och kan även i vissa fall ha förstärkts genom insatser via de lokala utvecklingsavtalen. Det som kan ses som stabiliserande och stärkande för området (engagerade boende, boende som stannar kvar i området), kan således motverkas av individer som stärks och får möjlighet att välja bort området. Vi menar att det aldrig kan betraktas som negativt att en individ utvecklas eller exempelvis gör en boendekarriär, lika lite i dessa områden som i övriga samhället. Men att omhulda en områdesutveckling och en stark gemensam identitet kan i dessa fall paradoxalt nog utvecklas i riktning mot att befästa en segregation som man arbetar för att bryta.</p>
<p>Att studera flyttmönster och undersöka skälen till flyttning kan dock vara intressant av många skäl. Detta är inte minst en möjlig källa till information om huruvida flyttningen exempelvis orsakas av direkta problem som är angelägna för bostadsområdet att åtgärda, eller om det är en livscykelsrelaterad flyttning. Därmed stärks även möjligheterna att utveckla området i en mer attraktiv riktning.</p>
<p>Den andra aspekten handlar om hur man på kommunal nivå kan underlätta kommunikationen mellan de utsatta områdena och övriga kommunen. Välfärdsforskare har vid upprepade tillfällen varnat för den samtidiga risken för inlåsning i området och utestängning från övriga delar av samhället. Det handlar således inte bara om att göra det möjligt för invånarna att få tillgång till andra arenor än de som står till buds i det nära bostadsområdet, utan det handlar om ett gemensamt utbyte. Möjligheter att länka samman och skapa anledningar till utbyte behöver uppmärksammas och diskuteras. Målet att bryta diskriminerande segregation innebär att problematiken måste ses i relation till omvärlden, om det finns ett “utanför” motsvaras detta också av ett “innanför”. Huvudmålet kan knappast vara att det ska bli mer positivt att leva segregerat, utan snarare att öppna kontaktytorna för att möjliggöra nya nätverk och andra lösningar. Segregation är inte det utsatta områdets ansvar, det är en fråga för hela kommunen, regionen, samhället.</p>
<p>Den tredje aspekten är en variation av de två föregående och lyfter fram några av de omvärldsfaktorer som skapar eller förstärker segregation och som i stora delar ligger på ett strukturellt plan utanför det lokala bostadsområdet, i flera avseenden även utanför kommunen. Hur situationen är generellt på bostadsmarknaden och arbetsmarknaden återspeglas direkt på området, liksom svängningar i konjunkturen, förändringar i infrastruktur och kommunikationer. Känsligheten är också stor när det gäller riktningsändringar inom olika politikområden, främst flyktingpolitik, bostadspolitik, fördelningspolitik och arbetsmarknadspolitik.</p>
<p>En av de aspekter som direkt förstärker segregerande boendemönster på det regionala, kommunala och lokala planet är inte bara utflyttningen från berörda och omgivande områden, utan i hög grad även inflödet av boende som kommer till kommunen. Genom att studera och analysera flyttmönster och därigenom skapa en handlingsberedskap i förhållande till dessa, ökar möjligheterna att få överblick och kunna påverka hur en balans kan skapas i kommunen. Samarbeten och övergripande planeringsinsatser kan motverka en oönskad snedfördelning i kommunen. Även om olika former av lågtröskelboende alltid behövs i kommunerna, är det väsentligt att motverka koncentration av dessa boformer med anledning av den risk för isolering eller innestängning i områden som i dag råder. Genom att betrakta bostadsområdena som delar av ett utvecklingsarbete i ett mer övergripande kommuncentralt eller regionalt helhetsperspektiv främjas möjligheterna att bryta (boende)segregationen.</p>
<h2>Avtal och organisation i storstadsarbetet</h2>
<p>Avtalen</p>
<p>De lokala avtalen har studerats ur många perspektiv, men få har fokuserat på avtalen som konstruktion och metod. Roger Andersson (2004) konstaterar i en komparativ europeisk studie att kontraktsformen är den vanligaste formen för avtal i länder där insatser baseras på statliga initiativ och medel. Från Frankrike och norrut finns det stora likheter mellan avtalen när det gäller inriktningen på bostadsområdesbaserat arbete. Frankrike skiljer sig dock genom att inrikta sig på mer övergripande och strukturpåverkande insatser. Trots att även det svenska målet om att bryta en diskriminerande segregation kan betraktas som övergripande, så har detta mål inte på samma sätt som i Frankrike kommit till konkret uttryck.</p>
<p>Syftet med de svenska avtalen formuleras centralt, medan problemlösningen är tänkt att hanteras på ett kommunalt lokalt plan. I klartext innebär detta att problemformuleringarna sker på en högre nivå, medan genomförande och ansvar för att lösa problem förläggs till lägre instanser i det politiska systemet. Konstruktionen med en målkedja i flera led är inte unik för de lokala utvecklingsavtalen, utan en vanligt förekommande konstruktion när det gäller en kombination av styrstrategier och decentralisering. Inom ramen för de lokala utvecklingsavtalen har det dock inte bara funnits en ambition att formulera inriktningsmål som ska sträcka sig över flera samhällsnivåer, utan det ska även gälla under flera års tid. Jensen (2004) benämner utifrån ett organisationsteoretiskt perspektiv detta för ett ”ytterst osäkert multiprojekt”. Att planera är en sak, att förutse alla kringliggande och påverkande faktorer är en helt annan.</p>
<p>Att problemformuleringsprivilegiet kvarstår på central nivå illustreras av det tillägg i form av det kompletterande erbjudandet som under pågående avtalstid preciserade och snävade in prioriterade målområden i förhållande till den ursprungliga inriktningen. Utvärderingarna noterar att förändringen inte föranleddes av behov på det lokala planet, utan att lokala aktörer tvärtom ställdes inför det faktum att en förändring skulle genomföras under pågående avtalstid. Konkret innebar detta att experimentella projekt utanför ordinarie organisation, företrädesvis med inriktning på teman som demokrati och kultur, tenderade att försvinna. I vissa fall definierades verksamheterna in under det för ändamålet rymliga begreppet tillväxtsskapande åtgärder, vilket visar på det praktiska värdet med oprecisa och vagt definierade avgränsningar .</p>
<p>Justeringar av de övergripande målen eller för den delen knappast ens de kommunala målen har däremot inte gjorts som följd av förändrade behov på den lokala nivån. Med tanke på att målstyrningsprocesser bör vara en ständigt pågående kommunikation mellan utförande och styrande nivåer borde även förändrade förutsättningar på den praktiska nivån leda till löpande revideringar och förändringar av målsättningarna. Detta har dock förekommit i mycket liten utsträckning, vilket kan tyckas stå i bjärt kontrast till det underifrånperspektiv som i övriga fall ska vara vägledande och genomsyra insatserna.</p>
<p>Kommunikation och erfarenhetsutbyte</p>
<p>Den kommunikation och samverkan som betraktas som en förutsättning för att sjösätta ett sektorsövergripande projekt som de lokala utvecklingsavtalen tycks ha fungerat allra bäst på konkret lokal nivå. Mellan olika nivåer, verksamheter och målområden har det fungerat sämre. Generaliserat kan man säga att ju högre upp i systemet, desto sämre tycks det vara beställt med kommunikation och samverkan, speciellt över sektorsgränserna. En fråga som ytterligare behöver belysas är i vilken utsträckning de centrala riktlinjerna om underifrånperspektiv, samverkan och långsiktighet kan sägas gälla på och mellan alla nivåer som omfattas av avtalen.</p>
<p>Ett utökat ömsesidigt utbyte mellan olika parter i de lokala utvecklingsavtalen kan ses som en angelägenhet när det gäller att ta vara på de erfarenheter och kunskaper som de lokala utvecklingsavtalen bidrar med.</p>
<p>Att departementen lär sig hur kommunerna resonerar kring angelägna problem rörande storstaden och vice versa, att kommunen lär sig hur stadsdelen resonerar kring angelägna problem rörande bostadsområden och vice versa och att stadsdelen lär sig hur de boende resonerar kring angelägna problem rörande sin livsmiljö och vice versa (Jensen 2004, s. 226).</p>
<p>Citatet poängterar ömsesidigheten i ett lärande, där det också gäller att ta hand om det som arbetet har gett i form av erfarenheter och kunskaper. För att detta ska bli av krävs organisering. Risken är annars att man missar möjligheterna att se i backspegeln, reflektera, lära av erfarenheterna och utvecklas vidare.</p>
<p>Projekt eller reguljärt?</p>
<p>Att något definieras som projekt innebär att det har en bestämd början, riktning och ett slut, dvs. är tillskapat för ett visst syfte under en viss tid (Sahlin 1996) . I diskussionen kring projekt eller reguljärt finns inga enkla svar, snarare har båda lösningarna sina för- och nackdelar. Områdesbaserade satsningar löper ofta en viss risk att inordnas i en permanent projektverksamhet vid sidan om ordinarie verksamhet. Fördelarna med projekt, den relativa experimentella friheten bortom en byråkratisk struktur, vägs mot nackdelarna med kortsiktighet och osäkerhet om huruvida gjorda erfarenheter tas tillvara och förankras i ordinarie verksamheter.</p>
<p>Projektverksamheterna kan dock även ha tillkommit därför att den reguljära verksamheten inte varit flexibel och förmått möta de behov som uppstått. Oklarheter kring vagt formulerade, ideologiskt laddade och föränderliga uppdrag kan komma att utmana en i flera avseenden trögföränderlig kommunal förvaltningskultur som traditionellt präglas av tydliga hierarkier, utredningsrutiner och beslutsprocedurer. Det är i denna omgivning som tjänstemän under tidspress förväntas utveckla innovativa och nyskapande projekt och verksamheter, samtidigt som den organisation de befinner sig i inte sällan tampas med svårigheter och krav på kärva ekonomiska prioriteringar. Det nya uppdraget kan samtidigt tolkas som en outtalad eller indirekt kritik gentemot den rådande verksamheten vilket i sig kan innebära ett visst motstånd. Tendensen att institutionella intressen kan få starkt inflytande på politiskt övergripande ambitioner och beslut kan mot denna bakgrund tolkas som fullt förståelig.</p>
<p>Att insatser “bäddas in” i den kommunala vardagen och rentav kan vara svåra att urskilja från en ordinarie verksamhet kan ses som möjliga konsekvenser av de förutsättningar som ges. Risken är att inomorganisatoriska intressen överskuggar de ursprungliga intentionerna med insatserna, vilket exempelvis kan ta sig uttryck i att granskande forskare får svårt att upptäcka, avgränsa och senare även bedöma resultat av insatserna. Detta säger inte heller något om den enskilda verksamhetens eller projekts förankring eller värde för de inblandade. För att bedöma detta krävs andra utgångspunkter där brukaren eller medborgaren kommer till tals.</p>
<p>Den långsiktighet som eftersträvas inom de lokala utvecklingsavtalen förutsätter dock en nära anknytning till en struktur som inte endast är tillfällig. Risken att medel ska försvinna in i en odefinierad kommunal budget vägs mot risken att goda projektresultat försvinner. Flera utvärderare menar att det är viktigare att stödja en fortsatt implementering i den reguljära verksamheten av de metoder och arbetssätt som utvecklats inom ramen för de lokala utvecklingsavtalen än att behålla projektverksamheter. Bunar (2004) menar dock att om man bestämmer sig för att stödja reguljära verksamheter så bör en försäkran göras så att eventuella insatser inte drunknar i de ordinarie verksamheterna. Han kombinerar därmed projektens fördelar med de reguljära verksamhetens genom att tala om alternativet ”inbäddad med urskiljbar identitet”.</p>
<p>Ett komplement till en satsning på stöd till inbäddade projektliknande verksamheter inom reguljär verksamhet vore att avdela en mindre del av framtida satsningsmedel till okonventionella projekt, en experimentell fond för innovativa idéer. Dessa brukar tämligen ofta födas utanför de reguljära verksamheterna.</p>
<p>Sammanfattande reflektion</p>
<p>En viktig notering att göra när det gäller avtal och organisering är hur långsiktigheten i förhållande till samspelet mellan stat och kommun har fungerat. Med tanke på den omsorg om det långsiktiga perspektiv som lades fast i de lokala utvecklingsavtalen, så är den ryckighet som kännetecknat politiken från statligt håll bekymmersam. Det kompletterande erbjudandet med en förändring och avsnävning av inriktningen på målen med avtalen kan tolkas som ett tecken på politisk otålighet, men kan också uppfattas som en påminnelse om vem som formulerar villkoren. Denna otålighet kom att slå mot de sköraste delarna av utvecklingsarbetet i bostadsområdena, nämligen uppbyggandet av kontakter, tillit och delaktighet bland den berörda befolkningen. Att avbryta pågående långsamma (och långsiktiga) processer leder inte bara till frustration och besvikelse hos de berörda för stunden, utan kan i förlängningen leda till en brist på tillit till en offentlig aktör som lovar mer än vad man kan hålla . Denna tillit är en grundläggande förutsättning för en, åtminstone i retoriken, efterfrågad demokratisk vitalisering. Lärdomen inför framtiden är snarast att inte lova långsiktigt och hålla kortsiktigt, eftersom konsekvenserna kan bli motsatta de ursprungliga intentionerna. Ett förändringsarbete är ett mångårigt åtagande och kräver därmed avtalsperioder som sträcker sig flera år in i framtiden.</p>
<h2>Utvärdering – nödvändig och utvecklingsbar</h2>
<p>Att investera i utvärdering är att förbättra möjligheterna att utvecklas och göra rätt sak på ett bättre sätt nästa gång.</p>
<p>En ambition med de lokala utvecklingsavtalen var att tidigt skapa en beredskap för att ta hand om den flora av erfarenheter och resultat som satsningen skulle generera. I förhållande till tidigare satsningar, som “Blommansatsningen” och “Nationellt exempel”, fanns en medveten ambitionshöjning när det gällde vikten av att avsätta medel för utvärderingar och uppföljningsrapporter. Ambitionshöjningen kan ses som ett av svaren på den kritik som framfördes i Tre städer (SOU 1998:25) . Genom att ställa krav på kommunerna om genomförande av lokala utvärderingar som en av förutsättningarna vid upprättande av lokala utvecklingsavtal (och därmed att beviljas tillgång till statliga medel), ville man från statligt håll försäkra sig om en dokumentation kring och bedömning av resursernas användning.</p>
<p>Ambitionen var inte bara att följa insatserna och deras effekter, utan även att följa utvecklingen i utsatta bostadsområden och bidra till kunskaps- och erfarenhetsspridning till kommuner, myndigheter och andra aktörer. Erfarenheter skulle tas tillvara för att främst utveckla insatserna i de utvalda kommunerna, men också för att ge möjlighet till spridning till kommuner med en likartad situation. Genom att utvärderingarna även hade som syfte att ge råd, stöd och kritik under arbetets gång förväntades de successivt kunna leda till förbättringar i genomförandet av insatserna. Med de lokala utvecklingsavtalen ville man således från centralt håll betona vikten av en löpande uppföljning och en långsiktig kunskapsuppbyggnad bl.a. genom utvärdering.</p>
<p>De utvärderingar av de lokala utvecklingsavtalen som här granskats består av ett rikt och varierat material av skiftande kvalitet. Genom det arbete som lagts ner i det lokala utvärderingsarbetet har hundratals verksamheter studerats och åtskilliga kontakter tagits. Med facit i hand kan vi dels konstatera att det nu finns en unik kunskapsbank när det gäller studier av insatser inom de lokala utvecklingsavtalen, dels att det varit en ömsesidig lärprocess när universitet och högskolor har begett sig ut på fältet för att utvärdera det myller av aktiviteter som ägt rum på det lokala planet.</p>
<p>Under utvärderingens gång har det visat sig att förväntningar om utfall inte alltid stämt överens mellan olika aktörer. Liksom att de lokala utvecklingsavtalen i tidigare avsnitt beskrevs som en lärprocess, kan samma sak sägas om utvärderingsarbetet. Det har framkommit med stor tydlighet att beställarna i flera fall behöver utveckla sin beställarkompetens för att klargöra vilka som är de viktigaste frågorna att besvara samt diskutera vad som är utvärderingsbart. Utvärderarna har haft mycket skiftande underlag och en mängd förväntningar att förhålla sig till. Men det står också klart att flera av utvärderarna haft svårt att skifta från forskning till utvärdering, vilket är två likartade men ändå tämligen olika aktiviteter.</p>
<p>Arbetslivsforskaren Lennart Svensson (2002, s. 12ff) menar att det finns all anledning att se utbytet mellan forskare och praktiker som fruktbart ur bådas perspektiv. Han beskriver å ena sidan hur “forskningens längre, mer kritiska och strategiska perspektiv kan komplettera och stimulera praktikernas egen, mer situationsbundna kunskapsbildning”. Å andra sidan menar han att “möjligheten för en forskare att nära och aktivt få medverka i en kunskapsbildning där erfarna och kunniga praktiker är medaktörer ger unika möjligheter att producera god forskning”.</p>
<p>Vi delar denna syn på möjligheterna för ett konstruktivt reflekterande utbyte och är övertygade om att här finns det ett betydande kvalitetsutvecklande arbete att göra. Åtskilliga utvärderare har bidragit med värdefulla analyser och kunskaper inför det fortsatta arbetet, men det har även funnits brister.</p>
<p>De utvärderingar som har genomförts inom ramen för de lokala utvecklingsavtalen har med kraft bidragit till en kunskapsutveckling som är till gagn både för fält och forskning. Nu gäller det att ta tillvara och sprida denna kunskap för att de gjorda erfarenheterna ska kunna ligga till grund för såväl beslutsfattande som utveckling av praktisk verksamhet och fortsatt forskning.</p>
<p>Efter den nu genomförda granskningen av utvärderingar kring de lokala utvecklingsavtalen finns det dock anledning att göra vissa kommentarer.</p>
<p>Det finns ett uppenbart behov av kompetensutveckling kring hur lokal dokumentering och självutvärdering kan utformas så att det både blir ett underlag för lärande inom organisationen, men också så att det i nästa steg kan utgöra en del i ett underlag för utvärdering. Behovet av stöd är stort när det gäller att utveckla former för att ta tillvara erfarenheter på ett meningsfullt sätt som ett led i verksamheters kompetensutveckling och dokumentation. Synen på dokumentation och dess nytta för kunskapsutveckling och reflektion kan inte nog betonas.</p>
<p>Beställarkompetensen behöver utvecklas för att i dialog med utvärderaren utforma tydliga utvärderingsbeställningar av hög kvalitet. Därmed kan förväntningarna anpassas till vad som är realistiskt, möjligt och önskvärt att utvärdera och vilka krav som är rimliga att ställa.</p>
<p>Utvärderarna behöver möjlighet till kompetensutveckling inom ett utvärderingsområde som ständigt utvecklas. I de utvärderingar som genomförts kring de lokala utvecklingsavtalen har exempelvis ett tjänstemannaperspektiv varit markant. Utifrån ett underifrånperspektiv vore det intressant att fördjupa kunskaperna kring praktiknära och dialogorienterade brukarutvärderingar. Vidare vore ett generellt genomförande av baslinjestudier som bygger på medborgarnas behov önskvärt. Granskningen av utvärderingar från olika utvärderargrupper visar dessutom på en jämnare och högre kvalitet då utvärderingsuppdrag fördelas till utvärderare med fackkunskap tillsammans med tvärvetenskapligt skolade utvärderare, i förhållande till ett mer generellt utlagt uppdrag.</p>
<p>Sommaren 2004 presenterade denna utredning delbetänkandet Allt ljus på de lokala utvecklingsavtalen (2004:79) med förslag till ett nationellt institut för utvärdering av urban politik. Institutets uppgifter beskrevs vara att samla och koordinera, utvärdera, stödja och främja, bygga kunskap, göra omvärldsanalyser respektive sprida kunskap och erfarenheter. Förslaget byggde på behov och erfarenheter förmedlade av praktiker och tjänstemän med lång erfarenhet av arbete med områdesbaserade insatser samt kontakter med forskare och utvärderare.</p>
<p>Ett centralt institut kan självfallet aldrig ersätta uppbyggnaden av kontakter mellan kommuner och lokala utvärderare, oavsett om dessa är på universitet, högskolor eller andra sammanhang. Behovet av att bygga en baskompetens på plats kan inte nog betonas. Däremot kan ett institut främja en kompetensutveckling kring utvärderingar och samla och koordinera utvärderingsinsatser så att kunskaper systematiskt kan utbytas mellan olika regioner. Det har varit tämligen sparsamt med denna typ av utbyte kring de granskade utvärderingarna.</p>
<p>Behovet och nyttan av en sådan samlande instans har ytterligare stärkts under arbetet med detta slutbetänkande.</p>
<h2>8 Konsekvenser av utredningens förslag</h2>
<p>En utredning är skyldig att redovisa vilka konsekvenser förslagen i ett betänkande har i en rad olika avseenden. De områden som nämns i 15 § kommittéförordningen (1998:1474) är konsekvenser för den kommunala självstyrelsen, för brottsligheten och det brottsförebyggande arbetet, för sysselsättning och offentlig service i olika delar av landet, för små företags arbetsförutsättningar, konkurrensförmåga eller i villkor i övrigt i förhållande till större företags, för jämställdheten mellan kvinnor och män eller för möjligheterna att nå de integrationspolitiska målen.</p>
<p>I delbetänkandet Allt ljus på storstadspolitikens lokala utvecklingsavtal? (SOU 2004:79) lämnades ett förslag på ett långsiktigt nationellt utvärderingsprogram och de ekonomiska konsekvenserna av förslaget redovisades.</p>
<p>Vi anser inte att de förslag som lämnas i detta slutbetänkande är av den art, eller får inverkan på de i 15 § kommittéförordningen nämnda områdena i en sådan omfattning att det är motiverat med en särskild redovisning av konsekvenserna.</p>
<h2>Kommittédirektiv</h2>
<p>Beslut vid regeringssammanträde den 23 oktober 2003.</p>
<p>Sammanfattning av uppdraget</p>
<p>En särskild utredare tillkallas för att utvärdera de rapporter m.m. som tagits fram inom ramen för arbetet med lokala utvecklingsavtal. Utredaren skall inventera, sammanställa och analysera rapporterna i syfte att omvandla gjorda erfarenheter till kunskap.</p>
<p>Utredaren skall, som ett led i erfarenhetsspridning och kunskapsuppbyggnad, under hand och i lämplig omfattning göra resultatet av sitt arbete tillgängligt för de i de lokala utvecklingsavtalen samverkande parterna, kommuner med liknande situation som kommuner med lokala utvecklingsavtal och för andra intressenter.</p>
<p>Slutligen skall utredaren, med beaktande av relevant kompetens inom de områden som är av betydelse för det lokala utvecklingsarbetet, lämna förslag på ett nationellt utvärderingsprogram för lokala utvecklingsavtal.</p>
<p>Bakgrund</p>
<p>Riksdagen godkände i december 1998 regeringens förslag om mål och inriktning för storstadspolitiken (prop.1997/98:165, bet. 1998/99:AU2, rskr.1998/99:34). Regeringen beslutade i januari 1999 att det inom Regeringskansliet skulle tillsättas en storstadsdelegation med uppgift att utveckla och samordna den nationella storstadspolitiken. Storstadspolitiken skall införlivas i ordinarie strukturer hos berörda kommuner, statliga myndigheter och andra samverkande aktörer varför inga nya medel beräknats för 2004. Målen för storstadspolitiken är att ge storstadsregionerna goda förutsättningar för långsiktigt hållbar tillväxt. Storstadspolitiken bör därmed kunna bidra till att nya arbetstillfällen skapas såväl inom storstadsregionerna som i övriga delar av landet (tillväxtmålet), samt att bryta den sociala, etniska och diskriminerande segregationen i storstadsregionerna och att verka för jämlika och jämställda levnadsvillkor för storstädernas invånare (segregationsmålet).</p>
<p>Till det senare målet har ett nytt instrument utvecklats för frivillig samverkan mellan staten och vissa storstadskommuner, s.k. lokalt utvecklingsavtal. I avtalen samlas det utvecklingsarbete som görs i tjugofyra stadsdelar i de tre storstadsregionerna Stockholm, Göteborg och Malmö. Sammanlagt har drygt två miljarder kronor avsatts i statliga medel för utvecklingsarbetet. Berörda kommuner – Botkyrka, Göteborg, Haninge, Huddinge, Malmö, Stockholm och Södertälje har till motsvarande belopp gjort olika motprestationer, t.ex. åtaganden via kommunägda bostadsbolag.</p>
<p>Till de lokala utvecklingsavtalen hör ett omfattande utvärderingsprogram, dels på nationell nivå, dels på lokal/kommunal nivå genom villkor i respektive avtal om extern utvärdering. Utvärderingsprogrammet är ett led i politikområdets kunskapsuppbyggnad och i att kvalitetssäkra utvecklingsarbetet. Den nationella utvärderingen har Integrationsverket svarat för tillsammans med Mångkulturellt Centrum i Botkyrka kommun som följt ett lokalsamhälles (Fittja) utveckling mer ingående. Integrationsverket har även låtit Lunds universitet ta fram en nordisk kunskapsöversikt.</p>
<p>Under 2002 genomfördes en avstämning av det storstadspolitiska arbetet. Avstämningsarbetet har benämnts Storstad och framtid och kommer att redovisas i en skrivelse till riksdagen under 2003. Under avstämningen har redovisats drygt 150 rapporter, utvärderingar och studier av olika slag som tagits fram inom ramen för arbetet med de lokala utvecklingsavtalen.</p>
<p>Under hösten 2002 har en dialog förts med berörda kommuner, statliga myndigheter, samverkande parter och forskare knutna till utvecklingsavtalen om behovet av att systematisera gjorda erfarenheter – att omvandla erfarenheter till kunskaper med utgångspunkt i de rapporter m.m. som redovisats under avstämningsarbetet. Regeringen har under våren 2003 initierat arbetet med att utveckla erfarenhetsspridning och kunskapsöverföring nationellt respektive internationellt. En arbetsgrupp kommer att utveckla metoder och instrument för nationellt erfarenhetsutbyte och kunskapsöverföring inom ramen för lokala utvecklingsavtal. Arbetsgruppen leds av Huddinge kommun som av regeringen beviljats särskilda medel för detta. För att samordna en kartläggning av motsvarande internationellt erfarenhetsutbyte har regeringen även beviljat Stockholms kommun särskilda medel.</p>
<p>Storstadsdelegationen har särskilt betonat vikten av att erfarenhetsspridning och kunskapsuppbyggnad sker parallellt med det fortsatta arbetet i kommunerna för att undvika avbrott i utvecklingen av stadsdelarna.</p>
<p>Uppdraget</p>
<p>Utredaren skall utvärdera de rapporter m.m. som tagits fram inom ramen för arbetet med lokala utvecklingsavtal. Utredaren skall inventera, sammanställa och analysera rapporterna i syfte att omvandla gjorda erfarenheter till kunskap. Tydlig åtskillnad skall göras mellan erfarenheter, t.ex. goda exempel, och underbyggd kunskap. Ett jämställdhetsperspektiv skall anläggas.</p>
<p>Sprida erfarenheter under utredningens gång</p>
<p>Storstadspolitiken skall generellt sett bidra till att vunna erfarenheter sprids såväl inom storstadsregionerna som till landet i övrigt. Utredaren skall, som ett led i erfarenhetsspridning och kunskapsuppbyggnad, under hand och i lämplig omfattning göra resultatet av sitt arbete tillgängligt för de i de lokala utvecklingsavtalen samverkande parterna, kommuner med liknande situation som kommuner med lokala utvecklingsavtal och för andra intressenter. Utredaren skall vidare överväga och föreslå hur erfarenheterna av de lokala utvecklingsavtalen bör spridas i ett längre perspektiv. Ett nära samarbete förutsätts ske med den arbetsgrupp Huddinge kommun leder för att utveckla metoder och instrument kring erfarenhetsspridning och kunskapsöverföring samt med Stockholms kommun kring kartläggningen av motsvarande internationellt erfarenhetsutbyte. Samarbetet skall syfta till att stärka det pågående operativa arbetet i stadsdelar som omfattas av lokalt utvecklingsavtal.</p>
<p>Föreslå ett långsiktigt nationellt utvärderingsprogram</p>
<p>Integrationsverkets slutrapport som lämnades i juni 2002 pekar på att det vid den tidpunkten var för tidigt att bedöma effekter av gjorda insatser inom ramen för de lokala utvecklingsavtalen. Det långsiktiga utvecklingsarbete som bedrivs inom storstadspolitiken behöver ett långsiktigt utvärderingsperspektiv. Utredaren skall, med beaktande av relevant kompetens inom de områden som är av betydelse för det lokala utvecklingsarbetet, föreslå ett långsiktigt nationellt utvärderingsprogram för lokala utvecklingsavtal. Utredaren skall i denna del lämna ett delbetänkande senast den 30 april 2004.</p>
<p>Att beakta i övrigt</p>
<p>Utredaren är oförhindrad att arbeta med referensgrupper och arbetsgrupper.</p>
<p>Utredaren skall beräkna de ekonomiska konsekvenserna av förslag som lämnas.</p>
<p>Utredaren skall vid eventuella kostnadsökningar även föreslå finansiering. Uppdraget skall redovisas senast den 31 mars 2005. (Justitiedepartementet)</p>
<p>Bilaga 2</p>
<p>Beslut vid regeringssammanträde den 22 april 2004</p>
<p>Förlängd tid för delbetänkande</p>
<p>Med stöd av regeringens bemyndigande den 23 oktober 2003 tillkallade statsrådet Mona Sahlin en särskild utredare med uppdrag att utvärdera de rapporter m.m. som tagits fram inom ramen för arbetet med de lokala utvecklingsavtalen (dir. 2003:136). Uppdraget skall enligt direktiven redovisas senast den 31 mars 2005. Utredaren skall även lämna ett förslag på ett långsiktigt nationellt utvärderingsprogram av lokala utvecklingsavtal. Förslaget skall enligt direktiven redovisas i ett delbetänkande senast den 30 april 2004. Utredaren har begärt att tiden för delbetänkandet förlängs.</p>
<p>Tidpunkten för redovisningen av delbetänkandet ändras till senast den 15 juli 2004. (Justitiedepartementet)</p>
<p>Bilaga 3</p>
<h2>Granskade rapporter fördelat på mål- områden Metodappendix</h2>
<p>Utredningens uppdrag är att utvärdera de rapporter m.m. som tagits fram inom ramen för arbetet med de lokala utvecklingsavtalen. Detta innebär enligt direktivet att utredningen skall sammanställa och analysera rapporterna i syfte att omvandla gjorda erfarenheter till kunskap. I detta avsnitt kommer vi att mer noggrant redogöra för arbetets gång, de metoder vi använt oss av och de överväganden vi gjort.</p>
<h2>Att samla och sammanställa</h2>
<p>Att inventera, identifiera och spåra upp de rapporter som har tagits fram inom ramen för de lokala utvecklingsavtalen har varit tidskrävande. Det rör sig om kommunala verksamhetsrapporter och självutvärderingar, storstadsdelegationens årsrapporter och dokumentation, publikationer från centrala myndigheter och utvärderingar genomförda av externa forskare och utvärderare . Utredningen har via personliga kontakter med de kommunala samordnarna, storstadskansliet och forskare samt genom Internet fått tillgång till en del av det eftersökta materialet . Insamlingsprocessen pågick fram till den 31 januari 2005 och omfattade som mest ca 160 rapporter.</p>
<p>En samlad bild av denna rika textproduktion är att den visade sig innehålla rapporter av högst skiftande karaktär. Här återfanns underlagsrapporter för kommande undersökningar, rapporter från tidigare satsningar, interna verksamhetsutvärderingar och material av förklarande och informerande karaktär. Det kunde exempelvis vara fråga om undersökningar bland befolkningen i de av avtalen berörda bostadsområdena, utvärderingar riktade mot en viss typ av insatser, rapporter som diskuterar mätningsproblematik eller utvärderingar som ger en samlad bedömning av det lokala utvecklingsavtalet i en viss kommun. Vissa utvärderingar benämns delrapporter och en del verksamhetsrapporter benämns utvärderingar. I vissa fall visade det sig att planerade utvärderingsrapporter inte publicerats och i andra fall har de slagits samman med flera andra.</p>
<p>Det saknas således en sortering och enhetlig definition på vad som är vad i denna rika produktion. Det har därför varit viktigt för utredningen att avgränsa för att kunna fokusera på ett primärt material  att granska och värdera. En lista över de utvärderingarna som kom att ingå i detta material har tagits fram och presenteras i bilaga .</p>
<h2>Avgränsning</h2>
<p>Det material som publiceras inom ramen för de lokala utvecklingsavtalen följer en viss logik. De otaliga verksamhetsrapporter som verksamhetsansvariga på lokal nivå producerar samlas och sammanfattas i kommunernas årliga redovisningar till storstadsdelegationen i form av Oktoberrapporterna. Under perioden 2000–2004 presenterades således ett drygt 20-tal Oktoberrapporter. Dessa rapporter utgör i sin tur ett underlag både för de externt utförda utvärderingarna och för storstadsdelegationens årsrapporter.</p>
<p>Utredningens primära material har avgränsats till externa utvärderingsrapporter, då dessa i sitt utvärderingsuppdrag studerar och utgår från lokala verksamhetsbeskrivningar och Oktoberrapporterna. En huvudavgränsning i primärmaterialet är att dessa externa utvärderingsrapporter ska ha beställts (och därmed finansierats) inom ramen för de lokala utvecklingsavtalen, bland annat då en del av medlen inom avtalen har reserverats för utvärderingskostnader . En annan avgränsning är att rapporterna ska vara fokuserade på verksamheter som bedrivs inom ramen för avtalen. Den första avgränsningen kan tyvärr innebära att fristående rapporter med annat fokus än de lokala utvecklingsavtalen hamnar utanför materialet, trots att de kan innehålla intressanta infallsvinklar. Detta kompenseras genom den andra avgränsningen som inkluderar rapporter som har fokuserat på verksamheter finansierade inom ramen för avtalen, även om själva rapporterna inte är finansierade inom avtalen.</p>
<p>Utredningens primära material utgörs således av 83 utvärderingsrapporter som specifikt har studerat verksamheter inom ramen för de lokala utvecklingsavtalen och (oftast) har beställts inom ramen för avtalen. Dessa rapporter har utredningen systematiskt granskat och analyserat med hjälp av en granskningsmall som presenteras nedan. Storstadsdelegationens årsrapporter och annan programdokumentation har använts som referensmaterial. Bland dessa har Oktoberrapporterna speciellt studerats, vilket diskuteras under rubriken</p>
<p>Oktoberrapporterna nedan.</p>
<p>Utöver utvärderingar och statliga och kommunala dokument har vi använt oss av annat referensmaterial, dels med inriktning på utvärderingsforskning, dels litteratur med anknytning till likartade insatser som de lokala utvecklingsavtalen. Det rör sig även om litteratur som diskuterar den typ av problematik som ryms inom de lokala utvecklingsavtalen .</p>
<h2>Granskningsmall för utvärderingsrapporterna</h2>
<p>För att systematisera läsningen, granskningen och analysen av utvärderingsrapporterna konstruerades en granskningsmall. Granskningsmallen innehåller såväl frågor om rena faktauppgifter (t.ex. antal sidor, ämne, årtal för utgivning) som för värdering av innehållet (t.ex. läsbarhet, rimlighet i slutsatser). Frågeställningarna i granskningsmallen berörde följande punkter:</p>
<p>• Författare, titel, sidantal, år, utförare?</p>
<p>• Nivå för de utvärderade insatsernas omfattning (kommun/stadsdel/kommundel/bostadsområde)?</p>
<p>• Tema för rapporten (ett målområde eller annat)?</p>
<p>• Förekomst av resonemang avseende: underifrånperspektiv, samverkan, långsiktighet, målstyrning, jämställdhet?</p>
<p>• Vad vill undersökningen göra?</p>
<p>• Uttalat syfte med utvärderingen enligt utvärderaren?</p>
<p>• Hur inhämtas empiri?</p>
<p>• Metodologiskt fokus (kvalitativ/kvantitativ)?</p>
<p>• Utvärderingsmodell?</p>
<p>• Referenspunkt för bedömning?</p>
<p>• Kort sammanfattning av innehållet i rapporten (innehåll, metod, nyckelord, nyckelsidor, citat)?</p>
<p>• Rapportens brygga mellan teori och empiri?</p>
<p>• Rapportens metodmedvetenhet?</p>
<p>• Rapportens slutsatser?</p>
<p>• Rimligheten i slutsatserna som mot bakgrund av det insamlade empiriska materialet?</p>
<p>• Ges rekommendationer eller förslag? Om ja, vilka rekommendationer ges och till vem riktas de?</p>
<p>• Generaliserbara resonemang av praktisk karaktär?</p>
<p>• Generaliserbara resonemang av teoretisk karaktär?</p>
<p>• Rapportens innehållsmässiga tillgänglighet?</p>
<p>• Rapportens läsbarhet?</p>
<p>• Sammanfattande bedömning?</p>
<p>Vissa av frågorna är av värderande karaktär och har till syfte att pröva rimligheten i de slutsatser och resultat som presenteras i rapporterna. Bedömningen anges på en femgradig skala från (--) till (++). Den femgradiga skalan för bedömning av rapporterna har hämtats från utredningen Ds 1998:57 Kommittéerna och bofinken – kan en kommitté se ut hur som helst?,  där ett flertal statliga utredningar kvalitetsgranskades utifrån följande betygskriterier (Finansdepartementet 1998, s. 65):</p>
<p>För att försäkra oss om en så rättvis och nyanserad prövning som möjligt har varje utvärderingsrapport lästs och granskats av två läsare med hjälp av granskningsmallen. Genom att läsarna har olika utgångspunkter både vad avser bakgrund, utbildning och tidigare erfarenheter ökar möjligheten att värdera materialet ur flera perspektiv.</p>
<p>Efter den individuella granskningen har läsarna diskuterat och enats om en gemensam bedömning som införts i en gemensam mall. Det är denna gemensamma bedömning för varje rapport som har utgjort det slutliga primära underlaget för utredningens arbete. Då utredningen på kort tid skulle inventera och analysera en stor mängd material har delar av innehållet bearbetats i dataprogrammet SPSS för att därmed få fram en överskådlig bild och kunna mäta utfallet av olika variabler. Granskningsmallen och bearbetningen i SPSS har alltså bidragit till möjligheten att systematisera och klargöra kriterier för bedömningarna.</p>
<p>Genom bearbetningen i SPSS har utredningen sammanställt uppgifter om t.ex. producent, publiceringsår, utvärderat målområde, utvärderad kommun samt uppgifter om de värderingar utredningen gjort av rapporten och dess utsagor, t.ex. rörande metodmedvetenhet, innehållsmässig tillgänglighet och rimlighet i slutsatserna. Detta material presenteras i kapitel 5.</p>
<p>Med stöd i det tillgängliga referensmaterialet har utredningen diskuterat och analyserat de granskade utvärderingsrapporterna och dess innehåll. Vad har man t.ex. sett i utvärderingarna vad gäller insatser inom målområde skolinsatser och vad har man gjort för bedömning av kravet på långsiktighet? Materialet har utredningen diskuterat vid återkommande seminarier. Resultatet redovisas i kapitel 6.</p>
<h2>Oktoberrapporterna</h2>
<p>Varje oktober månad har de kommuner som tecknat lokala utvecklingsavtal presenterat en årsrapport till storstadsdelegationen – en Oktoberrapport. Oktoberrapporterna består av en kortare redovisning av kommunövergripande insatser och det utvecklingsarbete som pågår i kommunen i termer av de i avtalen påbjudna fyra centrala metoderna . Rapporterna omfattar även en avrapportering från arbetet i varje bostadsområde med en detaljerad genomgång av de insatser som utförs lokalt. Underlaget till Oktoberrapporterna består i stora delar av material och rapporteringar av lokal karaktär, som projektbeskrivningar, verksamhetsberättelser för enstaka insatser, etc. Under perioden 2000–2004 presenterades ett drygt 20-tal Oktoberrapporter.</p>
<p>Genom att studera kommunernas Oktoberrapporter hade utredningen inledningsvis en förhoppning om att få en samlad överblick över det arbete som utförts i kommunerna. Tanken var att därigenom skapa ett underlag i form av ett ”insatslandskap”, som skulle kunna jämföras med vad vi under arbetets gång kallade för ”utvärderingskartan”, dvs. det som har utvärderats. En förhoppning var att därmed kunna undersöka balansen mellan olika målområden eller typer av insatser och vad som sedan kom att utvärderas. Hur stämde insatslandskapet överens med utvärderingskartan? Fanns det mönster eller trender, kanske rent av områden som helt tappats bort i utvärderingarna?</p>
<p>En kartläggningsmall konstruerades för att systematisera läsningen av rapporterna från de sju kommunerna. Kartläggningsmallen innehöll frågor som var tänkta att ge utredningen en bild av vad som har gjorts på lokal nivå. Kartläggningsmallen var av grundläggande karaktär och innehöll inte någon värdering eller bedömning. Följande data insamlades:</p>
<p>• Insatsens namn</p>
<p>• Vilken politisk nämnd som ansvarade för insatsen (lokal politisk nämnd eller kommuncentral dito)</p>
<p>• Vilket geografiskt område insatsen riktade sig till/genomfördes i (kommun, stadsdel, bostadsområde)</p>
<p>• Vilken målgrupp insatsen riktade sig till (antal och typ)</p>
<p>• Vilka centrala metoder, inklusive jämställdhet, som angavs stå i fokus för insatsen</p>
<p>• Om insatsen utvärderats</p>
<p>• Om insatsen var pågående, hade implementerats eller avslutats</p>
<p>• Om insatsen funnits före eller kommit till genom de lokala utvecklingsavtalen</p>
<p>Med hjälp av kartläggningsmallen försökte vi inledningsvis systematisera de uppgifter som lämnades avseende bl.a. insatser och resultat i de olika bostadsområdena. Att studera Oktoberrapporterna och systematisera deras innehåll visade sig dock vara en tidskrävande uppgift i förhållande till utfallet. Rapporterna från de olika kommunerna visade sig vara mycket olika till innehåll och utformning vilket försvårade en sammanställning av materialet. De hinder vi möttes av vid genomgången var av både organisatorisk och terminologisk karaktär.</p>
<p>Begreppen som användes i rapporterna var långt ifrån enhetliga. Det som kallades för  insats i ena bostadsområdets rapport kunde mycket väl kallas för  verksamhet, projekt, satsning eller  aktivitet i en rapport från ett annat bostadsområde. Samtidigt kunde det som i en rapport betecknats som  insats i påföljande årsrapport kallas för något annat ( verksamhet eller  projekt eller  satsning ). Begreppet  insats kunde även i vissa sammanhang fungera som ett samlingsbegrepp eller paraplybegrepp för ett flertal fristående verksamheter/insatser/projekt/satsningar/aktiviteter. Denna användning av  insats som ett paraplybegrepp komplicerades ytterligare genom att de separata verksamheter/insatser/projekt/satsningar/aktiviteter som redovisats under paraplybegreppet  insats , i samma rapport även kunde redovisas enskilt. Detta hände speciellt vid tillfällen då de enskilda delarna hade initierats med syftet att uppnå lokala mål som hör hemma under ett annat kommunalt målområde än det målområde under vilket paraplyinsatsen definierats. För att ytterligare komplicera bilden förekom att en verksamhet/insats/projekt/satsning/aktivitet som administrativt hörde hemma under en paraplyinsats i ett visst bostadsområde, samtidigt kunde vara en del av en  kommunövergripande insats. Detta medförde att verksamheten/insatsen/projektet/satsningen/aktiviteten ifråga kunde redovisas även i ännu ett annat avsnitt inom samma Oktoberrapport.</p>
<p>Försöket att få en systematisk överblick över insatslandskapet med hjälp av Oktoberrapporterna lades således ner efter en genomgång av ett stort antal rapporter, då det av ovan angivna skäl inte bedömdes som möjligt att sammanställa insatserna på en så detaljerad nivå som vi önskade . Hindren visade sig vara så omfattande att det inte var ändamålsenligt att slutföra studien inom den givna tidsramen.</p>
<p>Vi kan således konstatera att en så fullgod belysning av insatsfältet som vi önskade göra inte var möjlig att åstadkomma inom utredningens tidsramar utifrån detta material.</p>
<h2>Förstudie</h2>
<p>Våren 2004 anordnade avtalskommunerna och storstadsdelegationen en s.k. dialogturné . Utredaren deltog i denna i samband med utredningens arbete med delbetänkande SOU 2004:79. I samband med dialogmötena genomfördes en förstudie kring uppfattningen om utvärderingsarbetet inom ramen för de lokala utvecklingsavtalen. Syftet med förstudien var att fånga upp de åsikter och erfarenheter av utvärderingarna som fanns bland personer som på något sätt var engagerade i arbetet med de lokala utvecklingsavtalen. De aktuella dialogmötena genomfördes i:</p>
<p>• Södertälje  (2004-02-05)</p>
<p>• Huddinge  (2004-02-11)</p>
<p>• Botkyrka  (2004-02-12)</p>
<p>• Göteborg  (2004-02-16)</p>
<p>• Stockholm  (2004-02-20)</p>
<p>• Haninge  (2004-03-02)</p>
<p>• Malmö  (2004-03-08)</p>
<p>Ett frågeformulär med frankerat svarskuvert delades ut till de närvarande, det vill säga statliga och kommunala tjänstemän på olika nivåer, kommunala samordnare, politiker och medborgare. Antalet närvarande på dessa möten skiftade, liksom deras roll i sammanhanget. De närvarande inbjöds att besvara enkäten för att därmed delge sina personliga synpunkter på bl.a. vad man anser vara kännetecknande för en läsvärd respektive ej läsvärd rapport när det gäller utvärderingar med inriktning på lokala utvecklingsavtal. Ett trettiotal deltagare besvarade enkäten.</p>
<p>Följande frågor ställdes:</p>
<p>• I vilken funktion deltar Du i seminariet idag (boende, politiker, etc.)?</p>
<p>• Har Du själv varit föremål för eller på annat sätt varit inblandad i eller tagit del av någon utvärdering? I så fall på vilket sätt?</p>
<p>• Kan Du ge exempel på någon utvärdering som Du tycker har varit bra eller meningsfull för Dig? (Ange gärna titel och/eller författarens namn). Vad var det som tilltalade Dig?</p>
<p>• Kan Du på motsvarande sätt ge exempel på en utvärdering som Du uppfattat som mindre bra? Vad var mindre bra?</p>
<p>• Vad är enligt Din mening de viktigaste inslagen i en bra utvärdering?</p>
<p>• Vad krävs enligt Din mening för att Du ska uppfatta en utvärdering som användbar?</p>
<p>• Övriga synpunkter?</p>
<p>Resultatet av enkäten redovisas i kapitel 4 under rubriken Förstudien .</p>
<h2>Reflektioner kring sekundärkällor</h2>
<p>Förutom förstudien baseras vårt arbete nästan uteslutande på det som i metodlitteratur brukar benämnas sekundärmaterial eller sekundärkällor , här främst i form av befintliga externa utvärderingar. En positiv aspekt med detta är möjligheten att jämföra eller ställa olika utvärderares eller forskares resultat och tolkningar mot varandra och i bästa fall  ”bidra till en helhetsförståelse och fungera frigörande” (Halvorsen 1992, s. 16). Som en svaghet kan ses beroendet av andras prioriteringar och bedömningar av vad som anses väsentligt eller oväsentligt och avsaknaden av möjligheter att jämföra med egna undersökningar eller studier av de lokala utvecklingsavtalen.</p>
<p>De analyser och uttalanden som vi gör utifrån vårt arbete med att skapa en överblick över de kunskaper som genererats, relateras således till den kunskap och de erfarenheter om arbetet inom de lokala utvecklingsavtalen som återfinns i de utvärderingsrapporter vi studerat. Genom att jämföra informationen från källorna med varandra och undersöka graden av överensstämmelse, kan trovärdigheten prövas:</p>
<p>Det är i detta sammanhang även viktigt att betona att det enda man kan göra i sådana här situationer är att hävda sannolikheten i de slutsatser man drar; man kan mycket sällan dra några absoluta slutsatser (Holme & Solvang 1991, s. 148).</p>
<p>En överhängande risk är dock att man inte kommer att göra alla källor rättvisa. I sortering och generalisering försvinner lätt nyanser, men denna sortering är nödvändig för att det ska bli rimligt läsbart för mottagaren. Trots att vi här tvingats kompromissa, så kan vi samtidigt se själva sorteringen som en av de värdefulla ingredienserna för att få en överblick över materialet . Vår ambition har således varit att problematisera, söka fördjupad förståelse och generaliserbara kunskaper kring detta komplexa område.</p>
<p>Då utredningen primärt utgår från externa utvärderingar gör vi inga anspråk på att direkt kunna spegla de insatser som genomförts i bostadsområdena.</p>
<p>Utredningsgruppen har förutom utredaren Helene Lahti Edmark (socionom och doktorand), bestått av Yamam Al-Zubaidi (tolk/översättare och tidigare projektledare inom de lokala utvecklingsavtalen), Christina Johansson (socionom) samt Joakim Tranquist (forskningsassistent på Arbetslivsinstitutet).</p>
<p>Avslutningsvis har utredningen haft en ambition om att försäkra sig om en så god kvalitativ ansats som möjligt i värderingen och presentationen av materialet. Därför har professor Tapio Salonen, Växjö universitet löpande under arbetsperioden bistått utredningen med vetenskapligt metodstöd. Även fil dr Torbjörn Hjort, Lunds och Växjö universitet har aktivt medverkat i läsning och analys av utvärderingsrapporter och avhandlingar.</p>
