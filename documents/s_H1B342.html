<h1>Sammanfattning</h1>
<h2>Kommitténs uppdrag</h2>
<p>Polisorganisationskommitténs uppdrag i den här delen är att utreda behovet av ett fristående organ som ska granska polisens verksamhet, inklusive den verksamhet som Säkerhetspolisen bedriver (tilläggsdirektiv till kommittén, dir. 2012:13). Om kommittén kommer fram till att övervägande skäl talar för att inrätta ett sådant organ, ska ett fullständigt förslag om organisation och verksamhet lämnas.</p>
<p>Uppdraget bör ses mot bakgrund av de förslag som kommittén lämnade i SOU 2012:13 om att Rikspolisstyrelsen och de 21 polismyndigheterna ska ombildas till en sammanhållen myndighet och att Säkerhetspolisen ska ombildas till en från den övriga polisen fristående myndighet (se också SOU 2012:77 och SOU 2012:78).</p>
<h2>Om regeringens definition av tillsyn</h2>
<p>I tilläggsdirektiven anges att när kommittén undersöker om det bör inrättas ett fristående organ med uppdrag att bedriva kvalificerad granskning av polisens verksamhet kan vägledning hämtas från regeringens skrivelse En tydlig, rättssäker och effektiv tillsyn, skr. 2009/10:79 (tillsynsskrivelsen). Detsamma gäller när kommittén överväger hur organet och dess verksamhet i så fall bör utformas. I tillsynsskrivelsen görs bedömningen att begreppet tillsyn främst bör användas för verksamhet som avser självständig granskning för att kontrollera om tillsynsobjekt uppfyller krav som följer av lagar och andra bindande föreskrifter och vid behov kan leda till beslut om åtgärder som syftar till att åstadkomma rättelse av den objektsansvarige. Inom vissa områden finns det dock, enligt regeringen, skäl att göra avsteg från bedömningar av hur begreppet tillsyn bör definieras och användas. Sådana avsteg kan göras om det leder till en mer ändamålsenlig tillsyn inom det specifika området.</p>
<h2>Tillsyn är ett begrepp med många betydelser</h2>
<p>Tillsynen har sedan lång tid tillbaka utvecklats på skiftande sätt inom de områden där den utövas. Det kan antas bero på att olika lagstiftning, synsätt, praxis och förhållningssätt har vuxit fram inom respektive verksamhetsområde. Olika tillsynsorgans uppdrag, funktion, organisation och mandat skiljer sig också åt. Tillsynen har utformats utifrån vad riksdag och regering har ansett behöver granskas inom ett visst område. I betänkandet belyser kommittén hur diversifierat tillsynsbegreppet är (kapitel 3).</p>
<h2>Nuvarande granskning av polisens verksamhet</h2>
<p>Kommittén beskriver i betänkandet den nuvarande statliga granskningen av polisverksamheten och redogör särskilt för den nuvarande tillsynen som utövas över polisen (kapitel 6).</p>
<p>JO och JK utövar extraordinär tillsyn över polisen. Riksrevisionen är en viktig del av riksdagens kontrollmakt som under senare år har effektivitetsgranskat rättsväsendet på ett flertal områden. Datainspektionen utövar tillsyn över polisens behandling av personuppgifter. Säkerhets- och integritetsskyddsnämnden utövar med hjälp av inspektioner och andra undersökningar tillsyn över bl.a. de brottsbekämpande myndigheternas användning av hemliga tvångsmedel och kvalificerade skyddsidentiteter och därmed sammanhängande verksamhet samt över polisens behandling av personuppgifter. Arbetsmiljöverket har till uppgift att utöva tillsyn över polisen i arbetsmiljö- och arbetstidshänseende.</p>
<p>Rikspolisstyrelsen är i dag central förvaltningsmyndighet för polisväsendet och har enligt 7 § polislagen (1984:387) tillsyn över detta. Omfattningen av Rikspolisstyrelsens tillsyn preciseras i 2 a § förordningen (1989:773) med instruktion för Rikspolisstyrelsen. Regeringen ger i den nyss nämnda bestämmelsen styrelsen uppgifter som går utöver det tillsynsbegrepp som finns definierat i tillsynsskrivelsen. För polisen har tillsynsbegreppet kommit att innefatta inspektion, uppföljning (finansiell uppföljning och verksamhetsuppföljning), utvärdering och intern revision. Vidare har de lokala polisstyrelserna vid länspolismyndigheterna också tillsynsuppgifter.</p>
<h2>Behov av tillsyn över polisens verksamhet</h2>
<p>Kommittén gör bedömningen att det finns behov av att utöva tillsyn över polisen. För att polisen ska kunna utföra sitt jobb på ett bra sätt krävs medborgarnas förtroende. Det är inte minst viktigt för att polisen ska kunna fullgöra sitt trygghetsskapande uppdrag. Tillsyn över polisens verksamhet stärker allmänhetens förtroende för att polisverksamheten bedrivs på ett korrekt sätt. Det är angeläget att det, utöver JO:s och JK:s extraordinära tillsyn över polisen, också finns förutsättningar att utöva en mer löpande och kontinuerlig granskning av polisväsendet.</p>
<p>Polisverksamhetens särart motiverar att en grundlig tillsyn utövas över polisväsendet. Verksamheten innefattar långtgående befogenheter att ingripa i människors liv och det är därför viktigt att åtgärder som polisen vidtar i efterhand kan granskas. En avsaknad av rätt till överprövning av vissa polisiära beslut kan, i viss mån, vägas upp av en möjlighet till kontroll och granskning av polisens verksamhet i efterhand. Att utöva tillsyn över polisväsendet ger dessutom en kompletterande möjlighet för riksdag och regering att kontrollera att polisverksamheten utförs på ett korrekt sätt.</p>
<h2>En fristående myndighet ska utöva tillsyn över den nya polisorganisationen</h2>
<p>Kommitténs förslag om en ny polisorganisation innebär att Rikspolisstyrelsen inte längre kommer att finnas kvar som centralt förvaltningsorgan för polisen (SOU 2012:13). Det innebär också att det – utöver den tillsyn som de extraordinära tillsynsorganen samt Datainspektionen, Säkerhets- och integritetsskyddsnämnden och Arbetsmiljöverket bedriver – inte längre kommer att utövas ordinär tillsyn av mer fristående karaktär över polisens verksamhet. Det finns alternativa sätt att garantera att polisverksamheten också i framtiden – vad avser regelefterlevnad – kan granskas på i vart fall motsvarande sätt som Rikspolisstyrelsen i dag inspekterar polisverksamheten. Ett alternativ är att låta de nya myndigheterna</p>
<p>Polismyndigheten och Säkerhetspolisen själva utöva tillsyn över sina respektive verksamheter. Ett annat alternativ är att ett fristående organ utövar ordinär tillsyn över polisens verksamhet.</p>
<p>Kommittén gör bedömningen att tillsyn över den nya polisorganisationen bäst utövas av en från polisen fristående myndighet. Regeringen har i tillsynsskrivelsen angett att begreppet tillsyn främst bör användas för verksamhet som avser självständig granskning. Allmänt gäller att ju längre bort ett tillsynsorgan är i organisatoriskt hänseende från tillsynsobjektet, desto större blir allmänhetens förtroende för tillsynen. Organisatorisk åtskillnad mellan handläggningen av tillsynsfrågor och den ordinarie polisverksamheten skapar grund för dels trovärdig polisverksamhet, dels trovärdig tillsynsverksamhet.</p>
<p>Kommittén föreslår följaktligen att granskningsorganet ska vara en från polisen fristående myndighet.</p>
<h2>Granskning av regelefterlevnad</h2>
<p>Tillsyn som kontrollerar att polisens åtgärder har stöd i lag eller i andra bindande föreskrifter kommer, enligt kommitténs mening, att träffa de områden av polisens verksamhet som är mest angelägna att granska. I betänkandet inventerar kommittén – utifrån bestämmelserna i 2 § och 2 a § polislagen – vilka områden inom polisens verksamhet som tillsyn kan utövas över. Det finns ett stort utrymme att utöva tillsyn över sådan verksamhet som den nya Polismyndigheten och Säkerhetspolisen kommer att bedriva.</p>
<p>Tillsynsmyndigheten bör främst granska regelefterlevnad i verksamhet och ärenden som kan antas återspegla generella förhållanden, vilket innebär att tillsynen i normalfallet inte bör utmynna i uttalanden om enskilda fall.</p>
<p>Det finns i nuläget inte anledning att göra avsteg från regeringens definition av tillsyn – granskning av regelefterlevnad – och aktualisera också andra granskningsuppgifter relaterade till polisverksamheten.</p>
<h2>Tillsynsmyndighetens uppdrag, uppgifter och befogenheter</h2>
<p>Tillsynsmyndigheten bör löpande analysera vilka områden inom polisens verksamhet som, utifrån polisens uppgifter i 2 och 2 a §§ polislagen, bör granskas ur ett regelefterlevnadsperspektiv. Kommittén föreslår att tillsynsmyndigheten själv ska planera och ta initiativ till granskning av polisverksamheten. Tillsynsmyndigheten ska vara ålagd att ta fram en tillsynsplan för verksamheten. När det gäller polisverksamheten kan det vara av särskilt intresse att arbeta med riskbedömningar som grund för tillsynsplaneringen.</p>
<p>Tillsynsmyndighetens uppdrag ska utgå från en efterhandskontroll av verksamheten. Polismyndighetens och Säkerhetspolisens beslut ska inte granskas i den mån besluten kan prövas i sak av domstol.</p>
<p>Tillsynen ska avse de nya myndigheterna Polismyndigheten respektive Säkerhetspolisen och inte de enskilda befattningshavarna. Det finns inte tillräckliga skäl för att ställa verksamheten med särskilda utredningar inom Polismyndigheten under tillsyn av tillsynsmyndigheten. Frågan om tillsynsmyndigheten ska granska verksamheten vid Statens kriminaltekniska laboratorium får anstå till dess frågan om laboratoriets roll i den framtida polisorganisationen är färdigberedd inom Regeringskansliet.</p>
<p>Tillsynsmyndigheten ska inte ha föreskriftsrätt.</p>
<p>Några sanktionsmedel för sådana felaktigheter som upptäckts vid tillsyn över regelefterlevnaden inom polisverksamheten ska tillsynsmyndigheten inte ha. Tillsynsmyndigheten ska däremot ha möjlighet att genom uttalanden rikta kritik mot den granskade verksamheten.</p>
<p>Myndigheten som har granskats ska informeras om resultaten från tillsynsmyndighetens granskning och tillställas dess uttalanden.</p>
<h2>Slå samman tillsynsuppgifter på polisens område</h2>
<p>För att inte ytterligare öka antalet granskningsmyndigheter i den statliga sektorn, vilka kommittén i sitt arbete ansett vara uppseendeväckande många, föreslås de nya tillsynsuppgifterna över polisen läggas i samma myndighetsstruktur som den verksamhet som i dag utövas av det befintliga tillsynsorganet Säkerhets- och integritetsskyddsnämnden. Även om den föreslagna tillsynen över polisväsendet ska ha ett tydligt fokus på granskning av löpande polisverksamhet finns det förutsättningar att inom en och samma myndighet lägga också Säkerhets- och integritetsskyddsnämndens nuvarande uppgifter. Om de nya tillsynsuppgifterna över polisen och nämndens nuvarande uppgifter läggs inom samma organisation, bör en form av beslutsfattande genom nämndförfarande bestå för åtminstone vissa av Säkerhets- och integritetsskyddsnämndens tillsynsärenden.</p>
<h2>Organisatoriska överväganden</h2>
<p>Tillsynsmyndigheten ska vara en enrådighetsmyndighet med särskilda beslutsorgan och ledas av en myndighetschef. Själva nämnden inom Säkerhets- och integritetsskyddsnämnden ska bestå som ett särskilt beslutsorgan inom ramen för tillsynsmyndighetens organisation. Nämndens uppgifter ska därutöver utvidgas till att också omfatta vissa uppgifter vad gäller den nya tillsynsmyndighetens ordinarie tillsyn över polisorganisationen. Registerkontrolldelegationen och Skyddsregistreringsdelegationen ska ligga som särskilda beslutsorgan inom den nya tillsynsmyndigheten, på samma sätt som de i dag är sådana särskilda beslutsorgan inom nämndens verksamhet.</p>
<p>Kommittén föreslår att tillsynsmyndigheten, förutom när det gäller de särskilda beslutsorganen, själv ska besluta sin inre organisation. Myndigheten ska benämnas Tillsynsmyndigheten för polisen och vara lokaliserad till Stockholmsområdet.</p>
<h2>Konsekvenser för åklagarväsendet</h2>
<p>I kommitténs direktiv ingår att analysera vad inrättandet av ett fristående granskningsorgan för polisen får för konsekvenser för åklagarväsendet. I ett större perspektiv är det här fråga om att placera tillsynsmyndighetens uppdrag i förhållande till rättssamhället. Genom den nya tillsynen över polisen införs en ny aktör som kan verka gentemot rättskedjans arena; en från polisen fristående myndighet som har i uppdrag att i efterhand granska polisverksamhet, men som inte ska uttala sig om hur åklagarfunktionen har utförts.</p>
<p>Verksamheten vid Tillsynsmyndigheten för polisen får konsekvenser för åklagarväsendet. Det kan inte uteslutas att en utökad fristående granskning av polisens brottsutredande verksamhet i viss utsträckning kan innebära att tillsynsmyndigheten exponerar åklagarens självständiga roll i den brottsutredande verksamheten. Konsekvenserna är dock inte av sådan art att det bör hindra inrättandet av ett granskningsorgan för polisens omfattande verksamhet eller att den brottsutredande verksamheten ska undantas från den föreslagna tillsynsmyndighetens granskningsområde.</p>
<p>Myndigheten ska samverka med åklagarväsendet i tillsynsfrågor. Den nya tillsynen över polisens brottsutredande verksamhet måste – i förhållande till gränserna för åklagarväsendets rättsliga tillsyn – vara tydligt klarlagd.</p>
<h2>Gränsdragningsfrågor mot andra myndigheter</h2>
<p>I betänkandet analyserar kommittén de frågor om gränsdragning som kan uppkomma mellan Tillsynsmyndigheten för polisen och de andra granskningsorgan som utövar tillsyn över polisen.</p>
<p>Risken för att det ska uppstå gränsdragningsproblem mellan JK eller JO och en fristående tillsynsmyndighet för polisen bedöms som liten. För det fall det uppkommer sådana ärenden där tillsynsinsatser aktualiseras från både JK eller JO och Tillsynsmyndigheten för polisen bör ansvaret för sådana ärenden kunna lösas genom löpande kontakter mellan organen.</p>
<p>Tillsynsmyndigheten ska ha en annan inriktning på sin verksamhet än den granskning Riksrevisionen utövar. En viss mindre överlappning mellan verksamheterna kan uppstå genom att ett särskilt område inom polisen kan bli föremål för granskning – dock med olika inriktning – av både Riksrevisionen och tillsynsmyndigheten. En sådan överlappning bör dock kunna hanteras genom samordning mellan myndigheterna.</p>
<p>Det är för tidigt att utvärdera om den nuvarande överlappande tillsynen över polisens personuppgiftsbehandling – som både Säkerhets- och integritetsskyddsnämnden och Datainspektionen har att utföra – i framtiden bör utföras i annan ordning än i dag.</p>
<p>Samverkan är väsentlig för att tydliggöra och skapa förutsättningar för att kunna ange vilka olika syften, frågeställningar, arbetsuppgifter och ansvar de olika tillsynsorganen har när det gäller granskning av polisens verksamhet. Det bör därför slås fast att tillsynsmyndigheten ska samverka och samarbeta med övriga tillsynsmyndigheter som utför tillsyn eller granskning på polisens område.</p>
<h2>Sekretess och tillsynsmyndighetens tillgång till information</h2>
<p>Genom att tillämpa befintlig reglering i offentlighets- och sekretesslagen (2009:400) uppnås ett fullgott sekretesskydd för uppgifter i tillsynsmyndighetens verksamhet. Något behov att hos tillsynsmyndigheten sekretesskydda uppgifter som inte omfattas av sekretess i den verksamhet som granskas torde inte finnas.</p>
<p>En sekretessbrytande bestämmelse med en uttrycklig uppgiftsskyldighet för Polismyndigheten och Säkerhetspolisen till Tillsynsmyndigheten för polisen införs. Dessa myndigheter ska på begäran av tillsynsmyndigheten lämna upplysningar samt tillhandahålla handlingar och annat material. Även andra myndigheter som kan lämna upplysningar eller innehar handlingar och annat material som avser den granskade verksamheten ska vara skyldiga att på tillsynsmyndighetens begäran lämna upplysningar, handlingar och annat material.</p>
<h2>Reglering av tillsynsmyndighetens verksamhet</h2>
<p>Kommittén lämnar förslag om en ny lag; lagen (xxxx:xx) om tillsyn över polisverksamhet och viss annan brottsbekämpande verksamhet. I lagen regleras bl.a. förutsättningarna för den nya tillsynen över polisen. Vidare lämnar kommittén bl.a. ett förslag till en instruktion för tillsynsmyndighetens verksamhet.</p>
<h2>Kompetens, volym, kostnader och finansiering</h2>
<p>Tillsynsmyndigheten har behov av kvalificerad personal med bakgrund i och erfarenheter från polisverksamheten, men också av personal med goda tillsynskunskaper samt kompetens inom exempelvis juridik, statistik och statskunskap. Myndigheten har vidare behov av att behålla den kompetens som i dag finns hos Säkerhets- och integritetsskyddsnämnden. Kommittén gör bedömningen att verksamheten vid tillsynsmyndigheten bör byggas upp successivt. En utgångspunkt kan vara att myndigheten efter två år ska ha minst cirka trettio årsarbetskrafter, inklusive den personal som i dag hör till Säkerhets- och integritetsskyddsnämnden. Verksamhetsmässigt finns det skäl för att i förlängningen bygga upp en större organisation. Tillsynsmyndigheten för polisen ska finansieras med skattemedel.</p>
<h2>Konsekvenser av kommitténs förslag</h2>
<p>Den tillsyn av regelefterlevnad som Tillsynsmyndigheten för polisen ska utöva gör att regeringen, och i förlängningen medborgarna, får bättre kontroll över att regler och lagar följs i polisverksamheten. Tillsynsmyndighetens granskning kan också bidra till en större enhetlighet i rättstillämpningen i polisens breda och geografiskt spridda verksamhet. De granskningar som tillsynsmyndigheten föreslås utföra ska ge återkoppling till politiker och lagstiftare om hur regelverken för polisen fungerar och om de i praktiken tillämpas som avsetts. Granskningarna ska vidare tjäna som underlag för regionpolisråden samt för Polismyndighetens respektive Säkerhetspolisens insynsråd. Genom det särskilda beslutsorganet Säkerhets- och integritetsskyddsnämndens föreslagna nya uppgifter skapas ett demokratiskt inflytande över tillsynsmyndighetens verksamhet.</p>
<p>Regeringskansliet behöver analysera vilka nya möjligheter tillsynsmyndighetens verksamhet ger för ledning, styrning och uppföljning av polisverksamheten. Det handlar bl.a. om hur Regeringskansliet ska ta hand om resultatet av de granskningar som tillsynsmyndigheten presenterar.</p>
<h2>Genomförande</h2>
<p>Tillsynsmyndigheten bör starta verksamheten den 1 januari 2015. En organisationskommitté ska inrättas skyndsamt för att vidta nödvändiga åtgärder för att förbereda inrättandet av myndigheten.</p>
