<h1>11 Bevisfrågor</h1>
<h2></h2>
<p>Vårt förslag:  De nya lagarna skall innehålla bevisregler enligt följande:</p>
<p>I mål om direkt diskriminering  på grund av etnisk tillhörighet, religion eller övertygelse, funktionshinder eller sexuell läggning skall den som anser sig ha blivit sämre behandlad än någon annan i en jämförbar situation visa att en sådan behandling har förekommit. Det åligger då den som därigenom skall antas ha diskriminerat att visa att något samband inte har förelegat mellan behandlingen och den etniska tillhörigheten, religionen eller övertygelsen, funktionshindret eller den sexuella läggningen.</p>
<p>I mål om indirekt diskriminering  på grund av etnisk tillhörighet, religion eller övertygelse, funktionshinder eller sexuell läggning skall den som anser sig ha blivit missgynnad visa att tillämpningen av en bestämmelse, ett kriterium eller ett förfaringssätt, som framstår som neutral, i praktiken kan missgynna personer med denna etniska tillhörighet, religion eller övertygelse, detta funktionshinder eller denna sexuella läggning. Det åligger då den som därigenom skall antas ha diskriminerat att visa att bestämmelsen, kriteriet eller förfaringssättet objektivt kan motiveras av ett berättigat mål och att tillämpningen är ett lämpligt och nödvändigt medel för att uppnå målet.</p>
<p>I mål om trakasserier  på grund av etnisk tillhörighet, religion eller övertygelse, funktionshinder eller sexuell läggning skall den som anser sig ha blivit trakasserad visa att det trakasserande uppträdandet har förekommit. Det åligger då den som därigenom skall antas ha diskriminerat att visa att något samband inte har förelegat mellan uppträdandet och den etniska tillhörigheten, religionen eller övertygelsen, funktionshindret eller den sexuella läggningen.</p>
<p>I mål om order eller instruktion  att diskriminera någon på grund av etnisk tillhörighet, religion eller övertygelse, funktionshinder eller sexuell läggning skall den som anser sig ha blivit kränkt visa att en order eller en instruktion har förekommit. I övrigt skall bestämmelserna om bevisning vid direkt eller indirekt diskriminering tillämpas.</p>
<p>I mål om direkt diskriminering på grund av funktionshinder i vilket bestämmelsen om stöd- och anpassningsåtgärder  tillämpas skall den som anser sig ha blivit sämre behandlad än någon annan av skäl som har samband med funktionshinder visa att arbetsgivaren genom att vidta stöd- och anpassningsåtgärder kan skapa en situation för den missgynnade som är jämförbar med den för personer utan sådant funktionshinder. Det åligger då den som därigenom skall antas ha diskriminerat att visa att det inte skäligen kan krävas att sådana åtgärder vidtas.</p>
<p>Vår bedömning:  EG-direktiven fordrar inte någon bevislättnad vid prövning av repressalier. Vi anser att en sådan bevislättnad kan vara motiverad men lägger på grund av tidsbrist inte fram något förslag i den delen.</p>
<p>Enligt de båda EG-direktiven skall medlemsstaterna underlätta för den som har blivit diskriminerad att bevisa detta genom att under vissa omständigheter se till att bevisbördan läggs på svaranden.</p>
<p>I det här kapitlet uppehåller vi oss först vid EG:s kompetens när det gäller bevisfrågor (avsnitt 11.1). Vi redogör sedan för hur man ser på bevisfrågor, först allmänt (avsnitt 11.2) och sedan inom diskrimineringsrätten i EG (avsnitt 11.3–11.4) och i Sverige (avsnitt 11.5). Därefter går vi in på frågan huruvida åtgärder behöver vidtas för att direktiven skall anses genomförda (avsnitt 11.6), hur bevisreglerna skall utformas (avsnitt 11.7) och vad som gäller om bevisning vid repressalier (avsnitt 11.8). Slutligen behandlar vi rättsliga förfaranden där bevisreglerna skall tillämpas (avsnitt 11.9).</p>
<h2>11.1 EG:s kompetens på området</h2>
<p>I EG-fördraget finns inte någon bestämmelse som ger EU kompetens i fråga om nationella processuella regler. Rådet har emellertid antagit direktiv 97/80/EG om bevisbörda vid mål om könsdiskriminering, det s.k. bevisbördedirektivet. Bevisbördedirektivet är delvis en reglering av den praxis EG-domstolen lade fast i målet Bilka-Kaufhaus   och som den upprätthållit sedan dess. Bevisbestämmelsen i direktivets artikel 4.1 är formulerad enligt följande: ”Medlemsstaterna skall i enlighet med sina nationella rättssystem vidta nödvändiga åtgärder för att säkerställa att det, när personer, som anser sig kränkta genom att principen om likabehandling inte har tillämpats på dem, inför domstol eller annan behörig instans lägger fram fakta som ger anledning att anta det har förekommit direkt eller indirekt diskriminering, skall åligga svaranden att bevisa att det inte föreligger något brott mot principen om likabehandling.”</p>
<p>Bevisbördedirektivet antogs enligt förfarandet i dåvarande artikel 189 c (nu artikel 252) i EG-fördraget, som kräver kvalificerad majoritet i rådet.</p>
<p>EG-domstolen tillämpade delad bevisbörda i mål om indirekt könsdiskriminering redan innan bevisbördedirektivet antogs. Motiveringen för det har varit att bevissvårigheter annars skulle hindra en effektiv tolkning av likabehandlingsprincipen.</p>
<p>Mot bakgrund av att syftet med EG:s krav på särskilda bevisregler är att underlätta för personer som anser sig utsatta för diskriminering att vinna framgång vid rättsliga prövningar, och med tanke på att det inte förekommit några invändningar om bristande kompetens i fråga om bevisbördedirektivet, finns det inte skäl att ifrågasätta att EG har kompetens att fastställa gemensamma regler om bevislättnad i diskrimineringsmål.</p>
<h2>11.2 Allmänt om bevisning</h2>
<p>I rättsliga förfaranden förekommer det ofta att en part vill åberopa bevisning till stöd för sitt påstående. De processuella reglerna om hur en domstol eller en myndighet skall hantera bevisning kan ha avgörande betydelse för sakens utgång. Olika regler kan gälla för vem som skall bevisa sin ståndpunkt. Den part som skall göra det sägs ha bevisbördan för att det förhåller sig som han eller hon gör gällande.</p>
<p>I en rättegång är det normalt så att den som väcker talan och påstår något har bevisbördan för sitt påstående. Om svaranden godtar det som käranden påstår men kommer med invändningar har svaranden bevisbördan för de omständigheter som dessa invändningar grundas på. Enklast kan detta illustreras med en tvist om betalningsskyldighet på grund av ett lån. Långivaren har bevisbördan för att pengarna har lånats ut medan låntagaren har bevisbördan för att de återbetalats.</p>
<p>Ibland finns regler i lagstiftning eller praxis om en annan fördelning av bevisbördan. Bevisbördan för vissa omständigheter kan ligga på motparten, s.k. omvänd bevisbörda . Det gäller exempelvis vid tillämpning av bestämmelsen i 7 § lagen (1982:80) om anställningsskydd. Den som anser sig ha blivit uppsagd på oriktig grund kan väcka talan mot arbetsgivaren och påstå att saklig grund för uppsägning inte föreligger. I en sådan tvist är det arbetsgivaren som känner till vad som egentligen har varit skälet för uppsägningen. Bevisbördan för att det har funnits saklig grund skall därför ligga på arbetsgivaren.</p>
<p>I andra fall kan bevisbördan vara fördelad mellan parterna, s.k. delad bevisbörda . Ett exempel på det är Arbetsdomstolens tillämpning av 8 § lagen (1976:580) om medbestämmande i arbetslivet. I den bestämmelsen anges att föreningsrätten skall lämnas okränkt. Den som gör gällande att föreningsrätten kränkts behöver emellertid inte visa mer än sannolika skäl för sitt påstående. När det är gjort övergår bevisbördan på motparten som har att visa att det har funnits skälig orsak att vidta åtgärden oberoende av föreningsrättsfrågan. Tillämpningen, som i viss utsträckning anpassas efter omständigheterna, är föranledd av de svårigheter som är förknippade med att fullt ut visa att ett föreningsrättskränkande syfte har motiverat åtgärden.</p>
<p>Bevislättnad kan inte bara ske genom en omplacering av bevisbördan. Det kan också gå till så att en omständighet inte behöver bevisas fullt ut. Normalt krävs att en påstådd omständighet styrks , dvs. att övertygande bevisning läggs fram. Ibland kan det dock räcka med en lägre grad av bevisstyrka.</p>
<p>I mål om en inträffad skada kan det vara svårt eller omöjligt att lägga fram full bevisning om skadan. Enligt 35 kap. 5 § rättegångsbalken får rätten i en sådan situation uppskatta skadan till skäligt belopp. Det innebär en bevislättnad för den som har drabbats av skadan.</p>
<p>I andra fall kan det vara tillräckligt att en omständighet görs sannolik  eller antaglig , vilket innebär att det finns utrymme för att det förhåller sig på annat sätt än så som parten gör gällande. Exemplet med Arbetsdomstolens praxis i mål om föreningsrättskränkning innehåller ett moment av sådan bevislättnad eftersom den som påstår att en kränkning har förekommit bara behöver göra sannolikt att det förhåller sig så.</p>
<p>Förbuden i jämställdhetslagen (1991:433) var tidigare utformade som s.k. presumtionsregler . Det innebar att den arbetssökande eller arbetstagaren hade att visa att de faktiska omständigheter som angavs i bestämmelserna förelåg. Om det lyckades övergick bevisbördan till arbetsgivaren som hade att styrka att diskriminering inte förelåg. Presumtionsregler kan alltså också vara ett sätt att åstadkomma en bevislättnad.</p>
<h2>11.3 Direktivens bestämmelser</h2>
<p>Enligt artikel 8 i direktivet mot etnisk diskriminering och artikel 10 i arbetslivsdirektivet skall medlemsstaterna säkerställa att bevisprövningen sker med en viss bevislättnad för käranden i diskrimineringsmål. Artiklarna är utformade på samma sätt och med samma ord. De överensstämmer också med det ovan citerade bevisbördedirektivet.</p>
<p>Enligt artiklarnas första punkt skall medlemsstaterna, i enlighet med sina nationella rättssystem, vidta nödvändiga åtgärder för att säkerställa att det – när personer, som anser sig kränkta genom att principen om likabehandling inte har tillämpats på dem, inför domstol eller annan behörig myndighet lägger fram fakta som ger anledning att anta att det har förekommit direkt eller indirekt diskriminering – skall åligga svaranden att bevisa att det inte föreligger något brott mot principen om likabehandling.</p>
<p>I artiklarnas andra punkt anges att denna regel inte hindrar medlemsstaterna från att införa bevisregler som är mer fördelaktiga för käranden.</p>
<p>I tredje punkten i artiklarna anges att den delade bevisbördan inte skall tillämpas på straffrättsliga förfaranden.</p>
<p>Enligt fjärde punkten i artiklarna skall den delade bevisbördan även tillämpas på förfaranden där föreningar, organisationer eller andra ”rättsliga enheter” väckt talan för den diskriminerande personens räkning, dock inte på straffrättsliga förfaranden.</p>
<p>Enligt femte och sista punkten i artiklarna kan medlemsstaterna avstå från att tillämpa punkt ett på förfaranden där det åligger domstolen eller det behöriga organet att utreda fakta i målet.</p>
<p>I punkt 31 i ingressen till arbetslivsdirektivet sägs att det dock inte åligger svaranden att bevisa att käranden tillhör någon av de grupper som skyddas av direktivets diskrimineringsförbud. Något motsvarande uttalande görs inte i direktivet mot etnisk diskriminering.</p>
<h2>11.4 EG-domstolens praxis</h2>
<p>Mål om direkt diskriminering på grund av kön och nationalitet</p>
<p>När en domstol i en medlemsstat begär förhandsavgörande enligt artikel 234 i EG-fördraget avgör EG-domstolen inte målet i sak utan avger endast utlåtande om hur EG-rätten skall tolkas. Det går därför egentligen inte att tala om EG-domstolens beviskrav. Utifrån de krav domstolen ställt för att behandla mål om antingen direkt eller indirekt diskriminering går det ändå att slå fast vad domstolen anser vara nödvändig respektive tillräcklig bevisning för att nationella domstolar skall kunna konstatera direkt eller indirekt diskriminering i enskilda mål.</p>
<p>Då det gäller direkt diskriminering har EG-domstolen ställt samma beviskrav i mål om diskriminering på grund av nationalitet  som den tidigare gjort i mål om diskriminering på grund av kön. När missgynnandet skett med uttrycklig hänvisning till kärandens nationalitet har det ansetts utgöra tillräcklig bevisning för att konstatera direkt diskriminering.</p>
<p>Bevisbördedirektivets artikel 4 skall tillämpas även i mål om direkt könsdiskriminering . Under den korta tid som gått sedan direktivet skulle vara genomfört i nationell lag har bara ett mål som behandlat beviskraven vid direkt könsdiskriminering varit föremål för EG-domstolens tolkning; Brunnhofer-målet.   I detta mål som handlade om lönediskriminering tilldelades käranden hela bevisbördan för att det arbete hon utförde var likvärdigt och jämförbart med det den manlige jämförelsepersonen utförde. Svaranden gavs sedan möjlighet att både motbevisa detta och visa att det saknades samband mellan kvinnans kön och hennes lägre lön.</p>
<p>Mål om indirekt diskriminering på grund av kön och nationalitet</p>
<p>I mål om indirekt diskriminering har domstolen ställt olika krav på bevisning beroende på om diskrimineringsgrunden varit kön eller nationalitet. I kommissionens motivering till förslaget till arbetslivsdirektivet sägs att definitionen av indirekt diskriminering har inspirerats av EG-domstolens rättspraxis i mål som rör fri rörlighet för arbetstagare och att definitionen av indirekt diskriminering bör tolkas i anslutning till de allmänna bestämmelserna om bevisbörda i direktivet.</p>
<p>I det ovan nämnda målet Bilka-Kaufhaus   introducerade EGdomstolen en definition av indirekt könsdiskriminering  med en inbyggd bevisregel som domstolen har tillämpat sedan dess. Den går ut på att om käranden visar att betydligt fler personer av det ena könet missgynnas av en till synes könsneutral bestämmelse uppstår en presumtion för indirekt diskriminering.</p>
<p>I samtliga mål om indirekt könsdiskriminering utom i ett har domstolen krävt att käranden lägger fram statistiskt material som visar att betydligt fler personer av det ena könet missgynnas. Kan käranden presentera sådan bevisning, övergår bevisbördan till svaranden som med hjälp av proportionalitetsprincipen har att visa att det finns objektiva skäl som rättfärdigar den missgynnande behandlingen.</p>
<p>För att de skäl svaranden lägger fram skall anses vara objektiva kräver proportionalitetsprincipen att det finns ett verkligt behov i verksamheten av den missgynnande bestämmelsen eller åtgärden samt att denna är både nödvändig och relevant för att nå det åsyftade målet. Endast om de skäl svaranden åberopar uppfyller dessa krav bryts presumtionen.</p>
<p>I punkt 15 i ingressen till både direktivet mot etnisk diskriminering och arbetslivsdirektivet sägs att det särskilt vid indirekt diskriminering skall vara tillåtet att använda alla medel, inklusive statistiska bevis, för att fastställa diskriminering. Det får ses som en hänvisning till EG-domstolens krav på statistisk bevisning i mål om indirekt könsdiskriminering.</p>
<p>I mål om  indirekt diskriminering på grund av nationalitet har käranden endast i ett fåtal fall presenterat statistisk bevisning. Det har skett i målet  Allué I och i de förenade målen  Allué II . Av domarna framgår inte att det ingick i kärandens bevisbörda att presentera sådant material.</p>
<p>I O´Flynn-målet   gällde frågan om ett villkor i bestämmelser för begravningsersättning, nämligen det villkoret att ersättning endast utgår för en begravning som har ägt rum i Storbritannien, stred mot förbudet mot diskriminering på grund av nationalitet. I domen slår domstolen fast att statistiskt material inte är nödvändigt för att bevisa indirekt diskriminering på grund av nationalitet. I stället introducerade domstolen ett sätt att resonera som den sedan använt i mål om indirekt diskriminering på grund av nationalitet.</p>
<p>Först sammanfattade domstolen sin tidigare praxis enligt följande. Indirekt diskriminering på grund av nationalitet kan föreligga vid tillämpning av en bestämmelse med ett villkor som gäller oberoende av medborgarskap, om villkoret väsentligen eller till större delen drabbar migrerade arbetstagare eller lättare kan uppfyllas av inhemska arbetstagare, men även om villkoret enbart innebär en risk för att nackdelar skall uppkomma för migrerade arbetstagare. Domstolen anförde sedan följande: ”... såvida en bestämmelse i nationell rätt inte är objektivt motiverad och står i proportion till det eftersträvade syftet, skall den anses som indirekt diskriminerande då den till sin natur innebär en risk för att migrerade arbetstagare drabbas i högre grad än arbetstagare som är medborgare i landet och följaktligen utgör en fara för att nackdelar skall uppkomma för de förra.” ”… Det är i detta sammanhang inte nödvändigt att fastställa att ifrågavarande bestämmelse i praktiken drabbar en väsentligt större andel migrerade arbetstagare. Det räcker att fastställa att bestämmelsen innebär en risk för att en sådan verkan skall uppkomma.” (mål C237/94 O´Flynn, premiss 20-21).</p>
<p>Till skillnad från hur domstolen resonerat vid indirekt könsdiskriminering kräver den här inte att det kan slås fast att en bestämmelse i praktiken drabbar en väsentligt större andel migrerade arbetstagare. Det räcker att bestämmelsen är sådan att den innebär en risk för att en missgynnande verkan för migrerade arbetstagare skall uppkomma. Som framgår av citatet tillämpar domstolen delad bevisbörda även i mål om indirekt diskriminering på grund av nationalitet och svaranden ges möjlighet att objektivt motivera den bestämmelse som påstås vara diskriminerande. Proportionalitetsprincipen uttrycks dock enklare här än i mål om könsdiskriminering. Det sägs enbart att villkoret skall stå i proportion till det eftersträvade syftet.</p>
<h2>11.5 Bevisregler i den svenska diskrimineringslagstiftningen</h2>
<p>1999 år arbetsrättsliga lagar</p>
<p>I 1999 års arbetsrättsliga lagar finns en bevisregel inbyggd i bestämmelsen om direkt diskriminering. Det har inte ansetts behövligt att skriva in någon motsvarande regel i bestämmelsen om indirekt diskriminering. Det har heller inte ansetts nödvändigt med några uttryckliga regler om krav på bevisningens styrka.</p>
<p>Enligt förarbetena till 1999 års arbetsrättsliga lagar har regeringen ansett att det krävs någon form av bevislättnad eller delad bevisbörda för att förbudet skall kunna upprätthållas. Avseende direkt diskriminering har det särskilt ansetts gälla beträffande orsakssambandet mellan diskrimineringsgrunden och den missgynnande behandlingen, eftersom det kan antas vara svårt för den diskriminerade att styrka orsakssambandet.</p>
<p>Lagarna är skrivna utifrån bevisbördedirektivets krav. För direkt diskriminering  anförs följande i propositionen till 1999 års lag om diskriminering på grund av sexuell läggning (prop. 1997/98:180 s. 49): ”När det gäller direkt diskriminering  bör det således räcka att arbetstagaren eller den arbetssökande påstår att han eller hon har en viss sexuell läggning. Därutöver bör arbetstagaren visa att arbetsgivaren har behandlat henne eller honom mindre förmånligt än arbetsgivaren behandlat andra eller skulle ha behandlat andra med annan sexuell läggning i en likartad situation. Detta innebär i ett första steg att en arbetstagare eller en arbetssökande bör ha bevisbördan för de av henne eller honom påstådda faktiska omständigheterna. Steg ett i bevisprövningen bör alltså utmynna i en bedömning av om käranden styrkt att det varit fråga om ett missgynnande. Han eller hon kan då sägas ha gjort antagligt  att diskriminering föreligger. Om bevisskyldigheten inte fullgjorts har käranden misslyckats med att göra diskriminering antaglig. Arbetsgivarens motargument behöver då inte prövas, utan det kan genast konstateras att diskriminering inte kan visas i målet.</p>
<p>Det är endast arbetsgivaren som kan ange orsaken till sitt handlingssätt. Om diskriminering framstår som antaglig sedan arbetstagaren fullgjort sin bevisbörda bör därför bevisbördan övergå på arbetsgivaren. Det åligger då arbetsgivaren att styrka att det inte föreligger ett samband mellan missgynnandet och den sexuella läggningen. … … Förutom brister i sambandet mellan missgynnandet och den sexuella läggningen kan arbetsgivaren freda sig genom att visa att han inte haft kännedom om eller inte borde ha känt till den sexuella läggningen. För att det skall kunna bli fråga om direkt diskriminering finns alltså ett krav på insikt hos arbetsgivaren om den sexuella läggningen hos den person som behandlats mindre förmånligt.”</p>
<p>Om det är fråga om diskriminering på grund av funktionshinder kan direkt diskriminering också uppkomma genom att arbetsgivaren inte har skapat en likartad situation för den diskriminerade genom att vidta stöd- och anpassningsåtgärder. Den arbetssökande bör i det fallet först visa att det har varit möjligt att eliminera eller reducera den inverkan funktionshindret kan ha på arbetsoförmågan genom att vidta vissa stöd- och anpassningsåtgärder. Om den arbetssökande fullgjort sin bevisbörda i det avseendet ankommer det på arbetsgivaren att visa att det inte kan anses skäligt att vidta åtgärderna.</p>
<p>Även när det gäller indirekt diskriminering  är lagarna skrivna utifrån bevisbördedirektivets krav.</p>
<p>I artikel 2.2 i bevisbördedirektivet finns följande definition av indirekt diskriminering:</p>
<p>Enligt den princip om likabehandling som anges i punkt 1 föreligger indirekt diskriminering när en skenbart neutral bestämmelse eller ett skenbart neutralt kriterium eller förfaringssätt missgynnar en väsentligt större andel personer av det ena könet, såvida inte bestämmelsen, kriteriet eller förfaringssättet är lämplig(t) och nödvändig(t) och kan motiveras med objektiva faktorer som inte har samband med personernas kön.</p>
<p>Utgångspunkten enligt förarbetena till 1999 års arbetsrättsliga lagar är att arbetstagaren eller den arbetssökande har bevisbördan för de faktiska omständigheterna som således skall ge anledning att anta att han eller hon har blivit diskriminerad. Arbetstagaren eller den arbetssökande skall enligt förarbetena till 1999 års lag om etnisk diskriminering göra det genom att styrka att det till synes neutrala kriteriet, bestämmelsen eller förfaringssättet särskilt missgynnar den grupp han eller hon anser sig tillhöra jämfört med andra personer.</p>
<p>Om arbetstagaren eller den arbetssökande visar att en bestämmelse, ett kriterium eller ett förfaringssätt särskilt missgynnar den gruppen skall arbetsgivaren för att freda sig visa: ”att syftet med bestämmelsen, kriteriet eller förfaringssättet kan motiveras av sakliga skäl och att åtgärden är lämplig och nödvändig för att syftet skall uppnås.”</p>
<p>Man kan konstatera att det finns vissa skillnader i formuleringen mellan 1999 års lagar och bevisbördedirektivet.</p>
<p>Jämställdhetslagen</p>
<p>Jämställdhetslagens förbudsregler var fram till den 1 januari 2001 i huvudsak konstruerade som presumtionsregler på så sätt att otillåten könsdiskriminering ansågs föreligga när en arbetstagare eller en arbetssökande styrkt vissa sakomständigheter. Arbetsgivaren kunde då freda sig genom att motbevisa presumtionen. Numera är förbudet mot direkt diskriminering utformat på samma sätt som i 1999 års lagar.</p>
<p>Förbudet mot indirekt diskriminering skiljer sig dock något. Det första ledet i förbudsregeln är detsamma men det andra har formulerats på följande sätt: ”… såvida inte bestämmelsen, kriteriet eller förfaringssättet är lämpligt och nödvändigt och kan motiveras med objektiva faktorer som inte har samband med personernas kön.”</p>
<p>Den formuleringen ligger närmare bevisbördedirektivets krav än formuleringen i 1999 års lagar.</p>
<p>Lagen om likabehandling av studenter i högskolan</p>
<p>Även vid tillkomsten av lagen (2001:1286) om likabehandling av studenter i högskolan har bevisbördedirektivet varit en utgångspunkt för hur bestämmelserna om diskriminering skall tillämpas. Bestämmelsen om direkt diskriminering är konstruerad på samma sätt som motsvarande bestämmelse i 1999 års arbetsrättsliga lagar och i jämställdhetslagen medan bestämmelsen om indirekt diskriminering skiljer sig något från motsvarande bestämmelser i dessa.</p>
<p>Det första ledet i bestämmelsen är densamma som i de andra lagarna. Det andra ledet lyder så här: ”Detta gäller dock inte om bestämmelsen, kriteriet eller förfaringssättet objektivt kan motiveras av ett berättigat mål och medlen är lämpliga och nödvändiga för att uppnå målet.”</p>
<p>Även den formuleringen ligger närmare bevisbördedirektivets krav än formuleringen i 1999 års lagar.</p>
<p>Lagen om förbud mot diskriminering av deltidsarbetande arbetstagare och arbetstagare med tidsbegränsad anställning</p>
<p>I proposition till riksdagen den 14 februari 2002 har regeringen lagt fram förslag till en ny lag om förbud mot diskriminering av deltidsarbetande arbetstagare och arbetstagare med tidsbegränsad anställning. Även den lagen föreslås innehålla förbud mot direkt och indirekt diskriminering och även här föreslås delad bevisbörda efter förebild från bevisbördedirektivets bevisregel.</p>
<p>Bestämmelsen om direkt diskriminering föreslås få samma utformning som övriga lagar. Detsamma gäller det första ledet i bestämmelsen om indirekt diskriminering. Det andra ledet i den bestämmelsen föreslås få följande lydelse: ”Detta gäller dock inte om tillämpningen av villkoren kan motiveras av ett berättigat mål och medlen är lämpliga och nödvändiga för att uppnå målet.”</p>
<h2>11.6 Behöver åtgärder vidtas för att direktiven skall anses genomförda?</h2>
<p>Mot bakgrund av vad vi allmänt anfört om bevisning i avsnitt 11.2 kan vi konstatera att bevisbördedirektivets artikel 4, som vi citerat ovan under 11.1 liksom de nu aktuella EG-direktivens artiklar om bevisning, innebär delad bevisbörda samtidigt som de ger en bevislättnad för den som påstår diskriminering. Den diskriminerade personen skall lägga fram fakta som ger anledning att anta  att diskriminering förekommit. När det är gjort åligger det svaranden att bevisa att det inte föreligger något brott mot likabehandlingsprincipen.</p>
<p>Man kan se det så att när den diskriminerade personen fullgör det reducerade beviskravet får det en slags presumtionsverkan eftersom det leder till att den diskriminerade personen vinner målet om arbetsgivaren inte lämnar en godtagbar förklaring till sitt handlande.</p>
<p>Hur bör då de EG-rättsliga beviskraven få genomslag i de nya lagarna? Behöver särskilda bevisregler skrivas in i lagarna eller räcker det att det framgår av förarbetena att bevisprövningen skall göras på ett sätt som överensstämmer med kraven i EG-direktiven? Om vi föreslår bestämmelser om bevisprövningen i lagarna, bör vi då föreslå samma typ av bestämmelser som finns i den nu gällande arbetsrättsliga lagstiftningen eller bör vi utforma de nya reglerna på ett annat sätt?</p>
<p>Bestämmelserna i 1999 års lagar och i jämställdhetslagen är komplicerade. I fråga om direkt diskriminering är bevisregeln integrerad i den materiella förbudsregeln. Den är till och med inskriven i samma mening som förbudet. Som vi redan nämnt i avsnitt 6.4.1 ansåg Lagrådet vid tillkomsten av de senaste ändringarna i jämställdhetslagen att en sådan konstruktion var mindre lämplig. Lagrådet föreslog att bevisregeln skulle brytas ut ur förbudsregeln och bilda ett nytt andra stycke i bestämmelsen.</p>
<p>Eftersom de situationer i vilka förbuden skall gälla är så många fordrar de nya lagarna en annan konstruktion än tidigare lagstiftning. Med tanke på att de kommer att läsas av en större krets av personer än tidigare finns det samtidigt starka skäl att utforma bestämmelserna tydligt.</p>
<p>Ett sätt att ge bestämmelsen om direkt diskriminering en bättre utformning skulle kunna vara att skilja definitionen av direkt diskriminering från förbudet och att skilja ut bevisregeln från både definitionen och förbudet. Läsbarheten skulle öka om dessa olika budskap till läsaren inte placeras i en och samma mening.</p>
<p>Bestämmelsen om direkt diskriminering skulle således kunna inledas med en definition varefter det i ett andra stycke kunde skrivas in att direkt diskriminering är förbjuden. Därefter kunde det följa en bevisregel som antingen skulle inledas med att förbudet inte gäller eller med att det inte är diskriminering om den som påstås diskriminera visar att missgynnandet saknat samband med diskrimineringsgrunden.</p>
<p>Att uttrycka bevisregeln så att förbudet inte gäller skulle emellertid inte vara helt lyckat. Att uttrycka den så att det inte är diskriminering om det inte visas att missgynnandet saknar samband med diskrimineringsgrunden är inte heller någon bra lösning. Det är dock svårt att komma ifrån sådana formuleringar om man inte helt vill lämna det etablerade systemet och övergå till ett nytt regelsystem, exempelvis med något slag av presumtion så som ibland har förordats inom rättsvetenskapen.</p>
<p>I bestämmelserna om indirekt diskriminering finns ingen uttrycklig bevisregel i den svenska diskrimineringslagstiftningen. Det anses framgå av den materiella regeln vad det är för beviskrav som ställs på arbetsgivaren.</p>
<p>Genom våra förslag tillkommer två nya diskrimineringsförbud som inte förekommer i 1999 års lagar eller i annan svensk diskrimineringslagstiftning. Det är förbud mot trakasserier och förbud mot en order eller en instruktion att diskriminera. På något sätt bör det framgå att de båda EG-direktivens krav på bevislättnad gör sig gällande även i fråga om dessa nya förbud. Att införa bevisregler med samma typ av konstruktion som i de nu gällande bestämmelserna om direkt diskriminering skulle tynga de båda nya bestämmelserna som innehåller definition och förbud och göra dem onödigt svårtillgängliga. Det förefaller därför inte att vara någon bra lösning.</p>
<p>De allra flesta situationer där vi på grund av EG-direktivens krav föreslår att förbud mot direkt och indirekt diskriminering skall gälla ligger utanför vad vi i Sverige menar med arbetslivet, nämligen förhållandet mellan arbetsgivare och arbetstagare/arbetssökande. Lagstiftningen kommer alltså att beröra ett stort antal personer som inte har kännedom om de nu gällande diskrimineringsbestämmelserna. 1999 års lagar har inte varit i kraft särskilt länge. Bevisreglerna i lagarna har inte kommit att tillämpas av domstol i någon större utsträckning. Lagen om likabehandling av studenter i högskolan har nyligen trätt i kraft och har ännu inte hunnit tillämpas. Den lag där bevisbördedirektivets bestämmelser främst har diskuterats och kommit till praktisk användning har varit jämställdhetslagen. Inte heller de nu gällande diskrimineringsbestämmelserna i den lagen har emellertid hunnit tillämpas i någon nämnvärd utsträckning. Diskrimineringsförbuden som är formulerade på samma sätt som bestämmelserna i 1999 års lagar har inte varit i kraft mer än drygt ett år.</p>
<p>Mot bakgrund av det vi nu anfört menar vi att den bevislättnad som fordras enligt EG-rätten bör komma till uttryck på ett tydligare sätt i lagstiftningen än vad som nu är fallet. Vi anser att bestämmelserna i 1999 års lagar ger dålig vägledning för hur bevisprövningen skall genomföras. För den som bara ser lagtexten står det inte omedelbart klart att bevisregeln i bestämmelsen om direkt diskriminering är en bevisregel. Både i fråga om direkt och indirekt diskriminering är det nödvändigt att gå till förarbetena för att ta reda på hur bestämmelserna är tänkta att tillämpas.</p>
<p>Ett sätt att gå till väga skulle kunna vara att låta en allmänt uttryckt regel i lagtexten – formulerad så att den återger de båda EGdirektivens krav på bevislättnad – tjäna som en tydlig upplysning om att det inte är de sedvanliga bevisreglerna som gäller. En sådan regel skulle kunna utformas enligt följande:</p>
<p>I mål om diskriminering skall den som anser sig diskriminerad lägga fram fakta som ger anledning att anta att en diskriminerande behandling som har samband med etnisk tillhörighet, religion eller övertygelse, funktionshinder eller sexuell läggning har förekommit. Diskriminering skall anses ha förekommit om det inte visas att behandlingen inte haft samband med etnisk tillhörighet, religion eller övertygelse, funktionshinder eller sexuell läggning.</p>
<p>Vid närmare övervägande anser vi dock att det är tveksamt om en sådan regel är till nytta, eftersom den inte ger några egentliga riktlinjer för bevisprövningen.</p>
<p>Diskrimineringsförbuden är konstruerade på olika sätt. Den bevisprövning som skall göras enligt EG-domstolens praxis vid direkt diskriminering skiljer sig helt från den som skall göras vid indirekt diskriminering. Därtill kommer frågan hur prövningen skall gå till vid tillämpning av de två nya diskrimineringsförbuden, förbudet mot trakasserier och förbudet mot order eller instruktion att diskriminera. Det är en uppgift för oss att analysera hur bevisprövningen skall göras även i fråga om de förbuden.</p>
<p>Slutsatsen blir att vi bör lägga fram förslag till bestämmelser i lagtexten som anger hur bevisprövningen skall ske vid tillämpning av vart och ett av de fyra diskrimineringsförbuden i de nya lagarna. Det bör vidare framgå av lagen om förbud mot diskriminering på grund av funktionshinder hur arbetsgivarens skyldighet att vidta stöd- och anpassningsåtgärder skall vägas in vid bevisprövningen av ett påstått fall av direkt diskriminering.</p>
<p>Vårt förslag blir att de nya lagarna skall innehålla fem nya bevisregler som framgår av följande avsnitt. Bevisreglerna bör placeras i kapitlet om rättegången. En hänvisning till dem bör göras i en särskild bestämmelse i kapitlet med diskrimineringsförbuden.</p>
<p>Allmänt</p>
<p>Enligt EG-direktivens regel om bevisning skall den som anser sig diskriminerad lägga fram fakta som ger anledning att anta att en diskriminerande behandling har förekommit. När orden lägga fram fakta  används i domstol är det naturligt att utgå från att man talar om styrkta fakta. Det är också i princip så som EG-domstolen menar att det skall gå till. Utgångspunkten är att käranden skall styrka sina påståenden om de faktiska omständigheter som ligger till grund för käromålet.</p>
<p>I grunden är det ingen skillnad på förbuden mot direkt och indirekt diskriminering. I båda fallen är frågan om det har skett ett missgynnande och om missgynnandet haft samband med diskrimineringsgrunden. Bestämmelserna är emellertid uppbyggda på helt olika sätt.</p>
<p>I fall av direkt diskriminering  finns det en direkt koppling mellan handlandet och diskrimineringsgrunden. En person diskrimineras av skäl som har ett direkt samband med etnisk tillhörighet, religion eller övertygelse, funktionshinder eller sexuell läggning. Diskrimineringen konstateras normalt genom en jämförelse med en annan person. Det är viktigt att jämförelsen blir rättvisande. De personer som jämförs skall ha befunnit sig i en jämförbar situation. Bevisprövningen tar därför i första hand sikte på missgynnandet och på om det har varit fråga om en jämförbar situation. Vidare prövas om det har funnits ett samband mellan den missgynnande behandlingen och diskrimineringsgrunden.</p>
<p>I fall av indirekt diskriminering  leder bestämmelsens uppbyggnad till en annorlunda frågeställning. Här har alltså handlandet till synes inget samband med diskrimineringsgrunden men leder ändå i praktiken till att personer i de skyddade grupperna missgynnas. Den fråga som bevisprövningen främst skall ta sikte på är om käranden kan visa att bestämmelsen, kriteriet eller förfaringssättet typiskt sett har en missgynnande effekt på personer med tillhörighet till den skyddade gruppen. Om så är fallet går bevisbördan över på svaranden. De frågor som då ställs är om bestämmelsen, kriteriet eller förfaringssättet objektivt kan motiveras av ett berättigat mål och om tillämpningen är ett lämpligt och nödvändigt medel för att uppnå målet.</p>
<p>Bestämmelsernas olikartade uppbyggnad gör alltså att bevisreglerna måste utformas olika.</p>
<p>Det huvudsakliga syftet med de EG-rättsliga bevisreglerna är att göra likabehandlingsprincipen effektiv. Bevisregeln för direkt diskriminering i 1999 års lagar ger käranden bevislättnad endast i fråga om sambandet mellan behandlingen och diskrimineringsgrunden. Det är inte givet att de bestämmelserna alltid är tillräckliga för att tillgodose kraven på bevislättnad. Om det av någon anledning är mycket svårt för käranden att föra bevisning kring någon omständighet, som det normalt åligger käranden att bevisa, t.ex. därför att svaranden ensam har tillgång till informationen skall bevisbördan för den, enligt EG-domstolens praxis, flyttas till svaranden. Det finns alltså situationer när bevislättnaden kanske bör se ut på ett något annorlunda sätt och ta sikte inte bara på frågan om det finns ett samband med diskrimineringsgrunden utan även på frågorna om missgynnande och jämförbar situation.</p>
<p>Vid en avvägning av om vi bör lägga fram förslag till hanterliga bevisregler eller avstå eftersom dessa i vissa situationer kan vara bristfälliga anser vi att fördelarna med tydliga regler vida överväger nackdelarna. Risken för en felaktig rättstillämpning är väsentligt större om några bevisregler inte skrivs in i lagarna. De bestämmelser som gäller för bevisning vid direkt diskriminering enligt 1999 års arbetsrättsliga lagar stämmer efter vad vi kan se tämligen väl med EG-rättens krav. De situationer där ytterligare bevislättnad eventuellt kan behövas menar vi att man kan belysa närmare i rättstillämpningen. Vi föreslår därför bestämmelser i de nya lagarna enligt följande.</p>
<p>Direkt diskriminering</p>
<p>Enligt EG-direktiven skall käranden lägga fram fakta som ger anledning att anta att en diskriminerande behandling har förekommit. Även enligt de regler vi föreslår skall käranden ha bevisbördan för de faktiska omständigheter som läggs till grund för käromålet.</p>
<p>I mål om direkt diskriminering på grund av etnisk tillhörighet, religion eller övertygelse, funktionshinder eller sexuell läggning skall den som anser sig ha blivit sämre behandlad än någon annan i en jämförbar situation visa att en sådan behandling har förekommit. Det åligger då den som därigenom skall antas ha diskriminerat att visa att något samband inte har förelegat mellan behandlingen och den etniska tillhörigheten, religionen eller övertygelsen, funktionshindret eller den sexuella läggningen.</p>
<p>I mål om direkt diskriminering är det alltså i princip käranden som skall bevisa att han eller hon har blivit sämre behandlad än en annan – eventuellt hypotetisk – person. Käranden skall också bevisa att han eller hon har befunnit sig i en jämförbar situation med den</p>
<p>Om käranden har fullgjort sin bevisbörda på detta sätt menar vi att det i enlighet med EG-direktiven finns anledning att anta att diskriminering har förekommit. Bevisbördan övergår då på svaranden som skall bevisa att det inte har funnits något samband mellan missgynnandet och diskrimineringsgrunden.</p>
<p>En faktor som inte nämns i den nu föreslagna bevisregeln är kärandens anknytning till diskrimineringsgrunden. Enligt 1999 års arbetsrättsliga lagar har den arbetssökande eller arbetstagaren varit skyldig att bevisa att det har funnits en etnisk faktor eller ett funktionshinder. En uppgift om att arbetstagaren har en viss sexuell läggning har däremot fått tas för god.</p>
<p>I förarbetena till lagen (2001:1286) om likabehandling av studenter i högskolan är upplägget det sistnämnda. När det gäller frågan om vilken tillhörighet en person har, bör det enligt förarbetena vara tillräckligt att en student eller en sökande påstår att han eller hon har en viss könstillhörighet, etnisk tillhörighet eller sexuell läggning eller är funktionshindrad. Någon bevisning om den saken fordras alltså inte.</p>
<p>Så bör det vara även enligt de nya lagarna. Uppgiften om att det föreligger en tillhörighet till någon av de skyddade grupperna bör tas för god. Det bör gälla både när det är fråga om diskriminering på grund av kärandens tillhörighet till en skyddad grupp och i fråga om diskriminering på grund av kärandens anknytning till annan person som påstås höra till någon av de skyddade grupperna.</p>
<p>Svaranden kan liksom enligt 1999 års lagar freda sig med påståenden om att svaranden inte känt till eller bort känna till att käranden eller den person käranden sagt sig ha haft kontakt med hört till en skyddad grupp.</p>
<p>Indirekt diskriminering</p>
<p>I mål om indirekt diskriminering på grund av etnisk tillhörighet, religion eller övertygelse, funktionshinder eller sexuell läggning skall den som anser sig ha blivit missgynnad visa att tillämpningen av en bestämmelse, ett kriterium eller ett förfaringssätt, som framstår som neutral, i praktiken kan missgynna personer med denna etniska tillhörighet, religion eller övertygelse, detta funktionshinder eller denna sexuella läggning. Det åligger då den som därigenom skall antas ha diskriminerat att visa att bestämmelsen, kriteriet eller förfaringssättet objektivt kan motiveras av ett berättigat mål och att tillämpningen är ett lämpligt och nödvändigt medel för att uppnå målet.</p>
<p>Även vid indirekt diskriminering är det således käranden som skall lägga fram fakta som ger anledning att anta att det har förekommit diskriminering. I detta fall görs en jämförelse mellan två grupper. Den som anser sig diskriminerad skall styrka att tillämpning av den till synes neutrala bestämmelsen, kriteriet eller förfaringssättet typiskt sett särskilt kan missgynna den grupp som han eller hon tillhör jämfört med övriga grupper. Här har EG-domstolen i många fall uttalat att den bevisningen bör bestå av ett statistiskt material. Så behöver dock inte alltid vara fallet.</p>
<p>Om käranden har styrkt den missgynnande effekten övergår bevisbördan på svaranden. Av bestämmelsen om indirekt diskriminering framgår att svarandens bevisning skall bedömas med ledning av proportionalitetsprincipen. Om käranden har visat att kriteriet missgynnar den grupp som han eller hon tillhör jämfört med en annan grupp skall svaranden bevisa att bestämmelsen, kriteriet eller förfaringssättet objektivt kan motiveras av ett berättigat mål och att tillämpningen har varit ett lämpligt och nödvändigt medel för att uppnå målet.</p>
<p>Trakasserier</p>
<p>När det gäller trakasserier bör samma principer om bevisbörda gälla som vid direkt diskriminering, eftersom det även i dessa fall krävs ett samband mellan handlingen och diskrimineringsgrunden i fråga. Käranden skall styrka sina påståenden om ett trakasserande beteendet. Därigenom skall det antas att diskriminering har ägt rum och svaranden skall då visa att beteendet inte har haft något samband med diskrimineringsgrunden.</p>
<p>I fråga om en order eller instruktion att diskriminera menar vi att det är kärandens sak att visa att ordern eller instruktionen har förekommit. Någon tvist om skadestånd kan inte uppstå om det inte finns någon som anser sig kränkt av den påstådda ordern eller instruktionen. Den bevisprövning som gäller diskrimineringen får därför göras enligt bevisregeln för antingen direkt eller indirekt diskriminering.</p>
<p>I fråga om ett direkt diskriminerande budskap som ”Sälj inte mitt hus till en invandrare!” eller ”Anställ inte en funktionshindrad!” bör bevisprövningen gå till på samma sätt som vid direkt diskriminering. Den som påstår att ordern eller instruktionen strider mot någon av de nya lagarna skall först visa att ordern eller instruktionen har förekommit. Det skall därefter ligga på den som utfärdat ordern eller instruktionen att förklara sig och visa att ordern eller instruktionen inte haft samband med den åberopade diskrimineringsgrunden.</p>
<p>I fråga om en order eller instruktion om att tillämpa en bestämmelse som är till synes neutral men som i praktiken särskilt missgynnar personer med en viss etnisk tillhörighet etc. skall bevisprövningen ske enligt vad som skall gälla för indirekt diskriminering.</p>
<p>Stöd- och anpassningsåtgärder</p>
<p>I arbetslivet krävs att en arbetsgivare vid anställning etc. skapar en situation för en person med funktionshinder som är likartad med den för personer utan funktionshindret, genom att vidta de stöd- och anpassningsåtgärder som skäligen kan krävas. Detta skall gälla som tidigare vid direkt diskriminering. Vi föreslår dock att tillämpningsområdet skall vidgas något även om det alltjämt endast skall vara arbetsgivare som har sådan skyldighet. På samma sätt som enligt 1999 års lag skall det ligga på den arbetssökande att styrka att sådana åtgärder hade kunnat eliminera eller reducera funktionshindrets negativa inverkan på förmågan att utföra den aktuella arbetsuppgiften. Om arbetstagaren fullgjort sin bevisbörda i detta avseende skall arbetsgivaren för att vinna målet visa att det inte har varit skäligt att vidta åtgärderna.</p>
<h2>11.8 Bevisningen vid repressalier</h2>
<p>Trakasserier och repressalier kan i många fall vara identiska handlingar som kan bedömas enligt både civilrättsliga och straffrättsliga regler. En skillnad mellan trakasserier, som ju räknas som diskriminering, och repressalier är att ett ansvar för trakasserier förutsätter att det finns ett samband med en diskrimineringsgrund. Vid repressalier krävs inte något sådant samband. Såvitt vi kan utläsa fordrar de båda EG-direktiven inte någon lättnad i bevisbördan vid repressalier.</p>
<p>Otvivelaktigt är det så att det även vid repressalier finns bevissvårigheter av samma slag som vid diskriminering. Det har därför rests krav på att samma bevislättnad skall införas vid prövning av repressalier som vid prövning av mål om diskriminering.</p>
<p>Vi delar uppfattningen att det även vid repressalier kan finnas ett behov av bestämmelser om bevislättnad. Detta krävs dock inte enligt EG-direktiven. Med tanke på omfattningen av vårt uppdrag, den tidspress som vi på grund av den befinner oss under och svårigheten med att utforma en sådan bestämmelse i lagstiftningen eller att lägga fast en sådan tillämpning i praxis avstår vi dock från att lägga ett sådant förslag.</p>
<h2>11.9 Rättsliga förfaranden där bevisreglerna skall tillämpas</h2>
<p>Som framgår av kapitel 15 föreslår vi att mål som har sin bakgrund i de nya lagarna skall handläggas i den ordning som gäller enligt processreglerna i rättegångsbalken och i lagen (1974:371) om rättegången i arbetstvister.</p>
<p>Hela vårt förslag utgörs av civilrättsliga regler. I brottmål som rör diskriminering skall lättnader i bevisbördan inte förekomma.</p>
<p>Mål om ogiltighet eller skadestånd på grund av diskriminering är s.k. dispositiva tvistemål, vilket innebär att det står parterna fritt att komma överens och avstå från att begära en dom i målet. I sådana mål ligger det på parterna att ta fram och presentera den bevisning som de önskar att domstolen skall lägga till grund för sin bedömning. Där skall de nyss beskrivna bevisreglerna gälla.</p>
<p>I ärenden inför myndigheter är det inte lika vanligt att frågor om bevisbördan blir aktuella. Skälet är att det är myndigheten som har ansvaret för att saken i sin helhet blir tillfredsställande utredd. Det innebär att frågan om vem som skall bevisa vad inte har samma betydelse. Den enskilde behöver i allmänhet inte lägga fram bevisning utan myndigheten skall självmant utreda och beakta omständigheter som är fördelaktiga för honom eller henne.</p>
<p>Även när ett ärende har överklagats till en förvaltningsdomstol saknar frågan om bevisbördan normalt betydelse. Det beror på att sådana domstolar har en utredningsskyldighet som sträcker sig så långt som sakens beskaffenhet kräver. I de fall man talar om bevisbörda inom förvaltningsrätten anses den ligga på den myndighet som är den enskildes motpart i förvaltningsdomstolen.</p>
<p>Det nyss sagda gäller främst då saken rör en betungande åtgärd mot enskild. I fall där det är fråga om att en enskild begär en förmån av det allmänna eller det kan sägas handla om jämställda parter kan regler om bevisbördan tillämpas i enlighet med vad som gäller i civilrättsliga tvister vid allmän domstol.</p>
<p>Vad som nyss sagts om bevisbördan i förvaltningsprocessen är helt förenligt med EG-direktiven.</p>
<h2>12 Förbud mot repressalier</h2>
<p>Vårt förslag:  Den som är förbjuden att diskriminera skall inte få utsätta den som gjort en anmälan om diskriminering, påtalat diskriminering eller medverkat i en utredning om diskriminering för repressalier.</p>
<p>Både direktivet mot etnisk diskriminering, artikel 9, och arbetslivsdirektivet, artikel 11, ålägger medlemsstaterna att införa nödvändiga skyddsbestämmelser mot repressalier. I direktivet mot etnisk diskriminering sägs att medlemsstaterna i sina rättsordningar skall införa nödvändiga bestämmelser för att skydda enskilda mot ogynnsam behandling eller ogynnsamma följder på grund av klagomål eller förfaranden för att se till att principen om likabehandling följs. I arbetslivsdirektivet sägs att anställda skall skyddas mot uppsägning eller annan ogynnsam behandling som utgör en reaktion från arbetsgivarens sida på ett klagomål inom företaget eller ett rättsligt förfarande som syftar till att principen om likabehandling följs.</p>
<p>I detta kapitel går vi igenom vad som menas med repressalier i direktiven (avsnitt 12.1). Därefter konstaterar vi att åtgärder behövs för att direktiven skall genomföras (avsnitt 12.2) och till sist lämnar vi förslag till hur förbuden mot repressalier skall utformas i de nya lagarna (avsnitt 12.3).</p>
<h2>12.1 Vad som menas med repressalier</h2>
<p>Kommissionen konstaterar i sina förslag till direktiven att ett effektivt rättsligt skydd måste inbegripa skydd mot repressalier. De som utsätts för diskriminering kanske avstår från att tillvarata sina rättigheter på grund av rädsla för repressalier. Eftersom, enligt kommissionen, rädslan för uppsägning oftast är det största hindret för att vidta åtgärder på egen hand är det nödvändigt att skydda den enskilde mot uppsägning och annan ofördelaktig behandling. Kommissionen anger som exempel degradering eller andra tvångsåtgärder med anledning av sådana åtgärder.</p>
<p>Enligt direktivet mot etnisk diskriminering består repressalier av ”ogynnsam behandling” eller ”ogynnsamma följder” av klagomål m.m. Den skyddade personkretsen sägs utgöras av ”enskilda”. Arbetslivsdirektivet är mer preciserat. Här anges för det första att det handlar om skydd för (enbart) anställda. Arbetssökande eller utomstående har alltså inte något på direktivet grundat skydd mot åtgärder av repressaliekaraktär. Vidare anges att skyddet gäller uppsägning eller annan ogynnsam behandling som utgör en reaktion från en arbetsgivares sida på ett klagomål eller rättsligt förfarande.</p>
<p>Det handlar således om handlingar och uttalanden som medför skada eller obehag för den enskilde men även om underlåtenhet som är till nackdel för den enskilde på så sätt att hans eller hennes villkor eller förhållanden försämras i förhållande till vad som annars varit fallet. I arbetslivet kan det förutom uppsägningar vara fråga om försämrade arbetsuppgifter, en större arbetsbelastning, onormala krav på övertid, uteblivna förmåner m.m. På de andra samhällsområdena kan det många gånger antas handla om försämrad service eller annat ogynnsamt bemötande. Att t.ex. en myndighet som anmälts till någon av ombudsmännen i sina kontakter med allmänheten ger sämre service till den som står bakom anmälan eller lämnat kompletterande uppgifter är ett typexempel.</p>
<p>Därtill krävs för att det skall vara fråga om repressalier ett orsakssamband mellan den ogynnsamma behandlingen och det förhållande att den enskilde framfört klagomål eller liknande om diskriminering. Om det sambandet saknas är det inte repressalier. Om övriga förutsättningar är uppfyllda kan det då i stället vara diskriminering, t.ex. diskriminerande trakasserier.</p>
<p>Enligt direktiven är repressalier inte diskriminering. Det finns dock ett nära samband mellan särskilt diskriminerande trakasserier och repressalier. En skillnad är dock viktig. Diskriminerande trakasserier har samband med diskrimineringsgrunden som sådan, t.ex. någons etniska tillhörighet. Repressalier grundas inte på diskrimineringsgrunden som sådan utan på att den enskilde utnyttjat sin rätt att påtala missförhållanden. Exempelvis kan man tänka sig att en heterosexuell person gör invändningar mot att en homosexuell arbetskamrat negativt särbehandlas. Om den personen ”straffas” på grund av sitt engagemang för sin kamrat har repressalieförbudet överträtts. Karakteristiskt för repressalier är just detta drag av bestraffningsåtgärder som normalt inte finns när det gäller trakasserier och annan diskriminering.</p>
<p>Direktiven preciserar inte vilka ”klagomål” eller rättsliga ”förfaranden” som den enskilde skall ha rätt att driva utan att straffas genom repressalier. Vi konstaterar här att det får sägas finnas ett utrymme för nationell anpassning på denna punkt och återkommer till saken i avsnitt 12.3 nedan. Redan här kan dock konstateras att repressalieförbudet enligt direktiven får anses ta sikte även på handlingar m.m. som inte behöver vara straffbara enligt medlemsstaternas rättsordningar.</p>
<h2>12.2 Behöver åtgärder vidtas för att direktiven skall anses genomförda?</h2>
<p>I Sverige finns en del rättsregler som kan åberopas som skydd mot repressalier. Vi lämnar här en kort redogörelse för de viktigaste av dessa.</p>
<p>Straffrätten</p>
<p>Inom straffrätten är det främst brotten ofredande, övergrepp i rättssak och liknande gärningar av hämnd- eller bestraffningskaraktär som kan förknippas med repressalier. I mål om ansvar för sådana brott kan det utdömas skadestånd till någon som vållats bl.a. ideell skada i form av kränkning. Skadestånd grundas då på att ett brott har begåtts. Normalt krävs följaktligen polisanmälan, åtal och rättegång.</p>
<p>Förutom att ett straffrättsligt förfarande kan upplevas som obehagligt för den som utsatts för ett brott är möjligheten till skadestånd på grund av brott ofta beroende av att den tilltalade döms för brottet. En utmärkande omständighet för straffprocessen är det höga beviskrav som tillämpas. Åklagaren måste i regel styrka samtliga omständigheter till grund för ett åtal. Övergrepp i rättssak avser dessutom anmälningar och annan medverkan i utredningar endast i förhållande till myndigheter, t.ex. någon av ombudsmännen.</p>
<p>Repressalier får vidare sägas innefatta även handlingar som inte är straffbara. Det innebär att det vid sidan av brottmålsförfarandet krävs ett annat förfarande för att alla former av repressalier skall omfattas av skyddet.</p>
<p>Sammantaget kan de straffbestämmelser som kan komma i fråga när det gäller repressalier inte anses uppfylla direktivens krav på ett effektivt och heltäckande skydd. 1999 års arbetsrättsliga lagar</p>
<p>I 1999 års arbetsrättsliga diskrimineringslagar finns repressalieförbud med skadestånd som påföljd. Förbuden gäller då en arbetstagare har anmält arbetsgivaren för diskriminering enligt någon av lagarna. Med detta menas att arbetstagaren använt sig av sin rätt att få en fråga om diskriminering prövad. Med anmälan avses att en arbetstagare har underrättat sin fackliga organisation eller någon av ombudsmännen.</p>
<p>Exempel på repressalier är att arbetstagaren får kännas vid en försämring av sina arbetsvillkor eller att en förväntad förmån uteblir. Det kan även vara fråga om försämrade arbetsuppgifter, en större arbetsbelastning, onormala krav på övertid, uteblivna förmåner eller liknande trakasseriåtgärder.</p>
<p>Förbudet riktar sig mot arbetsgivaren. Den som i arbetsgivarens ställe har rätt att besluta om en arbetstagares förhållanden likställs med arbetsgivaren. Här avses t.ex. arbetsledare och personalchefer. Arbetsgivarens ansvar omfattar alltså alla som har en ledande ställning över andra arbetstagare och vilkas beslut kan påverka den enskilde arbetstagarens arbetsförhållanden eller villkor. Skyddet gäller endast arbetstagare, inte arbetssökande.</p>
<p>Lagen om likabehandling av studenter i högskolan</p>
<p>Även lagen (2001:1286) om likabehandling av studenter i högskolan innehåller ett repressalieförbud som är skadeståndssanktionerat. Bestämmelsen är utvidgad i förhållande till 1999 års arbetsrättsliga diskrimineringslagar på så sätt att den omfattar även sökande och den som har medverkat i en utredning enligt lagen. Med att medverka i en utredning enligt lagen menas att någon för egen eller annans räkning påtalat att högskolan inte fullgör sina skyldigheter enligt lagen. Det kan gälla exempelvis skyldigheten att utreda och förhindra trakasserier. Även den som medverkat i en utredning genom att lämna uppgifter omfattas av skyddet.</p>
