<h1>Sammanfattning</h1>
<h2>Varför ett handlingsprogram?</h2>
<p>Vårt uppdrag har varit att lägga fram ett förslag till handlingsprogram för svenska språket. Detta skall ha två syften: dels att främja svenskans ställning, dels att alla i Sverige skall ges likvärdiga möjligheter att tillägna sig svenska språket.</p>
<p>Ett handlingsprogram för svenska språket behövs därför att språksituationen i Sverige har förändrats.</p>
<p>• Engelskan har fått en allt starkare ställning internationellt och därigenom också blivit ett allt viktigare språk inom vårt land.</p>
<p>• Sverige har blivit ett allt mer mångspråkigt land, framför allt genom invandring men också genom att fem språk sedan några år tillbaka fått ställning som nationella minoritetsspråk.</p>
<p>• Kraven på en god förmåga att använda språket i både tal och skrift har generellt ökat i samhället.</p>
<p>Den förändrade språksituationen påverkar de språkliga villkoren i vårt land på flera olika sätt.</p>
<p>Om man i vissa sammanhang övergår till att enbart använda engelska kommer svenskan att upphöra att utvecklas inom dessa områden. På sikt uppstår s.k. domänförluster, svenska termer och begrepp upphör att bildas och svenskans ställning i Sverige försvagas. Samtidigt är det uppenbart att det i många sammanhang är nödvändigt att bruka engelska, och att allt fler behöver kunna engelska allt bättre. Hur skall vi kunna säkerställa att svenskan fortsätter att utvecklas allsidigt, samtidigt som bruket av engelska inte motverkas i alla de sammanhang man behöver använda engelska och alla får de engelskkunskaper de behöver?</p>
<p>I dagens Sverige används svenska alltmer som ett andra eller ett främmande språk. Detta ställer utbildningssystemet inför stora utmaningar, eftersom alla måste få likvärdiga möjligheter att tillägna sig svenskan. Men det påverkar också språkförhållandena i stort, t.ex. hur vi skall se på svenska som inte talas helt perfekt eller med utländsk brytning. Vad innebär ”god behärskning av svenska i tal och skrift” i ett mångspråkigt och multikulturellt samhälle?</p>
<p>De ökande kraven på en god förmåga att använda språket i både tal och skrift leder till att det blir allt viktigare att alla – oavsett språklig och social bakgrund – ges möjlighet att tillägna sig ett rikt och funktionellt språk. Förändringar av arbetslivet, den allt längre utbildning de flesta genomgår och informationssamhällets framväxt med en allt större betydelse för IT i de flesta sammanhang gör att den som inte behärskar skriftspråket väl kommer att få stora problem, både i arbets- och privatlivet. Kraven på goda muntliga färdigheter har ökat generellt. Samtidigt har skillnaderna i läsvanor och konsumtion av olika medier ökat mellan olika socialgrupper under det senaste decenniet. Sådana skillnader påverkar den enskildes möjligheter att tillägna sig skriftspråket. Trots att den svenska skolan på det hela taget når goda resultat vid internationella jämförelser lämnar en inte obetydlig andel av eleverna skolan utan god läs- och skrivförmåga. Hur skall vi säkerställa att alla  kan utveckla ett rikt och funktionellt språk?</p>
<h2>Tre förhållanden att säkerställa</h2>
<p>Mot bakgrund av det dubbla syfte som angivits för vårt handlingsprogram har vi valt att sträva efter att säkerställa tre förhållanden genom de förslag vi lägger fram:</p>
<p>• Svenskan skall vara ett komplett och samhällsbärande språk.</p>
<p>• Den offentliga svenskan skall vara korrekt och välfungerande.</p>
<p>• Alla skall ha rätt till språk: svenska, modersmål och främmande språk.</p>
<p>Dessa tre övergripande ambitioner har ägnats var sin huvuddel i betänkandet (del II–IV).</p>
<h2>Ett komplett och samhällsbärande språk (del II)</h2>
<p>Svenskan har sedan länge haft en självklar ställning som Sveriges huvudspråk. Svenska har använts inom alla delar av samhället, t.ex. administrationen, rättsväsendet, det politiska systemet, alla nivåer inom undervisningsväsendet, arbetslivet och kulturlivet. Nu sker på en del områden inskränkningar av bruket av svenska genom att man i stället går över till engelska.</p>
<p>Våra åtgärder för att säkerställa att svenskan förblir ett komplett och samhällsbärande språk har som grundläggande inriktning att främja svenskans bruk inom skilda samhällssektorer utan att motverka ett nödvändigt användande av engelska och andra främmande språk.</p>
<h2>Utbildning och forskning (kap. 3)</h2>
<p>Inom utbildningsområdet är bruket av engelska särskilt omfattande. Speciellt gäller det högre utbildning och forskning, men även inom skolan har undervisning på engelska blivit allt vanligare.</p>
<p>För grund- och gymnasieskolans  del innehåller handlingsprogrammet följande åtgärder: 1. I alla skolor där undervisning bedrivs på främmande språk (sprint) skall verksamheten noga följas och fortlöpande utvärderas. 2. Den rättsliga grunden för sprint skall regleras när sådan undervisning bedrivs i betydande omfattning. 3. Regelverket för gymnasieskolan skall ändras så att det blir obligatoriskt att ge svenskundervisning under alla år av gymnasieutbildningen.</p>
<p>För  högskoleutbildningens och forskningens del innehåller handlingsprogrammet följande åtgärder: 4. Universitet och högskolor bör förstärka moment i utbildningen som förbättrar studenternas muntliga och skriftliga färdigheter i både svenska och engelska, samt i vissa fall höja förkunskapskraven i svenska. 5. Åtgärder skall vidtas för att främja parallell användning av engelska och svenska inom forskning och vetenskap. 6. I utbildning vid svenska universitet och högskolor skall ett mål vara att studenterna tillägnar sig förmåga att i både nationella och internationella sammanhang muntligt och skriftligt och för olika målgrupper utbyta kunskap inom sitt specialområde. 7. En genomgång skall göras av kraven för yrkesexamina vid högskolan. I relevanta fall skall införas krav på för yrket tillräckliga kunskaper i svenska i såväl tal som skrift.</p>
<h2>Politik och förvaltning (kap. 4)</h2>
<p>Inom området politik och förvaltning uppmärksammar vi speciellt vad Sveriges medlemskap i EU kan betyda, men vi berör även svenskans bruk inom den mer inhemska politiken och förvaltningen.</p>
<p>Beträffande svenskans ställning i EU  innehåller handlingsprogrammet följande åtgärder: 8. Regeringen skall fastlägga officiella svenska riktlinjer för svenskans ställning och bruk inom EU, och även fortsättningsvis årligen bedöma och till riksdagen rapportera om kraven i riktlinjerna uppfylls samt om de nödvändiga resurserna finns inom EU. 9. Hur Sverige kan stödja utbildning av tolkar  från  svenska skall undersökas. 10. Undersökningar av dokumentanvändning och informationsströmmar med avseende på  EU-texter skall genomföras. 11. Utvecklingen av översättningshjälpmedel för de svenska översättarna skall följas noga.</p>
<p>När det gäller den inhemska förvaltningen  innehåller handlingsprogrammet följande åtgärd: 12. Svenska språket skall normalt användas inom den offentliga administrationen.</p>
<h2>Arbetsliv, marknad och konsumtion, kultur och medier, informationsteknik samt hälso- och sjukvård (kap. 5)</h2>
<p>Språkförhållandena relaterade till arbetsliv, marknad, kultur, informationsteknik och sjukvård är viktiga för svenskan som komplett och samhällsbärande språk. I handlingsprogrammet ingår följande åtgärder för att främja svenskans ställning inom dessa områden: 13. Användningen av svenska inom arbetslivet skall främjas och i vissa fall regleras. Konsekvenserna av användningen av andra språk inom arbetslivet skall följas. 14. Användningen av svenska inom konsumentområdet skall främjas och i vissa fall regleras och konsekvenserna av användningen av andra språk skall undersökas. 15. Svenska språkets ställning inom kultur och medier skall främjas. 16. Skolor bör stödjas och stimuleras att använda dataprogram på svenska språket. 17. Personer med utländsk utbildning som skall arbeta inom hälso- och sjukvårdsområdet bör ges de språkkunskaper som behövs för att utöva yrket i Sverige.</p>
<h2>Svenska termer och uttryck (kap 6.)</h2>
<p>Om svenskan skall vara ett komplett och samhällsbärande språk måste den gå att använda inom alla de områden där vi vill kunna göra det. En förutsättning för detta är att man har möjlighet att använda svenska termer och uttryck. För att säkerställa att svenska termer och uttryck skall finnas att tillgå ingår följande punkter i vårt program: 18. Åtgärder skall vidtas för att säkerställa att svenska termer och uttryck kan skapas inom alla de områden där vi vill kunna använda svenskan. 19. Terminologiarbete bör integreras i de satsningar som görs på ”mjuk infrastruktur” inom  IT-området.</p>
<h2>Det mångspråkiga Sverige (kap. 7)</h2>
<p>I dagens Sverige talas många språk. Förutom svenska används de fem nationella minoritetsspråken, teckenspråket och en lång rad invandrarspråk. Dessutom lär vi oss olika främmande språk, i första hand engelska, vilka i varierande utsträckning används inom t.ex. arbetslivet. Vi tillhör dessutom den nordiska språkgemenskapen. Kunskaperna i, bruket av och attityderna till olika språk har stor betydelse för det svenska samhället och för hur de språkliga förhållandena kommer att utveckla sig. Kommitténs grundhållning är att vi behöver ett gemensamt språk – svenskan – för att kunna bejaka och dra nytta av den rikedom ett mångspråkigt och multikulturellt samhälle erbjuder. Därför måste alla kunna tillägna sig svenskan, utveckla sitt modersmål och få tillräckliga kunskaper i engelska och andra främmande språk. I handlingsprogrammet ingår följande åtgärder för att främja Sveriges fortsatta utveckling som ett mångspråkigt samhälle: 20. Åtgärder skall vidtas för att förändra attityderna till svenska språket och olika språkliga varieteter i positiv riktning. 21. Åtgärder skall vidtas för att stärka den nordiska språkgemenskapen. 22. Minoritets- och invandrarspråken i Sverige bör stödjas. 23. Åtgärder skall vidtas för att stödja tillgången till medier på minoritets- och invandrarspråk. 24. Teckenspråkets ställning skall klarläggas. Åtgärder skall vidtas för att stärka och utveckla teckenspråket. 25. De moderna språkens ställning inom svensk utbildning skall stärkas.</p>
<h2>Ett korrekt och välfungerande språk (del III)</h2>
<p>Olika språkvårdande inrättningar har sedan länge verkat för att ge förutsättningar för ett gott språkbruk; inte minst kan här nämnas det arbete som bedrivits för att göra offentliga texter klara och enkla. Nya utmaningar har dock uppstått och åtgärder måste vidtas för att säkerställa att den offentliga svenskan förblir korrekt och välfungerande. Vi behandlar här tre områden: massmedierna, den offentliga administrationen och IT-området.</p>
<h2>Massmediernas språk (kap. 8)</h2>
<p>Medieområdet har under det senaste decenniet förändrats radikalt: produktionsvillkoren har ändrats och det finns numera ett stort antal aktörer på en allt mer internationaliserad marknad. I handlingsprogrammet ingår följande åtgärder för att främja en korrekt och välfungerande svenska inom medieområdet: 26. Åtgärder skall vidtas för att stärka svenskans ställning inom utbildning och fortbildning av journalister och informatörer. 27. Åtgärder skall vidtas för att främja en god utveckling av mediespråket.</p>
<h2>Den offentliga administrationens språk (kap. 9)</h2>
<p>Arbetet för klara och begripliga offentliga texter ställts inför nya uppgifter till följd av Sveriges EU-medlemskap; texter tillkomna inom EU uppfattas inte sällan som krångliga och svårbegripliga. Uppgiften att mer allmänt verka för att den svenska förvaltningen använder ett klart och begripligt språk är heller inte avslutad utan måste drivas vidare med kraft. I handlingsprogrammet ingår följande åtgärder för att främja en korrekt och välfungerande offentlig svenska: 28. Varje statlig myndighet skall ges ett tydligare ansvar för sitt eget språkvårdsarbete. 29. Regeringen skall också fortsättningsvis rapportera om statsförvaltningens språkvårdsarbete till riksdagen. 30. Det centrala stödet till myndighetsspråkvården skall behållas och utvecklas till nya områden. 31. Sverige skall verka för att EU bygger upp översättningsavdelningar i de olika medlemsländerna. 32. Sverige skall fortsätta att verka för att EU arbetar för enklare, begripligare och klarare texter. 33. Arbetet för att förbättra svenska  EU-texter bör fortsätta.</p>
<h2>Informationsteknik (kap. 10)</h2>
<p>IT-utvecklingen påverkar förutsättningarna både för läsande och skrivande. Texter som är avsedda att läsas från en datorskärm lyder under andra villkor än vanliga papperstexter. På liknande vis gäller att sättet att skriva har förändrats av datorernas intåg. IT ger också nya redskap för språklig normering och standardisering, bl.a. genom de språkstödsfunktioner (t.ex. stavnings-, grammatik- och stilkontroll) som tillhandahålls. I handlingsprogrammet ingår följande åtgärder med anledning av IT-utvecklingens påverkan på svenskan: 35. Svenska datatermer och  -uttryck skall tas fram. 36. Språkvården skall följa kvalitetsutvecklingen för språkstödsprogram och ges möjlighet att kvalitetsmärka sådana program. 37. Språkkvalitet bör ingå i bedömningsgrunderna vid offentlig upphandling av IT. 38. Tillgängligheten till IT bör förbättras genom bl.a. fortsatt språkvårds- och terminologiarbete samt folkbildande insatser inom språkområdet.</p>
<h2>Allas rätt till språk (del IV)</h2>
<p>Vår identitet och självbild är knuten till språket, och genom språket upplever och förstår vi tillvaron, uttrycker vi våra tankar och känslor och samspelar med andra. Språket är också nyckeln till utbildning och en förutsättning för att man skall kunna delta i det offentliga samtalet, arbeta politiskt och i skilda sammanhang hävda sin rätt. Samtidigt är det uppenbart att inte alla har jämbördiga möjligheter att tillägna sig språket. Detta leder till ojämlikhet av skilda slag. Inte minst skapar olikheter i tillgången till språket maktmässiga klyftor; att ”språk är makt” har ofta påpekats.</p>
<p>Vi har låtit fyra olika typer av faktorer bilda utgångspunkt för våra förslag för att främja allas rätt till språk: att det finns sociala skillnader i läs- och mediekonsumtionsvanor, att språket varierar och att olika språkliga uppgifter vi utför är olika krävande, att svenskan för många är ett andra eller främmande språk och att olika funktionshinder kan skapa språkliga svårigheter av skilda slag.</p>
<h2>Sociala skillnader och språktillägnande (kap. 11)</h2>
<p>Det finns klara indikationer på att barn med olika socioekonomisk bakgrund har skilda förutsättningar att tillägna sig språket. En central faktor är att läs- och mediekonsumtionsvanorna i hemmet visar stora sociala olikheter. I handlingsprogrammet ingår följande åtgärder för att motverka sådana skillnader: 39. Läsandet och det muntliga berättandet i barnens hemmiljö och i förskolan bör stimuleras. 40. Alla föräldrar bör tidigt få information om de små barnens behov av språklig stimulans, och om den viktiga roll föräldrarna spelar i detta avseende. 41. Staten skall fortsätta att ge stöd till utgivning och distribution av böcker och till inköp av litteratur till folk- och skolbibliotek, och stödja insatser för att främja läsning. 42. Stödet till distribution av tidningar skall ökas.</p>
<h2>Språkform, språkförmåga samt språk och kön (kap. 12)</h2>
<p>Vägen till det offentliga standardspråket är olika lång för olika personer genom att det språk man har med sig hemifrån ligger mer eller mindre långt från rikssvenskan. Likaså varierar förmågan att hantera olika språkliga uppgifter mellan skilda grupper. Mäns och kvinnors språk och språkliga villkor skiljer sig också åt, vilket får effekter bl.a. i skolan och arbetslivet.</p>
<p>I handlingsprogrammet ingår följande åtgärder för att motverka den språkliga ojämlikhet som kan skapas av en varierande språkform: 43. I kompetensutveckling för lärare skall frågor om språklig variation behandlas. 44. Språkutvecklingen hos barn från starkt dialektala miljöer skall kartläggas och det skall undersökas hur skolan skall kunna understödja utvecklingen av såväl den dialektala som den riksspråkliga språkkompetensen. 45. Insatser skall göras för större öppenhet inför och tolerans mot språklig variation.</p>
<p>I handlingsprogrammet ingår följande åtgärder för att främja allas rätt till ett funktionellt språk: 46. Vilka elever som inte når målen i svenska skall studeras med utgångspunkt i om det finns samhälleliga och strukturella orsaker som kan förklara svårigheterna. 47. Det skall undersökas varför många lärare ej kvarstannar i yrket. 48. Staten skall även fortsättningsvis ge vuxenutbildningen och folkbildningen förutsättningar att bedriva en omfattande verksamhet.</p>
<p>I handlingsprogrammet ingår följande åtgärder inom området språk och kön: 49. Forskning om språkets roll i skolan från ett könsperspektiv skall uppmuntras, liksom om kvinnors och mäns språkliga situation i offentligheten. 50. Insatser skall göras för att motverka språkbruk som konserverar könsroller och osynliggör kvinnor.</p>
<h2>Andraspråksfrågor (kap. 13)</h2>
<p>I Sverige finns det över en miljon personer med utländsk bakgrund, och för många av dem är svenskan ett andraspråk. Det är uppenbart att de har andra förutsättningar för att tillägna sig svenskan än de som har språket som förstaspråk. Allas rätt till språk innebär att alla skall ha likvärdiga möjligheter att tillägna sig svenskan. Men allas rätt till språk måste också ses i förhållande till de många skilda modersmål som numera brukas i Sverige – hur kan talarna av dessa ges möjlighet att utveckla sina skilda språk? I handlingsprogrammet ingår följande åtgärder: 51. Språkets roll i skolan för elever med utländsk bakgrund bör ytterligare uppmärksammas. 52. Åtgärder skall vidtas för att stärka svenska som andraspråk. 53. Åtgärder skall vidtas för att stärka modersmålsstödet i förskolan och modersmålsundervisningen i skolan. 54. Åtgärder skall vidtas för att stärka svenskundervisningen för invandrare (sfi). 55. Invandrares språkliga och kulturella kompetens bör tillvaratas på ett bättre sätt och deras deltagande i vuxenutbildning och folkbildning på olika sätt främjas.</p>
<h2>Funktionshinder (kap. 14)</h2>
<p>Det är uppenbart att olika former av funktionshinder kan skapa svårigheter både för att tillägna sig och för att använda språket. Ett exempel är läs- och skrivsvårigheter/dyslexi, ett annat är syn- och hörselnedsättningar som naturligtvis påverkar förutsättningarna för att ta del av skrivet respektive talat språk. I handlingsprogrammet ingår följande åtgärder för att främja funktionshindrades tillgång till språket: 56. Barnhälsovården bör så tidigt som möjligt och i högre grad uppmärksamma alla avvikelser från en normal tal- och språkutveckling. 57. Tal- och språkförseningar/störningar bör så tidigt som möjligt bedömas och behandlas av logopeder. 58. Förskolan och skolan bör så tidigt som möjligt uppmärksamma barn med olika former av funktionshinder med språklig anknytning så att särskilda åtgärder kan sättas in. 59. En undersökning av hjälpmedelsområdet skall genomföras från ett språkligt perspektiv. 60. Insatser skall vidtas för att ytterligare förbättra tillgängligheten till medier och kultur för personer med olika typer av funktionshinder av språklig karaktär. 61. Handikapporganisationer inom språkområdet utför ett viktigt arbete och bör få fortsatt stöd.</p>
<h2>Språkvård – forskning, politik, lagstiftning och organisation (del V)</h2>
<p>Vi har haft i uppdrag att överväga om det är ändamålsenligt att lagfästa svenska språkets ställning. I våra direktiv har vidare angetts att vi skall följa och stimulera initiativ på språkteknologiområdet samt föreslå åtgärder som främjar översättningsverktyg och andra språktekniska hjälpmedel. Slutligen har vi haft uppgiften att lägga fram förslag om den svenska språkvårdens framtida uppgifter och organisation i ljuset av det handlingsprogram vi presenterar. Vårt förslag till handlingsprogram aktualiserar även frågor om språkvårdsforskning och språkpolitik. I betänkandets del V behandlar vi dessa frågor.</p>
<h2>Språkvårdsforskning (kap. 15)</h2>
<p>Vid universitet och högskolor sker grundläggande forskning om språkets uppbyggnad, användning och förändring och här utbildas lärare, journalister, språkvårdare, språkforskare etc. Men också när det gäller frågor med mer direkt koppling till språkvårdens arbete har språkinstitutionernas verksamhet och den kompetens som finns där avgörande betydelse. Det är därför viktigt att språkvårdsanknuten forskning utförs. I handlingsprogrammet ingår följande åtgärder för att främja språkvårdsforskning: 62. En särskild satsning skall göras på språkvårdsforskning. 63. En resurs för svensk forskning inom terminologi skall byggas upp. 64. Den vetenskapliga kompetensen i minoritets- och invandrarspråk samt teckenspråket bör garanteras och i vissa fall ökas. 65. Modersmålsämnets didaktik bör bli föremål för forsknings- och utvecklingsarbete.</p>
<h2>Språkpolitik (kap. 16)</h2>
<p>Skilda politiska beslut får konsekvenser på det språkliga området. I Sverige har det inte funnits en språkpolitik i formell mening, utan språkfrågor har behandlats inom ramen för andra områden såsom utbildningspolitik, kulturpolitik, minoritetspolitik, integrationspolitik m.m. Som berörts har språksituationen i Sverige förändrats på många sätt. I handlingsprogrammet ingår följande åtgärder beträffande språkpolitik: 66. Språkpolitik skall utgöra ett eget politikområde. 67. Målen för språkpolitiken skall vara att alla skall ha rätt till språk: svenska, modersmål och främmande språk att svenskan skall vara ett komplett och samhällsbärande språk att den offentliga svenskan skall vara korrekt och välfungerande. 68. Ansvaret för språkpolitiken bör samlas hos ett departement.</p>
<h2>Språkteknologiska initiativ (kap. 17)</h2>
<p>Om vi i framtiden vill kunna använda svenska i skilda sammanhang måste språkteknologiska produkter utvecklas också för svenskans del. Språkteknologin innebär också stora möjligheter både för svenska språket och för de enskilda språkbrukarna. Att få texter översatta till och från svenska med hjälp av dator skulle kunna underlätta för många både att få tillgång till och att själva sprida information. Språkteknologin skapar också förutsättningar för att vi på ett radikalt annorlunda sätt än tidigare skall kunna ta del av information från t.ex. myndigheter. I handlingsprogrammet ingår följande åtgärder för att främja den svenskans språkteknologiska utvecklingen: 69. Arbetet med att bygga upp en nationell språkbank i form av gemensamma, svenska text- och taldatabaser samt lexikala resurser m.m. skall fortsätta. 70. Forskning och utveckling inom språkteknologiområdet skall förstärkas. 71. Ett samordnande, språkteknologiskt sekretariat skall inrättas. 72. Maskinöversättning för svenska skall utvecklas. 73. Språkvården bör som en del i arbetet för språkteknologin fortsätta med sitt arbete med språklig standardisering.</p>
<h2>Språklagstiftning och språklig konsekvensbedömning (kap. 18)</h2>
<p>Någon författning som förklarar svenskan som Sveriges officiella språk finns inte. I kommitténs uppdrag har ingått att pröva om det är lämpligt att införa en språklag i Sverige och hur en sådan lag skulle kunna utformas. Vi har också övervägt hur en språklig konsekvensbedömning av offentliga beslut skulle kunna genomföras. Våra förslag är: 74. En särskild lag skall införas som fastställer svenskans status som huvudspråk i Sverige. 75. I kommittéförordningen skall införas krav på bedömning av språkliga konsekvenser av förslag i betänkanden.</p>
<h2>Språkvårdens uppgifter och organisation (kap. 19 och 20)</h2>
<p>Den nya språkliga situationen i Sverige ställer språkvården inför nya uppgifter. Enligt våra direktiv skall vi lägga fram förslag om den svenska språkvårdens framtida uppgifter och organisation. I handlingsprogrammet ingår följande åtgärder:</p>
<p>Språkvårdens uppgifter:</p>
<p>76. Den centrala, statligt finansierade språkvården ges följande uppgifter: korpusarbete; status- och inlärningsarbete; rådgivning, information och upplysning; terminologiverksamhet; språkbanksverksamhet; språkteknologi; centralt stöd till myndighetsspråkvården; uppföljning och utvärdering samt internationellt samarbete.</p>
<p>Språkvårdens organisation:</p>
<p>77. Den centrala, statligt finansierade språkvården skall samordnas och ges statligt huvudmannaskap.</p>
<p>78. En ny myndighet för språkvårdande uppgifter, Sveriges språkråd, skall bildas. Staten avvecklar sitt engagemang i Svenska språknämnden och Sverigefinska språknämnden.</p>
<p>79. Terminologiverksamhet skall utgöra ett separat verksamhetsområde inom Sveriges språkråd.</p>
<p>80. Regeringskansliet bör behålla sin språkvård. Språkvård med anknytning till EU bör vara en viktig uppgift för Regeringskansliet.</p>
