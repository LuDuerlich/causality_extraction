<h1>Sammanfattning</h1>
<h2></h2>
<p>Kommunikationen mellan å ena sidan patient och anhöriga och å andra sidan vårdpersonal av alla kategorier är ett av fundamenten för en säker och kvalitativt god hälso- och sjukvård. Socialstyrelsen arbetar med frågor om information till patienter och anhöriga i hälso- och sjukvården i flera olika sammanhang – genom juridisk normering, uppföljning och utvärdering, tillsyn samt utveckling och kunskapsförmedling.</p>
<p>Verkets uppföljningar och utvärderingar ger en varierande bild av vad lagändringar och andra centrala beslut inom området har lett till. I sin utvärdering av Ädelreformen har Socialstyrelsen uppmärksammat brister i informationsöverföringen mellan vårdgivare när en patient byter vårdform. Området har nu reglerats genom särskilda föreskrifter och allmänna råd från Socialstyrelsen (SOSFS 1996:32), där även krav på information till patienten själv eller dennes anhöriga anges. Utvärderingen av Ädelreformen har också uppmärksammat att vården i livets slutskede till stor del har flyttats från sjukhuset till hemsjukvården och vården i särskilda boendeformer, med de krav detta ställer på bland annat kontakterna med de anhöriga. Informationsfrågor inom äldrevården berör till stor del även ekonomiska förhållanden, till exempel avgifter.</p>
<p>Erfarenheterna från tillsynen varierar mellan olika ärendetyper. Bristande information och kommunikation berörs sällan direkt i Lex Maria-ärenden, som gäller allvarliga skador eller risker för detta. Sådana brister kan dock ha bidragit till skadan eller risken. Till Socialstyrelsen kommer även anmälningar, klagomål och frågor från allmänheten. Dessa spänner över ett brett fält, från allmänt hållna synpunkter på vården till ärenden som borde ha anmälts enligt Lex Maria. Direkta informationsfrågor förekommer, men mer sammansatta kommunikationssvårigheter ligger ofta bakom anmälningarna och klagomålen. Information till patienter och anhöriga handlar inte bara om att överbringa vissa sakuppgifter - på olika sätt berörs även vården, behandlingen och bemötandet i övrigt.</p>
<p>Anmälningarna och klagomålen gäller brister i vårdkvaliteten som den enskilde har upplevt. Bristerna behöver inte ha uppstått genom att någon enstaka person har gjort fel och de kan vara svåra att komma till rätta med inom individtillsynen. Oftare beror bristerna på en serie händelser till följd av att insatserna i vårdförloppet inte varit de bästa möjliga. Att anmälningarna och klagomålen kommer till Socialstyrelsen visar att lokala kvalitetssystem och lokal avvikelsehantering kan utvecklas till att i tid fånga upp säkerhetsrisker och kvalitetsbrister i vården.</p>
<p>Från den 1 januari 1997 gäller särskilda föreskrifter och allmänna råd från Socialstyrelsen om kvalitetssystem i hälso- och sjukvården (SOSFS 1996:24). Där anges att systemen skall säkerställa patientens värdighet, integritet, delaktighet och säkerhet. Vårdpersonalen bör till exempel eftersträva en överenskommelse med patienten så att man kan säkerställa att patienten fått information om olika behandlingsalternativ och att patienten har rimliga förväntningar på behandlingens effekt. Även Lex Maria och lokal avvikelsehantering omfattas av nya föreskrifter och allmänna råd från Socialstyrelsen (SOSFS 1996:23), där det lokala ansvaret att identifiera och förebygga avvikelser från det normala händelseförloppet i vården betonas.</p>
<p>I sammanställningen av erfarenheter från tillsynen anges några uppgifter vid information till patienter och anhöriga, där brister särskilt ofta tycks leda till att patienten eller dennes anhöriga kontaktar Socialstyrelsen. Dessa är:</p>
<p>– att utgå från patientens behov och förutsättningar,</p>
<p>– att följa upp hur informationen tas emot, bland annat genom att förvissa sig om att den har uppfattats på ett korrekt sätt,</p>
<p>– att göra patienten och de anhöriga delaktiga i vård och behandling – utan att vårdansvaret läggs över på dem,</p>
<p>– att ta hänsyn till förväntningar, känslor och starka reaktioner,</p>
<p>– att kombinera skriftlig information med direkta samtal,</p>
<p>– att lyssna aktivt, ge svar och vara tydlig som samtalspart,</p>
<p>– att särskilt informera och lyssna på de anhöriga när patienten</p>
<p>har svårt att ta emot upplysningar eller att komma till tals,</p>
<p>– att särskilt förklara och förankra känsliga uppgifter i intyg eller utlåtanden till myndigheter,</p>
<p>– att dokumentera samråd och överenskommelser,</p>
<p>– att leva upp till patientjournallagens krav när en person vill ta</p>
<p>del av den egna journalen och</p>
<p>– att berätta om lagstiftningen och var man kan klaga.</p>
<p>Socialstyrelsens olika former av utvecklingsarbete och kunskapsförmedling kan bidra till att stärka det lokala arbetet med information till patienter och anhöriga. Verksamhetstillsynen gör det möjligt att följa och granska lokala system för kvalitetsutveckling, kvalitetssäkring och avvikelsehantering. Den medicinska faktadatabasen MARS ger läkare och annan vårdpersonal bättre underlag att informera om behandlingsalternativ, risker och resultat utifrån vetenskap och beprövad erfarenhet. Olika former av metodutveckling kan dessutom förbättra möjligheterna att samla in och analysera patienters och deras anhörigas synpunkter på hälso- och sjukvården, särskilt utifrån de aspekter på vårdkvalitet som patienter och anhöriga själva bedömer vara viktigast.</p>
