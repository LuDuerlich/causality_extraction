<h1>Sammanfattning</h1>
<h2></h2>
<p>Svenska Naturskyddsföreningen anser att utredningen om ny lag om offentlig upphandling borde ha lämnat förslag till formuleringar som: 1. leder till att upphandlande myndigheter alltid ställer miljökrav i sina inköp.</p>
<p>SNF anser därför att nya LOU eller annat lämpligt institut kräver att upphandlande myndigheter skall ställa miljökrav. 2. inte försvårar för upphandlande myndigheter som vill ställa relevanta miljökrav.</p>
<p>SNF anser därför att 9 kap. 13 borde strykas.</p>
<p>Spelrum för bra miljökrav</p>
<p>Direktiven till utredningen är tydliga. Miljöaspekter ska särskilt beaktas: ”/---/ skall utredaren särskilt beakta den svenska ståndpunkten beträffande miljöhänsyn och sociala hänsyn på så sätt att integrationen av sådana hänsyn väl återspeglas i de av honom föreslagna ändringarna.” och vid eventuell ändring av huvudregeln om affärsmässighet, tillse att ”/---/.det ska vara möjligt att ta miljöhänsyn och sociala hänsyn vid tilldelning av kontrakt /---/”.</p>
<p>EG-domstolen har i en rad domar fastslagit att det går att ställa relevanta, sunda och effektiva miljökrav, även på produktionsprocesser. Även krav som är handelshindrande tillåts, då de avser aspekter som prioriteras högre ur samhällsekonomisk utgångspunkt.</p>
<p>Sverige och EU prioriterar hållbar utveckling genom sin politik, lagstiftning, internationella överenskommelser m.m. Många olika styrmedel tillämpas för att samhällets aktörer ska fatta beslut som också väger in kort- och långsiktiga miljökonsekvenser . Trenden inom både svensk- och EU-politik, att mer och mer övergå till mjuka styrmedel, bl.a. genom IPP , lägger ett större ansvar på de olika marknadernas aktörer, däribland offentliga upphandlare.</p>
<p>Statsminister Göran Person fastslog också i sin regeringsdeklaration den 19 september 2000 att ”miljökrav ska ställas vid all offentlig upphandling.”</p>
<p>Sammantaget anser SNF att den stora potential som offentlig upphandling utgör borde tillvaratas bättre i den nya LOU. Offentlig upphandling skulle kunna vara teknikdrivande och marknadsutvecklande för att utforma de produkter och lösningar som krävs för att minska t.ex. klimatförändringarna – en global marknad som bara är i sin linda. En ambitiös politik skulle kunna stärka internationell konkurrenskraft hos företag och produkter, vilket sker i flera länder bl.a. i Ostasien. 1. Norm för miljökrav</p>
<p>SNF anser att den nya LOU bör spegla EU:s och Sveriges regelverk och politiska inriktning. Det gäller kommuners, myndigheters m.fl. möjlighet och skyldighet att ta ansvar för konsekvenserna av sina handlingen när det gäller natur och miljö. Exempel finns bland våra nordiska grannländer.</p>
<p>SNF anser därför att: lagen, eller något annat lämpligt institut, bör förtydliga att offentlig upphandling skall ställa miljökrav.</p>
<p>Avdelning XIX Miljö, Artikel 174 definierar målen för gemenskapens politik och vilka principer åtgärderna bör bygga på; försiktighetsprincipen, förebyggande åtgärder, att miljöförstöring bör hejdas vid källan och att förorenaren skall betala. Vidare får medlemsstater enligt artikel 176 ”/---/införa strängare skyddsåtgärder/---/” under förutsättning att de i övrigt är förenliga med fördraget. 2. Underlätta för bra miljökrav, försvåra inte</p>
<p>Miljömärkningar, såsom vi har erfarenhet av dem i Sverige och Norden, har bidragit till ökad konkurrens, snarare än tvärtom. Marknader kännetecknade av mogenhet, koncentration och oligopol har vitaliserats genom att relevanta miljöaspekter gjorts till konkurrensfaktorer och därigenom givit tillträde till mindre företag och nyetablerare och ökad kreativitet.</p>
<p>Sverige är unikt p.g.a. det genomslag miljömärkning fått på många i miljöhänseende viktiga produktområden och den positiva effekt den fått på ett antal svårhanterade miljöproblem. Det finns många områden där offentliga upphandlare har bidragit till reducerad miljöpåverkan, bl.a.: papper - minskade klorutsläpp, tvättmedel - LAS-användning och elproduktion -nolltappning i vattendrag och askåterföring till skog.</p>
<p>SNF anser att det på de områden där det finns miljömärken skall räcka med att hänvisa till etablerade, riktiga miljömärken i upphandlingen. Än mindre borde den nya LOU inte göra det svårare för upphandlande myndigheter som återanvänder hela eller delar av miljökriterier som uppställts av miljömärkningsorganisationer vilket blir fallet om liggande förslag går igenom. EU-kommissionen driver i WTO-förhandlingar att miljömärken som accepterats i Global Ecolabelling Network ska betraktas som kvalitetssäkrade.</p>
<p>Alla krav som ställs genom upphandlingsprocessen som uppfyller principerna om icke-diskriminering, likvärdighet, proportionalitet etc. borde vara legitima, oavsett av vem som formulerat kraven. Den märkliga konstruktionen i 13 kap. 9 § (se nedan) innebär att hårdare krav ställs på miljökrav som formulerats av miljömärkningsorganisationer, än miljökrav formulerade av andra. Dessutom garanterar inte paragrafen att miljökraven uppfyller de grundläggande principerna i upphandlingsdirektiven. 9 §</p>
<p>Om en upphandlande myndighet föreskriver miljöegenskaper i form av prestanda- eller funktionskrav enligt 3§, får den använda detaljerade specifikationer eller vid behov delar av dessa, som fastställts för miljömärken, under förutsättning att</p>
<p>SNF anser därför att: 13 kap. 9 § borde strykas. 13 kap. 9 § skapar osäkerhet hos de upphandlande myndigheterna genom att de innebär att hindrande, diskriminerande och otydliga anspråk ställs på miljökrav, som formulerats av miljömärkningsorganisationer, framför allt i punkten 3 som om den tillämpas oftast motverkar att miljökraven blir effektiva och relevanta. Beslutsprocesserna i miljömärkningsorganisationer är generellt sett transparenta därför att miljömärkning syftar till att formulera för ändamålet funktionella krav och utgår ifrån förutsättningarna på respektive marknad och kunskapsläget inom forskningen.</p>
<p>Paragrafen innebär dessutom att alla upphandlande myndigheter som ställer miljökrav, vilka som helst, måste kontrollera om de krav man använder finns i någon miljömärkning. Om så är fallet måste man då undersöka huruvida miljömärkningen uppfyller paragrafens regel.</p>
<h2>Kommittédirektiv</h2>
<p>Beslut vid regeringssammanträde den 7 april 2004.</p>
<p>Sammanfattning av uppdraget</p>
<p>En särskild utredare får i uppdrag att lämna förslag till hur två direktiv skall genomföras i svensk rätt, nämligen Europaparlamentets och rådets direktiv PE-CONS 3696/03 (MAP 23 CODEC 1760) om samordning av förfarandena vid offentlig upphandling av byggentreprenader, varor och tjänster och Europaparlamentets och rådets direktiv PE-CONS 3695/03 (MAP 22 CODEC 1759) om samordning av förfarandena vid upphandling på områdena vatten, energi, transporter och posttjänster, båda antagna av parlamentet den 29 januari 2004 och av rådet den 2 februari 2004. Utredaren skall lämna förslag till de författningsändringar som är nödvändiga och övriga åtgärder som direktivet kan ge anledning till. Utredaren är i övrigt fri att lämna de förslag som utredningsarbetet kan föranleda.</p>
<p>Nu gällande EG-direktiv1</p>
<p>Förfarandedirektiv och rättsmedelsdirektiv</p>
<p>I EG-rätten regleras offentlig upphandling samt upphandling inom områdena vatten, energi, transporter och telekommunikation (försörjningssektorerna) av fyra förfarandedirektiv: 93/36/EEG om upphandling av varor, 93/37/EEG om upphandling av bygg-</p>
<p>entreprenader, 92/50/EEG om upphandling av tjänster och 93/38/EEG om upphandling inom områdena vatten, energi, transporter och telekommunikation. De tre förstnämnda har varit föremål för ändring genom direktiv 97/52/EG och det senare genom direktiv 98/04/EG.</p>
<p>Utöver detta finns två direktiv om rättsmedel vid överträdelser av reglerna om offentlig upphandling och upphandling inom försörjningssektorerna, 89/665/EEG respektive 92/13/EEG (rättsmedelsdirektiven).</p>
<p>Direktivens tillämpningsområde</p>
<p>Upphandlande myndigheter som omfattas av varu-, tjänste- och bygg- och anläggningsdirektiven (den klassiska sektorn) är i huvudsak staten samt regionala och kommunala myndigheter. Till denna grupp räknas även vissa bolag och andra organ som inrättats i syfte att tillgodose ett behov i det allmännas intresse under förutsättning att behovet inte är av industriell eller kommersiell karaktär.</p>
<p>Upphandlande myndigheter som bedriver verksamhet inom någon av försörjningssektorerna omfattas av direktivet för försörjningssektorerna. Detta direktiv omfattar också vissa privata företag som bedriver verksamhet med särskild eller exklusiv rätt inom någon av sektorerna.</p>
<p>Förfarandet i huvuddrag</p>
<p>EG-direktiven innehåller i huvudsak följande bestämmelser. Förfarandet skall vara öppet för alla potentiella anbudsgivare inom den gemensamma marknaden, vilket säkerställs genom bestämmelser att samtliga upphandlingar som överstiger vissa i direktivet angivna tröskelvärden skall annonseras i Europeiska unionens officiella tidning. Det skall anges i annonsen vilket förfarande som den upphandlande myndigheten eller enheten väljer. Det kan vara ett öppet förfarande, där samtliga leverantörer skall tillåtas delta, ett selektivt förfarande, där enbart inbjudna kvalificerade leverantörer får lämna anbud eller ett förhandlat förfarande, där den upphandlande myndigheten eller enheten förhandlar om kontraktet med en eller flera inbjudna kvalificerade leverantörer.</p>
<p>De tekniska kraven skall följa i första hand europeiska standarder. Öppenhet skall beaktas vid val av anbudssökande och anbudsgivare genom att förfarandet grundas på objektiva kriterier som tillkännagivits i förväg.</p>
<p>Förfarandet i direktivet för försörjningssektorerna är något mer flexibelt än det för den klassiska sektorn, framför allt därigenom att de upphandlande enheterna har rätt att använda sig av förhandlat förfarande som huvudregel.</p>
<p>Vid köp av tjänster har direktivet ett begränsat tillämpningsområde såtillvida att detta gäller fullt ut endast för tjänster som enligt en bilaga till direktivet lämpliga för internationell konkurrens, s.k. A-tjänster. För övriga tjänster, s.k. B-tjänster, är direktivet i huvudsak inte tillämpligt.</p>
<p>Av EG-domstolens praxis framgår att flertalet av bestämmelserna i förfarandedirektiven har direkt effekt, dvs. de kan av enskilda åberopas inför nationell domstol oavsett om de genomförts i nationell lag eller inte (se särskilt mål C-76/97 Walter Tögel mot Niederösterreichische Gebietskrankenkasse, REG 1998 s. 5357).</p>
<p>Rättsmedlen</p>
<p>Rättsmedelsdirektiven säkerställer att varje potentiell leverantör som anser sig ha lidit skada på grund av ett beslut av den upphandlande myndigheten eller upphandlande enheten i strid med bestämmelserna om upphandling kan begära överprövning av beslutet eller skadestånd.</p>
<p>I Sverige regleras offentlig upphandling samt upphandling inom försörjningssektorerna i lagen (1992:1528) om offentlig upphandling (LOU). LOU, som trädde i kraft den 1 januari 1994, tillämpas när det allmänna samt enheter inom försörjningssektorerna köper varor, tjänster och byggentreprenader. Lagen innehåller också bestämmelser som inte styrs av EG-direktiven, t.ex. kapitel 6, som reglerar köp vars värde understiger de tröskelvärden som framgår av direktiven, köp av B-tjänster och upphandling av försvarsprodukter m.m.</p>
<p>Härutöver gäller följande tre förordningar som antagits med stöd av verkställighetsföreskriften i 7 kap. 15 § LOU i syfte att införliva EG-direktiven om offentlig upphandling: förordningen (1998:78) om tekniska specifikationer vid offentlig upphandling, förordningen (1998:1364) om bevis vid offentlig upphandling och förordningen (2002:590) om standardformulär för annonsering vid offentlig upphandling. Vidare anges lagens tröskelvärden i förordningen (2000:63) om tröskelvärden vid offentlig upphandling.</p>
<p>LOU har sedan den antogs ändrats vid tio tillfällen. Vissa av dessa ändringar har genomförts efter påpekande från kommissionen om bristande överensstämmelse mellan lagen och EGdirektiven.</p>
<p>Tidigare utredningsarbete</p>
<p>Den 25 juni 1998 tillkallades en särskild utredare med uppgift att se över organisationen av Nämnden för offentlig upphandling. Genom beslut den 12 maj 1999 övergick utredningen till en parlamentarisk kommitté (dir. 1999:34). Kommittén, som antog namnet Upphandlingskommittén, lämnade i sitt delbetänkande Effektivare offentlig upphandling – För fortsatt välfärd, trygghet och tillväxt (SOU 1999:139), vissa förslag till ändringar beträffande framför allt rättsmedlen och tillsynsfunktionen. En del av de förslag som lämnades i delbetänkandet har resulterat i ändringar i LOU, bl.a. krav på annonsering i elektronisk databas vid anbudsinfordran och ansökningsinbjudan samt regler om urvalsupphandling.</p>
<p>I slutbetänkandet Mera värde för pengarna (SOU 2001:31) lämnade kommittén förslag bl.a. beträffande köp mellan en kommun och ett kommunalt företag, krav på att verksamhet inte bedrivs i vinstsyfte, kundvalssystem och s.k. avknoppning. Vidare utredde kommittén innebörden av huvudregeln om affärsmässighet och gjorde bedömningen att LOU trots huvudregeln medger att upphandlande enheter tar vissa samhällspolitiska hänsyn vid offentlig upphandling och att regeln inte bör ändras.</p>
<p>Regeringen har delat kommitténs bedömning att huvudregeln om affärsmässighet skall kvarstå i oförändrat skick (prop. 2001/02:142 s. 40). Övriga frågor bereds vidare inom Regeringskansliet.</p>
<p>Under 1990-talet har frågan aktualiserats om en svensk anslutning till ILO:s konvention nr 94 om arbetsklausuler i kontrakt där offentlig myndighet är part. ILO-kommittén uppdrog åt en särskild utredare att granska Sveriges möjligheter att ratificera konventionen mot bakgrund av gällande EG-rättslig reglering beträffande offentlig upphandling. Utredaren redovisade sitt uppdrag i maj 1996 och hänvisade därvid bland annat till pågående diskussioner inom EU.</p>
<p>I juli 2000 överlämnade Europeiska kommissionen ett förslag till nya direktiv inom området offentlig upphandling och upphandling inom försörjningssektorerna. Förslaget innefattar ett direktiv för den klassiska sektorn som sammanfört de nu tre gällande varu-, tjänste- och byggdirektiven till ett gemensamt direktiv samt ett nytt direktiv för försörjningssektorerna. De två direktiven har behandlats gemensamt i rådet och Europaparlamentet och benämns lagstiftningspaketet. Lagstiftningspaketet omfattar dock inte rättsmedelsdirektiven.</p>
<p>Förutom sammanläggningen av de tre direktiven för den klassiska sektorn har redaktionella ändringar skett i syfte att göra dem mer lättlästa. De har omstrukturerats på ett sätt som mer kronologiskt följer upphandlingsprocessen och varje artikel har försetts med en egen rubrik.</p>
<p>De föreslagna direktiven innehåller även flera ändringar och tillägg jämfört med de nu gällande direktiven. Ett helt nytt förfarande föreslås inom den klassiska sektorn, s.k. konkurrenspräglad dialog. Förfarandet får användas i de fall det inte är möjligt att i de tekniska specifikationerna ange vad som krävs för att tillgodose den upphandlande myndighetens behov. Förfarandet innefattar i huvudsak annonsering med angivande av myndighetens behov, kvalificering av sökandena och efter avslutad dialog, infordrande av anbud och utvärdering.</p>
<p>Vidare innehåller de nya direktiven regler som ger myndigheterna rätt att använda sig av elektroniska auktioner i vissa fall samt s. k. dynamiska inköpssystem.</p>
<p>Nu nämnda regler om konkurrenspräglad dialog, elektroniska auktioner och dynamiska inköpssystem är inte obligatoriska att</p>
<p>genomföra i nationell lagstiftning. Medlemsstaterna kan således välja att avstå från att införa dem.</p>
<p>Direktivet för försörjningssektorerna ges ett ändrat tillämpningsområde genom att det inte längre gäller för telekommunikationssektorn. Däremot förs posttjänster in som en ny sektor.</p>
<p>Medlemsstaterna skall ha genomfört direktiven senast 21 månader efter det att de trätt i kraft (dvs. när de annonserats i Europeiska unionens officiella tidning).</p>
<p>Den svenska ståndpunkten i arbetet i rådet med de nya direktiven har framför allt varit inriktad på att tydliggöra hur och i vilken utsträckning miljöhänsyn och sociala hänsyn kan integreras i offentlig upphandling.</p>
<p>Uppdraget</p>
<p>En särskild utredare tillkallas för att föreslå hur två EG-direktiv skall genomföras i svensk rätt, nämligen Europaparlamentets och rådets direktiv PE-CONS 3696/03 (MAP 23 CODEC 1760) om samordning av förfarandena vid offentlig upphandling av byggentreprenader, varor och tjänster och Europaparlamentets och rådets direktiv PE-CONS 3695/03 (MAP 22 CODEC 1759) om samordning av förfarandena vid upphandling på områdena vatten, energi, transporter och posttjänster, båda antagna av parlamentet den 29 januari 2004 och av rådet den 2 februari 2004.</p>
