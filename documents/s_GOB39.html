<h1>Sammanfattning</h1>
<h2>Uppdraget</h2>
<p>Regeringen beslöt vid sammanträde den 23 juni 1999 att tillkalla en särskild utredare.</p>
<p>Av direktiven (1999:52) framgår att denne ska lämna förslag till hur föreningslivets ställning på den svenska spel- och lotterimarknaden kan stärkas. Härvid har utredaren att beakta den betydelse de statliga spelen har för statens inkomster. Vidare har han att bedöma om tillståndsgivningen till AB Svenska Spel och AB Trav och Galopp (ATG) bör delegeras från regeringen till Lotteriinspektionen.</p>
<p>Utredningen fick förlängd tid för sitt arbete den 9 december 1999. Uppdraget skall vara avslutat i och med utgången av februari år 2000.</p>
<h2>Förslagen</h2>
<p>Förslagen omfattar såväl åtgärder som påverkar marknadens segmentering som förenklingar och förbättringar av reglerna för folkrörelsernas spelverksamhet: - Nya och rättvisare regler för tillståndsgivning för bingospel. - Rätt att anordna spel på skicklighetsautomater i bingohallar och vissa föreningslokaler. - Överskottet från AB Svenska Spels kasinoverksamhet förs till folkrörelserna. - Tillstånd att använda lottförsäljningsterminaler. - Ökat marknadsutrymme för folkrörelsernas lotterier. - Ökad likformighet i behandlingen av spelmarknadens aktörer i samband med tillståndsgivningen. - Förbättringar för folkrörelserna när det gäller framtida spel på Internet. - Namnbyte på Lotteriinspektionen till Spel- och lotteriinspektionen.</p>
<h2>Nya regler för spel i bingohallar</h2>
<p>Utredningen behandlar förslag som syftar till förbättringar för föreningslivet både på den lokala nivån och på riksnivå. De förslag som behandlar spel i bingohallar berör det lokala föreningslivets bingoallianser.</p>
<p>Det föreslås att Lotteriinspektionen av regeringen ges uppdraget att ge ut föreskrifter för hur den framtida verksamheten i bingohallar ska bedrivas. Härigenom får bingoallianserna samma regler oavsett var i landet bingon bedrivs. De nya föreskrifterna ska också ta hänsyn till behovet av nyetablering av bingohallar. Det gäller främst i storstadsregionerna. De nya föreskrifterna ska också innehålla en ny fördelningsnyckel som länsstyrelserna ska följa vid beslut om vinstdelning. Fler föreningar ska ha möjlighet att bli förmånstagare. Den fördelningsnyckel som är framtagen inom Västsvenska Idrottsförbundet kan tjäna som modell.</p>
<p>Även om värdeautomater numera får ställas ut i bingohallar föreslås att tre skicklighetsautomater av typ ”Pajazzo” också får ställas ut i en bingohall. I föreningslokaler får endast en automat ställas ut. En bingoallians får rätten att ställa ut maximalt 25 sådana automater inom alliansens upptagningsområde. Insatsen får högst vara 1/7000 basbelopp (5 kr). Högsta vinsten får ej överstiga 1/300 basbelopp (120 kr). Automaten ska vara typgodkänd av Lotteriinspektionen. Länsstyrelserna är tillståndsmyndighet.</p>
<p>Länsstyrelserna ska också få nya regler för hur kontrollanter till bingohallar ska utses i syfte att skilja mellan rollerna för tillståndsgivning och kontroll.</p>
<h2>Överskottet från värdeautomater och kasinoverksamhet tillförs föreningslivet</h2>
<p>Utredningen föreslår att nettoöverskottet från värdeautomater och kasinospel i AB Svenska Spels regi i sin helhet överförs till folkrörelserna. Detta är utredningens förslag till hur riksdagens beslut från våren 1996 att folkrörelserna på sikt ska få en andel av AB Svenska Spels totala vinst skall fullföljas. På sikt innebär detta ett nettobidrag på minst 700 miljoner kronor från AB Svenska Spel. Främjande- och friluftsorganisationer bör också kunna inlemmas i denna vidare vinstdelning.</p>
<h2>Lottförsäljningsterminaler görs lagliga</h2>
<p>En lottförsäljningsterminal är ej tillåten enligt gällande lotterilag eftersom den innehåller ett elektroniskt minne. Utredningen föreslår att rikslotterierna ska ges möjlighet att utnyttja en ny modern distributionsform för försäljning av lotter. Det elektroniska minne som finns i terminalen används endast för att hålla reda på sålda och osålda lotter och bör därför inte innebära hinder för godkännande. Maximum av ett rikslotteris lotter som ska kunna få säljas via terminalen är 75 % av lotterna. Terminalerna bör få ställas upp på sådana platser där det normalt säljs spel och lotterier.</p>
<h2>Friare vinstval i folkrörelsernas lotterier</h2>
<p>I utredningen föreslås friare regler för vinster i folkrörelsernas lotterier. Folkrörelserna föreslås få ensamrätt att ha varuvinster i sina lotterier. AB Svenska Spel bör sålunda inte ha denna möjlighet. Folkrörelserna föreslås vidare få rätt att i princip fritt fördela vinsterna mellan varuvinster och penningvinster. I dag är möjligheten till penningvinster starkt begränsad.</p>
<p>För att uppnå en likvärdig behandling vid tillståndsgivningen av folkrörelsernas rikslotterier med AB Svenska Spel ska Lotteriinspektionen ha möjlighet att tillämpa principen om beräknad vinstandel på ett statistiskt utfall även för folkrörelserna större lotterier.</p>
<h2>Vidgat utrymme för folkrörelserna på lotterimarknaden</h2>
<p>Folkrörelsernas möjligheter på den ”rena” lottmarknaden måste stärkas. På skraplottmarknaden finns goda möjligheter till ökade inkomster för folkrörelserna. I utredningen föreslås därför att AB Svenska Spel får disponera ett ”tak” om högst två traditionella lotterier och att lottmarknaden i övrigt i princip ska vara folkrörelsernas marknad. AB Svenska Spels övriga lotterier ska vara avvecklade senast två år efter det att bolagets nuvarande koncession upphör (2001-12-31). Detta innebär ett kraftigt ökat utvecklingsutrymme för folkrörelsernas lotterier. En sådan renodling av gränsdragningen mellan AB Svenska Spel och folkrörelserna skulle sannolikt också minska konkurrenstrycket och kostnaderna för marknadsföring. Lotteriinspektionen ges rätten att medge undantag från denna huvudregel i vissa speciella fall.</p>
<h2>Ytterligare delegering av tillståndsgivningen till Lotteriinspektionen.</h2>
<p>Tillståndsgivningen för AB Svenska Spel och ATG ska i större utsträckning delegeras från regeringen till Lotteriinspektionen. Regeringen ska alltjämt ange ramarna i form av koncessioner men alla detaljregler i form av t.ex. villkor, ordningsregler och kontrollfrågor kring varje enskilt spel ska i framtiden ges genom särskilt tillstånd från Lotteriinspektionen. Härigenom skapas också en bättre likformighet i tillståndsgivningen mellan olika aktörer.</p>
<h2>Folkrörelsedrivet spel på Internet</h2>
<p>Efter den försöksperiod med spel på Internet som pågår, med regeringens tillstånd, ska en utvärdering ske. Då kommer frågor om bl.a. spelberoende och betalningssäkring att belysas. Enligt utredningen har spel på Internet kommit för att stanna. Internationellt har utvecklingen gått snabbt. Det bästa sättet att hålla utländska internetoperatörer utanför den svenska spelmarknaden är att låta de statskontollerade spelbolagen och folkrörelserna utveckla attraktiva egna spel. Lotterilagens regler bör gälla också för spel på Internet. Efter försöksperiodens slut bör det vara Lotteriinspektionen som ger tillstånd och anger villkor för spel på Internet med tillämpning av de regler som bl.a. finns i lotterilagen.</p>
<h2>Nya arbetsuppgifter för Lotteriinspektionen</h2>
<p>Med anledning av att Lotteriinspektionen får en rad nya uppdrag genom delegering av uppgifter från regeringen samt ändringar i gällande lagstiftning föreslår utredningen att myndigheten byter namn till Spel- och Lotteriinspektionen. Det kräver också att styrelsens kompetens och sammansättning ses över. Strategiskt är också att en aktiv kompetensutveckling genomförs vad avser de anställda hos inspektionen.</p>
<p>Utredningen föreslår att ett branschråd knyts till Spel- och lotteriinspektionen. Rådet ska i första hand bestå av representanter för AB Svenska Spel, ATG och folkrörelserna. Branschrådets primära uppgift är att verka för att konkurrenstrycket på den svenska spel- och lotterimarknaden sänks.</p>
<h2>Konsekvensbekrivningar</h2>
<p>Denna utredning har haft den obligatoriska skyldigheten att pröva utredningsförslagen utifrån flera perspektiv:</p>
<p>- Jämställdhetspolitiska konsekvenser (dir.1994:124)</p>
<p>- Konsekvenser för brottsligheten och det brottsförebyggande arbetet (dir.1996:49)</p>
<p>- Offentliga åtaganden (dir.1994:23)</p>
<p>- Regionalpolitiska konsekvenser (dir. 1992:50)</p>
<p>De förslag som läggs bedöms ej få några konsekvenser för uppsatta jämställdhetsmål.</p>
<p>När det gäller konsekvenserna för brottslighet och det brottsförebyggande arbetet kan konstateras att huvuddelen av den svenska spelmarknaden utnyttjas av de statligt kontrollerade bolagen. Lotteriinspektionen och länsstyrelserna utser särskilt utbildade kontrollanter vad avser allt annat spel och lotterier som får tillstånd.</p>
<p>De polisanmälningar som görs av lotteriinspektionen handlar företrädesvis om mindre lotterier som ej fått tillstånd eller att utbetalning i kontanter från förströelsemaskiner har skett, vilket är olagligt.</p>
<p>Mina förslag riktar sig inte mot denna sektor av spel- och lotterimarknaden.</p>
<p>De nya offentliga åtaganden som läggs på länsstyrelsen bedömer utredningen kunna inrymmas inom nuvarande resurser.</p>
<p>Lotteriinspektionen får genom förslaget vissa nya uppgifter. Detta kommer sannolikt att kräva nyrekrytering av viss expertis och insatser för kompetensutveckling av personal. Av regeringens budgetproposition framgår att inspektionen får sitt anslag höjt med 4 miljoner kronor under det närmaste budgetåret. Dessa nya resurser bedöms vara tillfyllest för att Lotteriinspektionen ska kunna fullgöra de nya arbetsuppgifterna.</p>
<p>Utredningen anser härutöver att förslagen inte på något avgörande sätt kan påverka spelberoendet. Regeringen bör dock följa utvecklingen.</p>
<p>Utredningen anger ett framtida ”tak” för antalet lotterier hos AB Svenska Spel. Tillstånd ska kunna ges till maximalt två lotterier. Bolagets avser driva fyra lotterier fr.o.m. innevarande år. Utredningens förslag går ut på att AB Svenska Spel åläggs att lägga ner två av dessa under en fyraårsperiod. Med utgångspunkt från 1999 års försäljningsstatistik skulle en nedläggning av de två mindre lotterierna ge en minskning med ca 15% av bolagets totala lotteriomsättning. Utredningen utgår från att AB Svenska Spel kan kompensera sig genom förädling och effektivare säljinsatser för bolagets övriga lotteri- och spelprodukter.</p>
<p>Enligt uppgift från AB Svenska Spel kan ca 25 tjänster komma att beröras i Visby. Eftersom avvecklingstiden är ca. fyra år bedömer utredningen att detta kan ske med omplaceringar, vissa pensionsavgångar samt vid behov överföring av nya arbetsuppgifter från Sundbyberg till Visby.</p>
<p>Förslagen kan sammantaget leda till att statens framtida intäkter från AB Svenska Spel ökar långsammare. Vissa inkomster för staten föreslås som nämns i stället tillföras folkrörelserna.</p>
