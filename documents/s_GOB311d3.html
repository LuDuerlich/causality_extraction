<h1>Sammanfattning</h1>
<h2></h2>
<p>Utvecklingen av totala nettosparandet och -investeringar i Sverige har under de senaste 30 åren varit mediokra sett i ett internationellt perspektiv. Jämförs nivån av de svenska nettoinvesteringarna med ett genomsnitt för OECD länderna har ”gapet” sedan 1970-talet successivt ökat till Sveriges nackdel. För perioden 1990-96 uppgick de svenska nettoinvesteringarna, som andel av disponibel nationalinkomst, till under hälften av genomsnittet för OECD-länderna. Denna låga nivå på kapitalbildningen är sannolikt en viktig delförklaring till den låga ekonomiska tillväxten i Sverige sedan senare hälften av 1970-talet.</p>
<p>Ett ökat hushållssparande är viktigt för investeringsutvecklingen trots att kapitalmarknaderna har internationaliserats. Stora företag kan finansiera sig på de etablerade kapitalmarknaderna medan mindre företag i regel inte har denna möjlighet utan måste lita till eget sparande i företaget eller på privat sparande hos delägare eller närstående personer. Utvecklingen av riskkapitalmarknader där dessa mindre företag kan finansiera sig pågår också. En hypotes är att god tillgång på finansiellt kapital hos hushållen därför kan underlätta nyföretagande och stimulera investeringar och expansion i mindre och medelstora företag.</p>
<p>Sammansättningen av hushållens sparande har förändrats drastiskt under 1990-talet; hushållens sparar nu i stor omfattning i finansiella tillgångar. Under de två föregående decennierna sparade hushållen huvudsakligen i reala tillgångar (små- och fritidshus samt varaktiga konsumtionsvaror). Denna inriktning av sparandets fördelning påverkar naturligtvis också förmögenhetens fördelning och andelen av finansiella nettotillgångar utgör en allt större andel av hushållens förmögenhet under 1990-talet. Viktiga faktorer till denna ändrade inriktning av hushållens sparande förefaller vara skattereformen 1990-91, realräntechocken, befolkningsutvecklingen samt osäkerhet om framtida inkomster (arbetslösheten). En framskrivning av hushållens sparkvot fram till 2030 ger vid handen att denna kommer att fördubblas fram till 2020 och uppgå till 12 procent för att därefter fall till 6 procent 2030. Bakomliggande faktor är befolkningssammansättningen och en stor del</p>
<p>av hushållens sparande under 2000-talets första decennier kan också förväntas ske i finansiella tillgångar.</p>
<p>Ökningen av det finansiella sparandet och förmögenheten har riktats mot pensions-, fond- och aktiesparande. För 1996 uppgick värdet av hushållens fondandelar till ca 18 procent av hushållens disponibla inkomster och direktägda aktier till ca 22 procent. Till detta kommer indirekt ägande av aktier i olika kollektiva och privata pensionsförsäkringar som för samma år kan uppskattas till att uppgå till ca 40 procent av disponibel inkomst. Den finansiella sektorn har försett marknaden med ett stort antal sparprodukter som efterfrågats av hushållen. Frågan är dock om tillräckligt med sparande når riskkapitalmarknaden för små företag och om någon form av riskkapitalavdrag, som medgavs under 1996, bör övervägas att återinföras. Hushållens direktägande av aktier på den s.k. OTC-listan uppgick 1996 värdemässigt till mindre än en procent av de disponibla inkomsterna.</p>
