<h1>Sammanfattning</h1>
<h2>Uppdraget</h2>
<p>Uppdraget har varit att lägga förslag om Svenska unescorådets verksamhet, arbetsformer och organisatoriska hemvist.</p>
<p>Utredaren skall analysera och värdera Svenska unescorådets nuvarande verksamhet bl.a. mot bakgrund av de förändringar som skett i Sverige, i omvärlden och i Unesco. Utredaren skall därvid ge förslag till ny instruktion som preciserar rådets uppgifter.</p>
<h2>Förslagen</h2>
<p>Svenska unescorådets uppgifter</p>
<p>Unescorådets arbete bör koncentreras till två huvuduppgifter.</p>
<p>Den första uppgiften gäller den officiella svenska hållningen gentemot Unesco. Här skall rådets arbete inriktas på att vara rådgivande åt regeringen och åt den svenska delegationen till generalkonferensen.</p>
<p>Uppgiften bör vara att stödja och driva på det pågående reformarbetet inom Unesco och därigenom förstärka den svenska Unesco-politiken.</p>
<p>Den andra uppgiften skall vara att hjälpa till med nätverksbygge och kontakter framför allt inom Sverige och att sprida information i Sverige om Unescos uppdrag, mandat och verksamhet liksom om beslut av generalkonferensen. Uppgiften kan karaktäriseras som både upplysningsverksamhet, opinionsbildning och folkbildning. Den förutsätter att var och en av rådets ledamöter har både kraftfulla kanaler att verka inom och sådan sakkunskap som ger auktoritet och legitimitet inom minst ett av Unescos programområden.</p>
<p>Det nordiska samarbetet inom Unesco är reglerat i den nuvarande instruktionen. Sverige är sedan 1995 medlem i EU. EU-</p>
<p>samrådet inom Unesco-delegationerna ät etablerat och nödvändigt. Utredningen föreslår att rådet i viktiga frågor skall samråda med även nationalkommissionerna i EU:s medlemsländer.</p>
<p>Rådets sammansättning</p>
<p>Enligt den nuvarande instruktionen skall Unescorådet bestå av högst 18 ledamöter. Utredningen föreslår att rådet skall bestå av högst 10 ledamöter varav en utses till ordförande.</p>
<p>Professionella företrädare för Unescos fyra verksamhetsområden</p>
<p>– utbildning, vetenskap, kultur och kommunikation – bör utses som ledamöter av Svenska unescorådet efter nominering av i första hand Högskoleverket, Riksantikvarieämbetet, Riksarkivet, Sida, Statens kulturråd, Statens skolverk och Vetenskapsrådet.</p>
<p>Utöver myndighetsföreträdare bör även företrädare för frivilligorganisationer som verkar inom Unescos områden ingå som ledamöter. De bör utses på grund av personliga meriter efter förslag från berörda organisationer etc.</p>
<p>Mandatperiod</p>
<p>Hittills har mandatperioden varit normalt tre år. Utredningen föreslår att ledamöterna i rådet i stället normalt utses för fyra år. Det främsta motivet är att denna tid harmonierar och kan synkroniseras med Unescos generalkonferenser. Ledamöterna bör alltså ha tillfälle att delta i två av Unescos generalkonferenser.</p>
<p>Uppgifter som bör utföras företrädesvis av myndigheter</p>
<p>Uppgifter som väl kan skötas av myndigheter bör överföras till myndigheterna. För Unescorådet gäller detta framför allt administrationen av skolnätverket om världsarven men även engagemangen i mässor, utställningar m.m. Regeringen bör uppdra åt den nya skolutvecklingsmyndigheten att i samråd med Riksantikvarieämbetet överta administrationen av skolnätverket om världsarven från Unescorådet.</p>
<p>Kansliet</p>
<p>Den personal som direkt och varaktigt skall ha till uppgift att arbeta för Svenska unescorådet bör framgå av Utbildningsdepartementets arbetsordning. En kvalificerad handläggare bör svara för sekreteraruppgifter åt rådet och genom departementsbeslut med ett tillsvidareförordnande utses som rådets sekreterare (generalsekreterare).</p>
<p>Som registrator och ansvarig för rådets diarium bör finnas en assistent på halvtid.</p>
<p>Övrig personal som tidigare tillhört Unescorådets kansli bör användas flexibelt och efter politiska prioriteringar av det internationella arbetet.</p>
<p>Den permanenta delegationen i Paris lyder administrativt under den svenska ambassaden och personalen är anställd av Utrikesdepartementet.</p>
<p>Ansvaret för Unesco-bevakningen ligger sedan sommaren 2000 på den bilaterala ambassadören. På den permanenta delegationen finns numera endast en på heltid arbetande lokalanställd assistent. Tidigare fanns också en handläggare som arbetade heltid fram till 1999, därefter halvtid på delegationen och halvtid på ambassaden. Under det svenska ordförandeskapet i EU arbetade denne heltid med Unescofrågor.</p>
<p>Utredningen föreslår att resurserna vid den permanenta delegationen i Paris återställs till den nivå som gällde fram till den 1 januari 2001.</p>
<p>Regleringsbrevet</p>
<p>I regleringsbrevet bör mål och återrapporteringskrav ses över. Utgångspunkten bör vara Unescorådets uppgift som rådgivande till regeringen.</p>
<p>De långsiktiga prioriteringar som Sverige i generalkonferensen fattat beslut om bör följas upp i regleringsbrevet till Unescorådet. Det bör därför finnas en tydlig koppling till Unescos sexårsstrategi. Även rådets arbete inför generalkonferensen det år den äger rum bör framgå av regleringsbrevet eftersom den tar i anspråk stora</p>
<p>delar av rådets resurser. Regeringen bör vidare uppdra åt Unescorådet att vara ett s.k. nationellt EFA-forum som enligt Dakarplanen skall bidra till att målen om utbildning för alla nås.</p>
<p>Genomförande</p>
<p>Regeringen bör under hösten 2002 fatta beslut om ändringar i instruktionen för Svenska unescorådet. Nya ledamöter och eventuella omförordnanden bör beslutas därefter så att ledamöterna kan utses fr.o.m. den 1 januari 2003.</p>
<p>De ändringar som föreslås i regleringsbrevet beträffande mål, återrapporteringskrav och uppdrag bör beaktas i regleringsbrevet för 2003.</p>
<p>Tilldelningen av resurser till delegationen i Paris bör ske så snart som möjligt och senast den 1 juli 2003.</p>
<p>Uppdrag till den nya skolutvecklingsmyndigheten bör lämnas inför den 1 mars 2003 då den nya myndigheten börjar sin verksamhet.</p>
<p>Eventuella tjänsteorganisatoriska konsekvenser till följd av att vissa uppgifter överförs till myndigheter bör genomföras fr.o.m. den 1 januari 2004.</p>
<p>Ekonomiska konsekvenser</p>
<p>Utredningen föreslår att medel motsvarande 2 miljoner kr anslås för det nya rådets verksamhet. Jämfört med nuvarande anslag innebär förslaget en minskning med ca 1,9 miljoner kr.</p>
<p>De medel som frigörs genom rådets nya uppgifter bör omfördelas och under 2003 tas i anspråk för att</p>
