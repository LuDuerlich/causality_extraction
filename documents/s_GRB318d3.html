<h1>Sammanfattning</h1>
<h2></h2>
<p>Är det då rimligt att anta att Undéns inaktivitet i ärendet Raoul Wallenberg betingades av ambitionen att ge Sverige möjligheten att spela en, i Undéns och den svenska statsledningens ögon, viktig internationell roll som medlare mellan öst och väst? En sådan roll hade naturligtvis mist något av sin neutrala upphöjdhet om man utpekat den ena sidan för att ha fört bort och möjligtvis tagit livet av en svensk diplomat. Något entydigt svar på denna frågan kan inte ges.</p>
<p>Undéns inställning i fallet Raoul Wallenberg är i praktiken en gåta och denna utredning kommer inte längre än denna typ av högst hypotetiska resonemang. Varför Undén valde att inte agera trots att den egna förvaltningens tjänstemän manade till handling förblir oklart.</p>
<p>I ljuset av den sammantagna bilden av de olika legationernas rapportering i fallen af Sandeberg, de schweiziska diplomaterna etc. förefaller det under alla förhållanden orimligt att utrikesministern skulle ha kunnat utesluta  möjligheten att Raoul Wallenberg vistades i sovjetisk fångenskap. Wallenberg var föremål för ett förhållandevis stort antal officiella skrivelser och handbrev, hans gärning i Budapest var uppmärksammad i tidningarna, och hans försvinnande var föremål för interpellationer i riksdagen. Det svenska sändebudet i Moskva hade därtill som enda fråga tagit upp Wallenberg vid ett möte med Stalin och utförligt rapporterat om detta till utrikesministern. Att Undén aldrig skulle ha reflekterat över vad som hänt Wallenberg förefaller mot bakgrund av detta som fullständigt osannolikt. Under dessa stunder av reflektion är det knappast möjligt att han, mot bakgrund av vad vi idag kan belägga att han har läst, kunde helt utesluta att Wallenberg fanns i sovjetisk fångenskap.</p>
<p>Undéns inaktivitet i fallet Wallenberg är således, alldeles oavsett bevekelsegrunderna, skäl till erinran i sig. Det förefaller mycket osannolikt att en mera kraftfull undénsk linje i fallet Wallenberg gentemot Sovjetunionen skulle ha satt några verkligt väsentliga svenska intressen på spel (annat än de rena prestigehänsyn och den stolthet som följde med självbilden av Sverige som en viktig internationell aktör). Sverige intog en hård linje i frågan om de runt 30 000 civila baltiska flyktingarna utan att detta fick några allvarligare konsekvenser för landets säkerhet. Att åtminstone ta upp ärendet på utrikesministernivå, t.ex. vid samtalet med Molotov i New York i december 1946, förefaller mot bakgrund av detta som ganska självklart.</p>
<p>Det förefaller också överdrivit stelbent och fantasilöst från utrikesministerns sida att inte uppmana Hägglöf eller Barck-Holst att gå vidare i det förvisso mycket cyniska förhandlingsspel om utväxling som de sovjetiska diplomaterna öppnade för. En sådan strategi hade möjligtvis kunnat medföra att mer påtagliga indikationer på att Raoul Wallenberg fanns i livet hade kunnat erhållas från den sovjetiska sidan.</p>
<h2>15.6 En blockerad utrikesförvaltning och utrikesledning  1947-51</h2>
<h2>Informationsproblemet</h2>
<p>Eftersom tjänstemännen vid UD dels  höll det för möjligt att Wallenberg var i livet, dels  föreslog att de skulle agera för att en utväxling skulle prövas, går det inte att utesluta att en annan person på posten som Sveriges utrikesminister hade kunnat medföra en lyckligare utgång för Wallenbergs del. Det finns dock ytterligare en faktor, vid sidan av Undéns världsbild, som måste tas i beaktande härvid. Detta gäller den stora mängd motstridig information som kom in till UD under åren från 1945 och framåt.</p>
<p>Ett av de skäl som Undén skall ha anfört i samtalet med Hägglöf i november 1946, till varför han inte ville riskera att försämra förhållandet till Sovjetunionen, var att Wallenberg kanske faktiskt hade försvunnit under striderna kring Budapest. I samband med Erlanders och Undéns möte med ”Wallenbergsaktionen” den 3 november 1947, skall Undén ha yttrat att Wallenberg mycket väl kunde ha omkommit under striderna vid Pest efter ”där var ju sådant kaos och sådant bombardemang”.</p>
<p>Mot bakgrund av den tidigare redovisade genomgången av information rörande Wallenbergs omhändertagande av sovjetiska trupper i januari 1945, (uppgifter från Dekanozov, Kollontaj, Berg, Langlet m.m.) kan det i efterhand tyckas förvånansvärt att Undén kunde tro något annat än att Wallenberg fanns i sovjetisk fångenskap. Det är då viktigt att hålla i minnet dels  att en hel del information tycks ha blivit liggande hos legationen i Bukarest, dels  att det alltsedan den 15 mars 1945 (då Kossuth-radion meddelade att Wallenberg mördats av Gestapo) inkommit ytterst motstridig information om Wallenberg från många olika håll.</p>
<p>Vi har i det föregående kortfattat summerat ett antal av de vittnesuppgifter som inkom under åren 1945 till 1947. För att förstå betingelserna för efterforskningsarbetet under de därpå följande åren fram till Undéns démarche 1952 är det nödvändigt att kortfattat nämna något också om de vittnesuppgifter som inkom också under dessa år.</p>
<p>Wallenberg i Gödöllö, Wallenberg i Lwow</p>
<p>I juni 1947 rapporterade Sohlman följande till UD: Under en utflykt till staden Pusjkino utanför Leningrad hade Sohlmans dotter träffat en ungrare som uppgivit att han sett Raoul Wallenbergs lik. Ungraren, som var sekreterare hos den ungerske finansministern och vars namn var Litpe, hade dock, visade det sig vid närmare samtal med Sohlman, visserligen inte själv sett Wallenbergs lik, utan träffat en icke namngiven ungrare som sade sig ha suttit i ett sovjetiskt fångläger i Gödöllö i Ungern tillsammans med Wallenberg, och där blivit vittne till Wallenbergs död.</p>
<p>Wallenberg skulle, på grund av svält, ha drabbats av en sjukdom som ”yttrat sig i ett sådant förtunnande av tarmväggarna att dessa slutligen brustit” (P 2 EuI, 3/5-1947). Direktören i den ungerska centralbanken Jankovitj (enligt Sohlman ”en gammal bekant från våra handelsförhandlingar med Ungern”), som var närvarande vid samtalet mellan Sohlman och Litpe, uppgav för Sohlman att han ”nu för första gången hade känslan av att ha fått upp ett spår som ledde direkt till någon som verkligen sett Wallenberg efter den 17 januari 1945” (P 2 EuI, 3/6, 5/6, 11/6-1947).</p>
<p>Sohlman rapporterade också att Litpe och Jankovitj hade uppgivit att dödligheten i Gödöllö varit 25 procent, och att Jankovitj delade Litpes uppfattning ”att ryssarna faktiskt nu sakna möjlighet att – utom i rena undantagsfall – fastställa vilka som avledo i ifrågavarande genomgångsläger” (P 2 EuI, 5/6-1947).</p>
<p>Månaden därefter aktualiserades två nya spår. Dels översände den finske medborgaren Uno B. Lillträsk, som också gick under namnet Olov Tjernic, ett brev till Raoul Wallenbergs halvsyster Nina Lagergren vari han uppgav att han suttit i sovjetiskt fångläger tillsammans med Wallenberg. Detta spår visade sig sedermera vara falskt (P 2 EuI, 14/5-1948).</p>
<p>Dels  inkom det ovan nämnda helt nya vittnesmålet från det föregivna polska legationsrådet Adolphe Coen. Denne sade sig ha internerats av sovjetiska myndigheter i klostret Brygitki nära Lwow, där också Wallenberg uppgavs ha vistats (i cell 149). Coen uppgav sig ha haft kontakt med Wallenberg fram till den 18 mars 1947. Wallenberg hade berättat att han hade tjänstgjort vid den svenska legationen i Budapest, och att han gripits av ryssarna eftersom de hittat smycken och pengar i hans väska som de trodde tillhörde ”antidemokratiska personer”. Coen uppmanade svenskarna att utan föregående varning uppsöka lägret i Lwow och överbringa ett matpaket till fången i cell 149.</p>
<p>UD hade emellertid svårt att avgöra om Coen hade ett ärligt uppsåt. I en rad skrivelser och brev (t.ex. 12/7-1947, 18/7-1947), försökte man utröna huruvida Coen verkligen hade varit polskt legationsråd och om hans uppgifter var trovärdiga. I ett brev av 22 juli 1947 skrev Westman från legationen i Paris till Grafström:</p>
<p>Jag upprepar vad jag tidigare sagt. Coen har lämnat så många uppgifter om R. Wallenberg av sådan art att jag tror, att det spår han angivit förtjänar att tagas på allvar (P 2 EuI, 22/7-1947).</p>
<p>Därefter konstaterade UD att Coens uppgifter om sin egen ställning vid polska utrikesministeriet inte kunde bekräftas, varför man den 1 augusti 1947 meddelade att man ”under dylika omständigheter […] icke kunnat fullfölja av honom angivet spår” (P 2 EuI, 1/8-1947).</p>
<p>Coen dök emellertid upp i senare skriftväxling (under 1951). Den 21 december 1951 anmodades Reuterskiöld i Bryssel att kontakta Coen (något som ej lyckades). I anslutning till denna instruktion konstaterade Dahlman att Coen ”enligt en hemlig källa” uppgivit sig ha varit agent i underrättelsetjänsten (polska London-regeringen)”. Han skall också ha varit inblandad i internationella bedrägerier i stor skala. ”Genom dessa upplysningar om Coen […] försvagas givetvis tilltron till honom” (P 2 EuI, 21/121951). Coens uppgifter kunde dock inte avfärdas. I en promemoria av den 30 januari 1952 konstaterade man ”att det icke kan anses helt uteslutet, att Wallenberg verkligen suttit i Lwow under angiven tid”:</p>
<p>Det är nämligen känt, att ryssarna ofta flytta sina fångar från ett fängelse till ett annat, ibland avlägset beläget, för att efter en tid åter flytta vederbörande tillbaka till det första fängelset. […] Vid den tidpunkt, varom här är fråga, (slutet av 1946 och början av 1947) hade mycket energiska démarcher i Wallenberg-frågan gjorts i Moskva. Det är måhända icke för djärvt att antaga, att vissa ryska instanser med hänsyn härtill kan ha funnit det lugnast att under en tid flytta Wallenberg bort från Moskva (P 2 EuI, 30/1-1952).</p>
<p>Så sent som den 11 februari 1957 skrev kriminalkommissarie Otto Danielsson i en promemoria att man inte kunde avfärda Coens uppgifter:</p>
<p>Onekligen talar mycket för, att Coen kan ha talat sanning, då han uppgav, att han träffat Wallenberg i Lwow. Det är ju numera ganska klart, att NKVD just under 1947 gjort några undanmanövrar för att effektivt dölja Wallenberg. Vad vore mer naturligt än att skicka honom till ett litet kloster i östra Polen? (P 2 EuI, 11/2-1957).</p>
<p>Reader's Digest</p>
<p>I juli 1947 publicerade Reader's Digest  en artikel av Ralph Wallace om Raoul Wallenberg (”Raoul Wallenberg: Hero of Budapest”). Däri angavs bland annat följande:</p>
<p>Wallenberg uppgavs alltså vara till skenet eller nominellt sekreterare vid den svenska legationen. För den händelse Wallenbergs öde inte redan var avgjort av sovjetiska myndigheter (mycket talar dock för, som ovan nämnts, att så var fallet) i juli 1947, kan denna uppgift knappast ha bidragit till att skänka ökad trovärdighet till Wallenbergs diplomatiska immunitet i de sovjetiska beslutsfattarnas ögon. Förutom att således möjligtvis förvärra Wallenbergs situation i sovjetisk fångenskap, inspirerade denna artikel också fler personer att ge uppgifter rörande Wallenberg som sedermera skulle visa sig vara falska.</p>
<p>En sådan var rumänen Gheorgi Vas, som den 15 februari 1951 brevledes meddelade det svenska inrikesministeriet att ”konsul Raoul Wallenberg lever än i dag”. Vas uppgav att han mellan 26 januari 1945 till 17 oktober 1948, i fånglägret Sibiu i Rumänien, träffat en Wissinovski som sedermera uppgivit sig vara svensk och heta Wallenberg (P 2 EuI, 12/3, 22/3-1951). Den 3 september 1951, kunde emellertid UD konstatera att Vas, under en fängelsevistelse i december 1950 i Koblenz läst Selection du Readers Digest  av april 1948, vari den ovan nämnda artikeln om Wallenberg fanns publicerad (P 2 EuI, 3/9-1951). Vi får anledning att återkomma till Vas nedan.</p>
<p>Wallenberg döende i södra Polen</p>
<p>I oktober 1947 fick den svenska legationen i Warzsawa ett nytt spår som pekade på att Wallenberg skulle ha lyckats fly i samband med en tågkollision ”någonstans i ryska Ukraina” och sedermera anslutit sig till ett ”ukrainskt förbrytarband” som uppgavs befinna sig nära den polska gränsen vid staden Przemysl (P 2 EuI, 21/11947). Uppgifterna kom från en polack vid namn Szmichystow Stachowiak, som emellertid uppgav sig egentligen heta Irieczenko och vara ukrainare, ansluten till den ”underjordiska upprorsarmén i sydpolen”. Wallenberg skulle, enligt Iriseczenko, ha fått två revben sönderskjutna i samband med en strid, och låg nu svårt sjuk med hög feber (P2 EuI, 19/11-1947). Om man skulle kunna rädda Wallenbergs liv var det nödvändigt att omedelbart hämta hem honom, något som Irieczenko erbjöd sig hjälpa till med.</p>
<p>Uppgifterna från Irieczenko togs på allvar inom UD. Grafström skrev den 7 november 1947:</p>
<p>Legationssekreterare Kronvall från Warszawa, som är hemma på förhandlingar sökte mig idag med ett fantastiskt spår i Wallenbergaffären. Wallenberg skulle f.n. vistas hos den polska underjordiska armén i skogarna i södra Polen. Han hade kommit dit för omkring tre månader sedan efter att ha flytt från en rysk fångtransport. Indikationerna äro mycket positiva. Det skall bli spännande att se, om man här verkligen kommit på något eller om det skall visa sig vara falskt som alla de andra (Grafström, 1989: 838)</p>
<p>Uppgifterna från Irieczenko genererade en hel rad skrivelser (P 2 EuI, 19/11, 2/12, 3/12, 16/12-1947), och en resultatlös resa till södra Polen, innan man i december kunde konstatera att Irieczenko var ”en skojare” (P 2 EuI, 16/12-1947).</p>
<p>Wallenberg internerad i Tjeckoslovakien</p>
<p>Iriezcenko dök emellertid upp på nytt i april 1948, då han för svenska legationen i Prag uppgav sig vara kapten i NKVD, och på nytt presenterade ett vittnesmål om Raoul Wallenberg. Wallenberg skulle ha flytt ”från det inre av Ryssland till Ukraina”, anslutit sig till ukrainska partisaner som överskridit gränsen till Tjeckoslovakien. Där hade Wallenberg gripits av den ”tjeckiska säkerhetspolisen” och internerats. Irieczenko var nu villig att hjälpa svenskarna att få loss Wallenberg i utbyte mot att ”fritt och oantastat fick komma in i Sverige” (P 2 EuI, 19/4-1948). Kontakten avbröts emellertid sedan det konstaterats att mannen var identisk med Iriezcenko (P 2 EuI, 14/5-1948).</p>
<p>Uppgifter om Wallenberg 1948-50</p>
<p>Under de kommande två åren inkom ett antal ytterligare uppgifter rörande Wallenberg. En ungersk folkdomstol slog i oktober 1948 fast, på grundval av vittnesmål från en Károly Müller, att Wallenberg mördats av nazister den 13 januari 1945 (P 2 EuI, 22/10-1948) (i en promemoria av Per Anger av den 26 oktober 1949 konstaterades dock att tillräckliga bevis saknades) den 21 mars 1949 noterade UD att den danske medborgaren Haakon Dahl, som i sex år hållits i sovjetisk fångenskap, utväxlats mot en lettisk kommunist.</p>
<p>I maj 1949 lämnade af Sandeberg en längre skriftlig redogörelse för sina kontakter med Erhard Hille (som delat cell med Langfelder) och Stefan Carl (som uppgav sig ha träffat Wallenberg i ett fångläger).</p>
<p>I maj 1950 uppgav en ”ungersk dam i Rom” att en ungrare (som hennes syster talat med) sett Wallenberg i Kiev mellan augusti och oktober 1947 i samband med en fångtransport.</p>
<p>I augusti 1950 uppgav ungraren Sándor Újváry att han befunnit i sovjetisk fångenskap tillsammans med Wallenberg ”i sex veckor fram till den 26 april 1945” i en liten by utanför Budapest. Újváry uppgav att de sovjetiska soldaterna haft för avsikt att arkebusera Wallenberg, tvingat honom att gräva sin egen grav, men därefter bestämt sig för att skona honom. När Újváry frigavs hade Wallenberg haft en skottskada i ena benet (P 2 EuI, 19/8-1950).</p>
<p>I augusti 1950 uppgav tysken Otto Prade, som befunnit sig vid svenska legationen i Budapest i januari 1945, att man från sovjetisk sida anklagat Wallenberg för att ha samarbetat med Gestapo. Man hade också uppgivit att man ”diesen Vogel [Wallenberg] damit so gut versorgt hatte, dass er keinen Pass mehr ausstellen wird und dass er nie mehr Ungarn oder Schweden sehen wird” (P 2 EuI, 16/10-1950).</p>
<p>Desorientering i UD</p>
<p>I en promemoria av den 15 december 1950 konstaterades att uppgifterna från den ungerska damen i Rom (om att Wallenberg setts i Kiev), samt uppgiften från Újváry (om Wallenbergs skottskada) stämde överens med uppgifterna från Irieczenko. Som en illustration till den skada som Irieczenko tillfogade UD:s arbete i efterforskandet av Wallenberg skrev man:</p>
<p>Det sammanfattande intrycket förblir, att det ingalunda synes mig osannolikt, att Wallenberg i april 1948 verkligen befann sig i ett fängelse i Tjeckoslovakien, utan att vara känd av de tjeckoslovakiska myndigheterna under rätt namn och nationalitet (P 2 EuI, 15/121950).</p>
<p>Den 12 oktober 1950 gjordes UD uppmärksam på att nio italienska diplomater återvänt från sovjetisk fångenskap. En av dessa, Claudio de Mohr skulle sedermera komma att bli ett mycket viktigt vittne. Eftersom man emellertid från italienska utrikesministeriet, på de svenska förfrågningarna om uppgifter rörande Wallenberg, svarade att diplomaterna ingenting visste, dröjde det nästan ett år innan de Mohrs vittnesmål nådde UD.</p>
<p>Wallenberg i rumänskt fängelse i Sibiu</p>
<p>Under tiden fram till dess aktualiserades det tidigare nämnda spåret Gheorgiu Vas, vilken i februari 1951 uppgav sig veta att Raoul Wallenberg fanns i livet i ett rumänskt fångläger i staden Sibiu, där han, enligt Vas var ”politisk fånge”. UD lade ned ett tämligen stort och tidsödande arbete på Vas, som i långa förhör (t.ex. 6/3-51, 12/3-1951) både gav detaljerade uppgifter om tiden som fånge tillsammans med en Wissinovski, (som alltså egentligen hette Wallenberg), och sin egen bakgrund. (Han skulle bl.a. ha tjänstgjort som pilot hos den rumänske ex-kungen Mikael som givit honom smeknamnet ”Neantúl”, en uppgift som ex-kungen vid kontroll bestämt förnekade).</p>
<p>Uppgifterna togs på stort allvar från UD:s sida. Den 20 mars 1951 upprättades en utförlig promemoria vari diskuterades hur man skulle få hem Wallenberg från fängelset i Sibiu. Som alternativa handlingsvägar angavs bl.a. utväxling av Wallenberg mot någon person ”som befinner sig i de svenska myndigheternas händer”, användande av handelspolitiska påtryckningsmedel, samt befrielse på ”illegal väg”. Enligt det sista alternativet skulle Wallenberg, med hjälp av fängelseläkaren i Sibiu befrias från sin cell för att därefter, antingen i bil (försedd med ett falskt diplomatpass eller inpackad i en ”specialgjord kurirsäck”) passera gränsen till Ungern, eller till fots längs Karpaterna nå gränsen till Jugoslavien. Väl i Sverige skulle Wallenberg få lära sig en uppdiktad detaljerad historia om sin flykt (som skulle dölja de svenska myndigheternas inblandning), varefter Wallenberg skulle föras till en plats på den svenska ostkusten där han på egen hand skulle ”ta sig fram till närmaste landsfiskal och berätta sin historia” (P 2 EuI, 20/3-1951).</p>
<p>Det är dock svårt att i efterhand bedöma huruvida denna promemoria skall ses som ett otvetydigt tecken på att utrikesledningen var beredd att agera på detta okonventionella sätt. Den är skriven av en tjänsteman på förhållandevis låg nivå, Stig Engfeldt, som var ansvarig handläggare för Wallenberg-ärendet, och det är inte klart huruvida den har lästs av utrikesministern. Undén paraffer återfinns inte på dokumentet. Klart är dock att denna typ av analyserande promemorior vari olika alternativ ställs mot varandra, saknades också på låg nivå under de kritiska åren 1945–47, (med möjligt undantag av Barck-Holsts skrivelse av den 30 december 1946 samt Hägglöfs skrivelse av den 30 januari 1947 till Undén vari olika handlingsalternativ presenterades).</p>
<p>Promemorian var sammanställd mot bakgrund av de uppgifter som lämnats av rumänen Gheorgi Vas. Som tidigare nämnts var emellertid detta vittnesmål uppdiktat på basis av information från artikeln i Reader's Digest  av 1947.</p>
<p>Újvárys uppgifter</p>
<p>I april 1951 uppgav ungraren Alexander Újváry att han träffat Wallenberg den 7 februari 1945, varefter Wallenberg, i sällskap med sovjetiska soldater gav sig iväg västerut. Újváry arresterades därefter av den sovjetiska militären och spärrades in i en källare under tre dygn. I samband med ett toalettbesök mötte han Wallenberg ”på ett avstånd av högst en meter, varför misstag på person är uteslutet”. Mötet med Wallenberg skedde den 18–19 februari 1945. Enligt Újváry hade Wallenberg av ryssarna anklagats för att vara ”spekulant och spion”. På grundval av Újvárys uppgifter skrev man i en promemoria av januari 1952 att Wallenberg synes ha undandragit sig rysk kontroll efter avresan från Benczurgatan den 17 januari för att vid en senare tidpunkt, sannolikt den 7 februari åter komma i rysk hand. Måhända kan detta förhållande vara en bidragande förklaring till att han sedermera råkat i svårigheter (P 2 EuI, 30/1-1952).</p>
<p>Újvárys uppgifter gav alltså stöd åt den felaktiga uppgiften att Wallenberg självmant skulle ha avvikit från den sovjetiska militären, för att därefter gripas. Denna uppgift hade, som ovan nämnts, redan Söderblom framfört i ett handbrev till kabinettssekreterare Sahlin i juli 1945.</p>
<p>Spåren koncentreras till Moskva</p>
<p>I april 1951 uppgav den ungerske flyktingen Johann von KorodyKatona att han i ett fängelse i Budapest sammanträffat med den ungerske politikern Béla Lukács, som berättat att ett flertal ungerska politiker vistats i ett fångläger omkring 100 kilometer från Moskva vars namn började på K. Lukács hade uppgivit att ”den svenske legationssekreteraren Wallenberg var också där” (P 2 Eu I, 30/1-1952).</p>
<p>I promemorian av den 30 januari 1952 konstaterades också att ”de viktigaste spåren i Wallenberg-ärendet komma från Moskva med omnejd”.</p>
<p>I synnerhet de Mohrs vittnesmål om att Wallenberg skulle ha vistats i Lefortovo-fängelset i Moskva innebar en vändpunkt vad gäller den svenska hållningen i ärendet. Den 11 februari 1952 överlämnade Undén en note till den sovjetiske ambassadören i Stockholm, Rodionov, vari man från svensk sida för första gången begärde Wallenberg utlämnad från Sovjetunionen.</p>
<h2>UD:s handläggning av vittnesmålen 1947–51</h2>
<p>Den ovanstående korta presentationen av den stora mängd uppgifter som inkom till UD mellan 1947 och 1952 kan naturligtvis inte göra anspråk på att vara fullständigt uttömmande. Syftet har varit att kort presentera de vittnesmål som har genererat flest brev, telegram och skrivelser inom utrikesförvaltningen. Icke desto mindre har denna, ehuru ofullständiga genomgång, bedömts som nödvändig för att i någon mån åskådliggöra mängden motsägelsefull information som inkom till UD under åren närmast efter Vysjinskijs note. Den svenska diplomatiska aktiviteten i Moskva under den aktuella perioden i ärendet Wallenberg var mycket låg. Inga démarcher avgavs mellan 1947 och 1952.</p>
<p>Orsaken till att man överhuvudtaget inte agerade i Moskva sammanfattas nog bäst av UD:s Vaktrapport av den 21 augusti 1947:</p>
<p>På förfrågan om vad det ryska meddelandet om Wallenberg innebär ligger det i sakens natur, att det icke kan bli någon förnyad framställning i Moskva. Det ryska utrikesministeriets utförliga svar på de svenska framställningarna anger att ytterligare upplysningar om Wallenbergs öde icke stå att erhålla genom de ryska myndigheterna ( Vaktrapport , 21 augusti 1947).</p>
<p>Lennart Petri underströk i samma anda vid en föredragning i Wallenberg-ärendet inför Konstitutionsutskottet 1948:</p>
<p>Det sovjetryska beskedet i noten den 18 augusti 1947 var av den art att man inte gärna kunde återkomma till frågan utan att förebringa nya fakta (P 2 EuI, 8/4-1948).</p>
<p>UD tycks, genom sitt omfattande arbete med att undersöka sanningshalten i de olika vittnesuppgifterna, ha blivit mer eller mindre blockerat. Tjänstemännen vid de svenska legationerna i Europa saknade kompetensen att genomföra förhör med de många uppgiftslämnarna på ett professionellt sätt. Följden blev att man hade mycket svårt att skilja relevant och sanningsenlig information från falsk.</p>
<p>En del av uppgifterna var helt eller delvis sanningsenliga (t.ex. af Sandebergs uppgifter om Hille, möjligtvis Kasser), en del av uppgifterna var uppenbart felaktiga (såsom Hódosi, von Maasburg, Coen, Újváry) men möjligtvis givna i ärligt uppsåt (beroende på misstag på person etc.), somliga uppgifter var tvivelsutan givna med falskt uppsåt. Motiven bakom att ge direkt vilseledande information till UD kan ha varierat. I en promemoria av januari 1952 skrev man följande (rörande uppgifterna från Ossian Ericsson, Uno Lillträsk, Szmichystow Stachowiak [Irieczenko] och Gheorghiu Vas):</p>
<p>I några av dessa fall har […] ett synnerligen omfattande, tidsödande och kostsamt arbete nedlagts. Man har inte kunnat komma till någon bestämd uppfattning om motiven till deras närmanden till utrikesdepartementet. I några om icke alla fall torde det dock säkerligen röra sig om bedragare, som sökt personlig vinning. Stachowiak var utan tvivel engagerad i hemlig rysk tjänst, ehuru tveksamhet kan råda om han handlat på ryskt uppdrag. Beträffande Vas tala vissa omständigheter starkt för att han är anställd i den rumänska hemliga polisen, ehuru hans motiv kunna ha varit personliga (P 2 EuI, 30/1-1952).</p>
<p>I efterhand slås man dock av utrikesledningens oförmåga att vara motståndskraftig mot diffus information. I april 1945 hade man, trots Dekanozovs note, valt att sätta tilltro till diffusa uppgifter från Bukarest. Nu satte man tilltro till uppgifter från en hel rad ytterst diffusa källor, trots att utrikesförvaltningens egen personal sände in skrivelser till utrikesministern där de sade sig uppfatta att förhandlingar rörande Raoul Wallenberg var möjliga.</p>
<h2>16 Bild IV: Raoul Wallenberg i livet i sovjetisk fångenskap</h2>
<h2>16.1 Högre grad av systematik i UD:s handläggning</h2>
<p>Det svenska agerandet efter 1950 präglas av en större aktivitet och målmedvetenhet. I december 1951 fick UD tillgång till ett vittnesmål av central betydelse. Den italienske diplomaten Claudio de Mohr, som återvänt från sovjetisk fångenskap i december 1950 tillsammans med nio italienska diplomater, vittnade om att han i Lefortovo upprätthållit ”ständig kontakt” med Raoul Wallenberg från den 20 april 1945 till början av 1948 (P 2 EuI, 3/12-1951). Diplomaterna Ronchi och Romeo Moschetti, som också suttit internerade i Lefortovo, lämnade uppgifter som gav stöd åt de Mohrs uppgifter (P 2 EuI, 31/1-1952).</p>
<p>Det skulle dock vara felaktigt att hänföra den ökade diplomatiska aktiviteten enbart till de Mohrs vittnesmål. Inom UD ställde man sig faktiskt till en början tämligen skeptisk till de Mohr. Kriminalkommissarie Otto Danielsson vid Säkerhetspolisen (dåvarande Statspolisen) konstaterade i en promemoria av januari 1952 att ”man inte kan sätta alltför stor tillit till de Mohrs vittnesmål”. Detta borde snarare ses som ”en indikation” på att Wallenberg ”kan ha varit i Lefortovskajafängelset” (P 2 EuI, 3/11952). I ett samtal med förste sekreteraren vid sovjetiska ambassaden i Stockholm Tarabrin den 14 april 1953 uppgav kabinettssekreterare Arne S. Lundberg att man från svensk sida inte tillmätte ”stor betydelse” åt de Mohrs vittnesmål ”ehuru det kan finnas en kärna av sanning” (P 2 EuI, 14/4-1953). Denna misstro mot de Mohr från UD:s sida berodde, enligt Lundberg, på att han under förhör lämnat motstridiga uppgifter och verkat ”överhuvudtaget relativt otillförlitlig”. Först i juli 1954 kunde Lundberg konstatera att vittnesmålet ”måste, sedan det på en del väsentliga punkter bekräftats, tillmätas större betydelse än tidigare skett” (P 2 EuI, 13/7-1954).</p>
<p>En synnerligen viktig bidragande faktor bakom det mer resoluta svenska agerandet var att UD från 1951 hade en ny kabinettssekreterare som visade prov på stort engagemang för Wallenbergs öde. Strax efter sin tillsättning inledde Arne S. Lundberg kontakter med Wallenbergs anhöriga som ofta företräddes av journalisten och författaren Rudolph Philipp. Även om samarbetet med Philipp skulle komma att vara långt ifrån oproblematiskt under de kommande åren, lyckades ändå Lundberg få till stånd ett fungerande samarbete med familjen i efterforskningsarbetet.</p>
<p>Statsrådet Ulla Lindström tecknade följande porträtt av Lundberg i sin dagbok 1955:</p>
<p>Kabinettssekreterare Arne Lundberg har lagt ner speciellt intresse på de vittnesmål och berättelser som berör fallet. Han har något av indianbokslynne och deckarspänning i sin natur: försvunna hjältar och misstänkta spioner väcker hans särskilda intresse, attraherar honom oemotståndligt tycks det (Lindström, 1969: 100).</p>
<p>Kommissarie Otto Danielsson lade också ned ett stort arbete på att förhöra vittnen och analysera hållbarheten i den stora mängd vittnesmål som avgivits under 1940-talets senare år. Efterforskningsarbetet, som under senare hälften av 1940-talet ofta hade bedrivits på ett osystematiskt sätt, fick härmed en systematik och professionalism, som var avgörande för det mer målmedvetna svenska agerandet under 1950-talet. I en promemoria av maj 1955 konstaterade Lundberg:</p>
<p>Under de första åren efter Wallenbergs försvinnande begicks vissa fel under spaningsarbetet. Diplomatisk personal är utan noggranna instruktioner i regel oförmögen att hålla förhör av polisiär typ. Huvudfelet är, att ledfrågor ställes och att man försummar att utfråga rörande alla detaljer. […] Det viktigaste felet i handläggningen var, att spår inte fullföljdes till slutet. Det viktigaste misstaget var, att journalisten af Sandebergs vittnesmål icke togs på allvar. De spår han gav kunde ha lett till kontakt med rumänen Stefan Carl vid en tidpunkt då denne fritt kunde ha berättat (P 2 EuI, 27/5-1955).</p>
<p>Stefan Carl hade, som nämnts, vittnat om att han träffat Raoul Wallenberg på ett repatrieringskontor i Moskva sommaren 1946. Wallenberg hade varit i sällskap med två vakter och uppgivit för Carl att han vistades vid ett arbetsläger utanför Moskva. Mot bakgrund av de uppgifter som i dag finns tillgängliga förefaller emellertid just Carls vittnesmål som mindre sannolikt. Lundberg konstaterade dock:</p>
<p>Om detta vittnesmål ingått, är det kanske mest sannolikt, att resultatet vid démarcherna i Moskva blivit detsamma. Schismen med familjen hade troligen kunnat undvikas. Därmed hade möjligen den stora offentliga kampanjen kunnat undvikas. Detta i sin tur skulle medfört, att den ryska prestigen icke engagerats så hårt i ärendet (P 2 EuI, 27/51955).</p>
<h2>Bättre analys: Per Angers och Stig Engfeldts promemorior</h2>
<p>Den arbetsinsats som utfördes av UD:s diplomater skall dock inte heller underskattas. Per Anger, som handlagt ärendet mellan 1948 och 1952, drev med stor envishet linjen att Wallenberg fanns i livet i sovjetisk fångenskap. I åtskilliga promemorior (t.ex. P 2 EuI, 16/10-1950, 22/12-1950, 16/2-1951) genomförde Anger analyser av vittnesmål och förde resonemang kring tänkbara motiv bakom det sovjetiska agerandet. Anger skriver dock i sin bok Med Raoul Wallenberg i Budapest  (1979) att han inte fick minsta gehör på högsta ort för sin uppfattning att Wallenberg befann sig i sovjetisk fångenskap eller för vad han ansåg borde göras för att få Wallenberg fri. Han fick tillfälle att personligen framföra sin inställning till utrikesminister Undén under en tågresa till Oslo i slutet av 1950:</p>
<p>Han bad mig komma in och sitta ner i hans sovkupé under resan. ”Herr Anger har ju varit i Budapest och lär ha synpunkter på vad som hänt Wallenberg”, började han. Jag gav en resumé av Wallenbergs och beskickningens verksamhet för den judiska befolkningen i Budapest under kriget. Jag talade om varför jag fullt och fast trodde att Wallenberg, efter att ha omhändertagits av ryssarna, fortfarande befann sig i ryskt förvar. Jag avslutade med att säga som min mening, att det enda språk ryssarna förstår i en situation som denna är att man sätter hårt mot hårt eller att man har något att erbjuda i gengäld. Schweizarna och italienarna hade återfått sina diplomater genom att utväxla dem mot sovjetiska medborgare. En dansk vid namn Hakon Dahl, som vistats sex år i fångenskap i Sovjet, hade utväxlats mot en rysk kommunist, fängslad i Danmark. Vi hade ju, tillfogade jag, givit ryssarna en miljard i kredit i handelsavtalet 1946 utan att begära något i stället. Vi hade haft flera spionfall i Sverige där Sovjet-medborgare varit inblandade. Vore det inte tänkbart att i stället för att utvisa en spion hålla en sådan kvar här i avvaktan på ett utbyte med Wallenberg? ”Sånt gör inte svenska regeringen”, svarade Undén kort och avmätt efter att ha lyssnat till min redogörelse. Audiensen var slut (Anger, 1985: 140–141).</p>
<p>I en promemoria av den 22 december 1950 utvecklade Anger just det resonemang som han anförde inför utrikesministern:</p>
<p>Måhända vore det även av intresse att rekapitulera vad som hände den schweiziske chargé d'affaires i Budapest Feller samt dansken Dahl. Feller bortfördes av ryssarna omedelbart efter Budapests erövring och hölls i rysk fångenskap ungefär ett år. Han utväxlades därefter mot en rysk förhandlingsdelegation, som befunnit sig på genomresa i Schweiz, men av schweizarna kvarhölls, tills Feller återlämnades. Dahl befann sig i rysk fångenskap i sex år. Detta förnekades till en början av ryssarna, men sedan danska vederbörande erfarit i vilket fängelse Dahl befann sig, lyckades man få honom utväxlad mot en sovjetrysk kommunist, som suttit i fängelse i Danmark (22/12-1950 [reviderad 16/21950]).</p>
<p>På den omarbetade versionen av denna promemoria, av den 16 februari 1951, (vari återges samma ordalydelse som ovan) återfinns utrikesministerns paraff.</p>
<p>Angers frustration över utrikesledningens ”negativa” synsätt på Wallenberg-ärendet ledde emellertid till att han avsade sig sitt uppdrag som handläggare av Wallenberg-ärendet den 18 januari 1951 (P 2 EuI, 18/2-1951).</p>
<p>Även Angers efterträdare Stig Engfeldt gjorde en stor insats genom en hel rad grundliga promemorior rörande vittnesmål och ärendets handläggning (P 2 EuI, 19/4-1948, 29/4-1949, 15/121950). Engfeldt är sannolikt den förste inom UD som skriftligen på ett systematiskt och grundligt sätt analyserade Wallenbergärendet i en vidare politisk kontext. År 1951 hade därtill en stor mängd ytterligare information kommit UD till del som gjorde det möjligt att få ett större underlag för analys av det sovjetiska agerandet än vad som varit möjligt på Söderbloms, Barck-Holsts och Hägglöfs tid. I en omfattande promemoria rörande det visserligen falska spåret Gheorghiu Vas, utvecklade Engfeldt klarsynta resonemang kring de svenska handlingsmöjligheterna i fallet Wallenberg. Engfeldt noterade bland annat:</p>
<p>Beträffande den demokratiska världsopinionens reaktion i den händelse W. skulle återkomma behöver ej sägas mycket. Det kan icke råda något tvivel om att den redan mångbeskrivne och av en viss hjälte- och martyrgloria omskimrade Wallenbergs återkomst vore en världssensation, som skulle sätta sinnena i den västliga världen, kanske i synnerhet i Förenta Staterna, i svallning. Man skulle med tacksamhet anamma fallet W. som ett förstklassigt propagandavapen i kampen mot världskommunismen. Man kan också lätt föreställa sig, vilken betydelse uttalanden av W. om hans fängelsevistelse skulle få även i den inrikespolitiska debatten med kommunisterna i Sverige och i andra demokratiska länder. En enorm prestigeförlust för Sovjetunionen bleve följden. […] Det skulle föga hjälpa med undanflykter, såsom att skylla på att W. suttit i ett rumänskt fängelse. Den nakna sanningen i fallet W. skulle utan tvivel slå sönder alla framkonstruerade ryska motargument, som kunna tänkas. Häri ligger svårigheten att finna den rätta vägen till W:s befrielse (P 2 EuI, 20/3-1951).</p>
<p>Engfeldt konstaterade följaktligen att Sovjetunionens prestige och de politiska konsekvenser, som skulle bli följden av Wallenbergs återsändande, helt enkelt gjorde det omöjligt för ledarskiktet i Moskva att utan villkor lämna ut honom:</p>
<p>Om Wallenberg-affären icke fått så mycket publicitet från början, skulle läget måhända varit gynnsammare och ett utlämnande kunnat komma till stånd långt tidigare (P 2 EuI, 20/3-1951).</p>
<p>En central uppgift för Sveriges del måste således bli, enligt Engfeldt, att under en lång tidsrymd hålla Wallenbergs utlämnande hemligt och därtill ”övertyga ryssarna om att det kan hemlighållas”. Endast härigenom, skriver Engfeldt, skulle ”Sovjetunionens prestige kunna räddas” (P 2 EuI, 20/3-1951).</p>
<p>Strategin att försöka övertyga den sovjetiska sidan om att de kan återlämna Wallenberg utan att förlora ansiktet inför den internationella opinionen löper som en röd tråd genom det svenska agerandet under 1950-talet. Det finns en mängd exempel på detta och vi återkommer till dessa nedan.</p>
<p>Den 27 april 1951 skrev Engfeldt ytterligare en promemoria vari han gjorde en grundlig analys av Barck-Holsts officiella skrivelse till utrikesministern av december 1946. Vi har redan tidigare nämnt vissa resonemang ur denna promemoria. Huvudslutsatsen var att man från sovjetisk sida tillämpat en systematisk taktik att sammankoppla ärendet Wallenberg med ärendena Makarova och Granovskij och att Barck-Holsts skrivelser lämnats obesvarade av UD (P 2</p>
<p>EuI, 27/4-1951). Denna slutsats, som alltså i allt väsentligt upprepade Barck-Holsts linje, gav ytterligare stöd för hypotesen att Wallenberg befann sig i sovjetisk fångenskap.</p>
<p>Längre promemorior avsedda för internt bruk inom UD, vari redogjordes kronologiskt för vidtagna åtgärder samt för inkomna vittnesmål sammanställdes härefter vid ett flertal tillfällen under 1950-talet (t.ex. den 23 juli 1953, 7 augusti 1953 och 7 oktober 1953, 13 juli 1954 och 27 maj 1955).</p>
<p>Förutom dessa interna utredningar inom UD gav Undén den 12 februari 1951 i uppdrag åt envoyé Erik Sjöborg att gå igenom Wallenberg-dossiern för att dels  göra en promemoria om vidtagna åtgärder vid olika tillfällen, dels  avge sin bedömning rörande möjligheterna att grunda en ny démarche i Moskva på nytillkomna vittnesmål. Sjöborgs utredning presenterades den 30 april 1951. Förutom en fullständig kronologisk genomgång av skriftväxlingen mellan Stockholm och den svenska legationen i Moskva, samt en omfattande presentation av dittills avgivna vittnesmål, var Sjöborg försiktig i sina slutsatser. Han konstaterade dock att ett flertal personer ansett sig kunna intyga att Wallenberg befann sig i sovjetisk fångenskap, samt att man genom vidare förhör borde kunna komplettera dessa uppgifter. En brist hos Sjöborg är att han inte tog upp Kollontajs besked till fru Günther, (som varit känt sedan 1948).</p>
<p>I december 1951 fick UD som nämnts tillgång till nyckelvittnet de Mohrs utsaga, och den sista januari presenterade Engfeldt en ingående analys av de runt fyrtio mer eller mindre trovärdiga vittnesmål rörande Wallenberg som fanns tillgängliga, varvid han konstaterade att ”de viktigaste spåren i Wallenberg-affären komma från Moskva med omnejd” (P 2 EuI, 30/1-1952).</p>
<h2>16.2 Undéns note februari 1952</h2>
<p>Under hösten 1951 hade man inom UD diskuterat vilken strategi som skulle tillämpas i Wallenberg-ärendet. I ett handbrev till Sohlman av den 8 september presenterade Lundberg tre tänkbara alternativa handlingsvägar för den svenska sidan: ”1/ bytesaffär, 2/ underhandstrevare i syfte att locka fram en rysk reaktion, 3/demarche i avsikt att erhålla ett ryskt svar, som kan publiceras” (P 2 EuI, 8/9-1951).</p>
<p>Lundberg konstaterade att ”det första alternativet [endast kunde] realiseras under förutsättning att vi få i våra händer en person, som ryssarna ha starkt intresse för och som vi utan att bryta mot humanitära principer kunna utlämna”. Han noterade också att alternativ tre (démarche) för närvarande inte var aktuell eftersom en sådan sannolikt ”skulle ge omedelbart negativt resultat och endast minska utsikterna att vid uppdykande av nya omständigheter uträtta något”(P 2 EuI, 8/9-1951).</p>
<p>I sitt svarsbrev av den första oktober 1951 instämde Sohlman i Lundbergs resonemang om olämpligheten med en démarche. En sådan borde endast komma till stånd efter ett eventuellt negativt resultat av en underhandstrevare, som alltså enligt Sohlman var det mest intressanta av de tre alternativen. Sohlman skrev vidare att ”alternativ ett [bytesaffär] förefaller mig principiellt osympatiskt och dessutom knappast att tillråda med hänsyn till den karaktär vi trots allt önska ge våra förbindelser, även med Sovjet” (P 2 EuI, 1/10-1951). Han noterade vidare:</p>
<p>Vid vårt ställningstagande till alternativ ett [bytesaffär] bör hänsyn också tagas till möjligheten, att ryssarna faktiskt icke ha vederbörande i sin hand (P 2 EuI, 1/10-1951).</p>
<p>Huruvida det företogs någon underhandstrevare under månaderna härefter är inte säkert.</p>
<p>Det är sammanfattningsvis mot bakgrund av en kombination av nya vittnesmål, systematisk analys av tidigare avlagda vittnesmål och systematisk politisk analys av Raoul Wallenberg-ärendet, som utrikesminister Undén den 11 februari 1952 överlämnade en note till den sovjetiske ambassadören i Stockholm, Konstantin Rodionov, vari man från svensk sida, med utgångspunkt dels  från Dekanozovs note av den 16 januari 1945, dels  från de nya vittnesmålen, för första gången begärde att</p>
<p>Sovjetunionens regering vidtager de för Wallenbergs snara återförande till Sverige erforderliga åtgärderna (P 2 EuI, 11/2-1952).</p>
<p>Under samtalet med Rodionov framhöll Undén att ”han personligen tagit del av det viktigaste materialet och inte kunde tvivla på dess bevisvärde” (P 2 EuI, 11/2-1952).</p>
<p>Den sovjetiska sidans agerande efter den svenska noten finns utförligt återgivet i den svensk-ryska arbetsgruppens rapport. Det kan emellertid också i detta sammanhang vara värt att kort referera vad som skedde i Moskva som reaktion på den svenska framställningen.</p>
<h2>Den sovjetiska reaktionen</h2>
<p>Den 22 februari 1952 upprättades en promemoria över Raoul Wallenberg-ärendet baserad på arkivmaterial vid utrikesministeriets femte europeiska avdelning. Häri återgavs ärendets historia från Söderbloms begäran om sovjetiskt skydd åt Budapest-legationens personal i december 1994 till Claudio de Mohrs vittnesmål i december 1951. Skriftväxlingen mellan den svenska legationen och det sovjetiska utrikesministeriet återgavs utförligt, liksom skriftväxlingen mellan det sovjetiska utrikesministeriet och den sovjetiska säkerhetstjänsten.</p>
<p>Den 3 mars meddelade ministern för statssäkerhet S. Ignatiev vice utrikesminister Gromyko att det knappast var ändamålsenligt att på något sätt ändra karaktären i det svar som avgetts av Vysjinskij den 18 augusti 1947. Vysjinskij, som i en promemoria till Stalin av den 18 mars i korta ordalag återgav den fiktiva sanningen om Raoul Wallenbergs öde (dvs. att han var okänd i Sovjetunionen), rekommenderade också att det sovjetiska svaret till Sverige av 1947 inte borde ändras. Den 16 april 1952 överlämnades en sovjetisk svarsnote i denna anda.</p>
<p>Från svensk sida svarade man med en ny note som överlämnades den 23 maj 1952 av utrikesministern till Rodionov. I noten återgavs bland annat Lars Bergs vittnesuppgifter från maj 1945 om att de sovjetiska förhörsledarna hade anklagat Wallenberg dels  för att ha utfärdat falska pass åt personer som stödde den fascistiska regimen i Ungern, dels  för att ha bedrivit illegal underrättelseverksamhet. Man framhöll i noten ”att dylika misstankar mot Wallenberg måste anses helt obefogade”. Att olika skyddsdokument kommit i händerna på ungerska fascister måste ”tillskrivas illegala tillgrepp eller förfalskningar”. Då noten överlämnades framförde Undén till Rodionov att läget i de svensk-sovjetiska relationerna skulle skärpas om inte Wallenberg-ärendet fick ”en tillfredsställande lösning” (P 2 EuI, 11/2-1952).</p>
<p>Den 26 maj överlämnade Sohlman i Moskva noten till vice utrikesminister Zorin, varefter ”utspann sig ett trekvarts timmes delvis mycket animerat samtal”. Zorin ”gick i enlighet med den bolshevistiska taktiken omedelbart till motattack” och gjorde bland annat gällande att svenska myndigheter stod bakom en presskampanj riktad mot Sovjetunionen: ”Huru vore det f.ö. i annat fall möjligt för tidningarna att lämna upplysningar, varöver endast svenska myndigheter förfogade?” (Möjligtvis syftade Zorin härvid på Rudolph Philipps artikel i Allt  1951, vari återgavs ordagrant den promemoria av november 1945, samt den komplementspromemoria av april 1946, vari återfanns i stort sett alla telegram i Raoul Wallenberg-ärendet under Söderbloms tid som legationschef i Moskva.) Zorin framhöll också att man hade bevis för svenskt spioneri riktat mot Sovjetunionen (P 2 EuI, 26/5-1952).</p>
<p>I ett brev till Stalin rekommenderade Vysjinskij att den nya svenska noten borde lämnas utan svar. Om Sverige skulle återkomma med en ny förfrågan kunde man muntligen hänvisa till det svar som gavs i april 1952 (som i sin tur hänvisade till Vysjinskijs note av 18 augusti 1947). Den utförliga promemoria som upprättats vid den femte europeiska avdelningen i det sovjetiska utrikeskommissariatet i februari 1952 presenterades på nytt i bearbetad form den 5 juni 1952. Vysjinskijs bägge brev till Stalin, liksom det faktum att ärendets hantering faktiskt noggrant återgavs i två promemorior tyder på att de svenska hänvändelserna togs på allvar från sovjetisk sida.</p>
<h2>16.3 Perioden  1952–55</h2>
<h2>Ytterligare svenska hänvändelser</h2>
<p>Under perioden från juni till december 1952 framförde svenska regeringen påminnelser rörande ärendet Wallenberg till Rodionov och Vysjinskij vid fyra tillfällen (den 28 juni, 30 augusti, 1 oktober och 17 november 1952). Vid mötet den 30 augusti 1952 mellan Undén och Rodionov framhöll den svenske utrikesministern att</p>
<p>Wallenberg var svensk diplomat åtnjutande diplomatisk immunitet. Det är fruktansvärt att han inte kunnat återfinnas och sändas tillbaka till Sverige. Dessutom har han gjort en modig och ärofull gärning genom sina ansträngningar att rädda ungerska judar från fascisternas förföljelser (P 2 EuI, 30/8-1952).</p>
<p>Den 17 november 1952 hade Undén ett samtal med Vysjinskij i New York varunder tre problem i de svensk-sovjetiska relationerna berördes. Det gällde Catalina-affären, spioneri-affärerna (Anderssonska spionaget och Enbom-affären) samt Wallenbergärendet. Undén konstaterade att Wallenberg ”räddats av sovjetrysk militär under slutstriderna om Budapest” men sedan ”kvarhållits och befunne sig i ryskt fängelse”. Det var ”ett mysterium, varför de sovjetryska myndigheterna kvarhållit honom”. Undén framhöll också att han inte kunde tro på det sovjetiska påståendet att man inte kunnat återfinna Wallenberg (P 2 EuI, 19/11-1952).</p>
<p>Den 12 februari 1953 samtalade Sohlman med Vysjinskij, varefter han i telegram till Stockholm konstaterade att ”Vysjinskijs attitude föreföll angående Wallenbergsaffären vara hårdare än Zorins. Den synes ligga i linje med Sovjets reaktion, överhuvudtaget på sistone exempelvis Korea, Östtyskland, Tjeckoslovakiet, Afghanistan och Israel”:</p>
<p>För övrigt frapperades vi av hans kategoriska påstående att Wallenberg icke funnes här i landet liksom hans kännedom om sakens detaljer – exempelvis uttalande om 1947 års note om förhållandena i Budapest under belägringen etc. – redan innan han konsulterat en mindre i uppslagsform uppställd anteckningsbok (P 2 EuI, 12/2-1953).</p>
<p>Därefter följde ytterligare ett antal svenska hänvändelser under 1953: den 31 mars (Sohlman – Rodionov), den 13 april (Lundberg – Tarabrin), den 4 maj (Sohlman – Semjonov), den 21 maj (Sohlman – Semjonov) och den 3 juni (Undén – Rodionov). Den 16 juli 1953 meddelade Rodionov att man från sovjetisk sida ”hade gjort de mest omsorgsfulla efterforskningar efter Wallenberg”, varefter man kunnat konstatera att Wallenberg ”icke befunnit sig och icke befinner sig i Sovjetunionen” (P 2 EuI, 7/8-1953).</p>
<p>Från svensk sida gjordes härefter inga ytterligare framställningar förrän i samband med Undéns besök i Sovjetunionen under sommaren 1954. Den 17 juni 1954 sade Undén till vice utrikesminister Zorin att man från svensk sida inte ”kunde resignera” inför det svar som Rodionov givit i juli 1953, samt att det vore möjligt att ”denna sak å sovjetisk sida behandlats som ett uteslutande polisiärt ärende och att Wallenberg – helt utan grund – exempelvis kunde ha dömts till något straff för t.ex. spionage”. Undén uttalade också sin förhoppning att ”sovjetregeringen måtte göra en verklig kraftansträngning för att Wallenberg måtte befrias och återsändas till Sverige” (P 2 EuI, 17/6-1954).</p>
<p>Zorin framhöll emellertid att man från sovjetisk sida redan vidtagit ”mycket noggranna undersökningar”, och att man inte kunde utesluta att de uppgifter på vilka den svenska regeringen baserade sin uppfattning, ”kunde vara helt subjektiva och närmast uttryck för önsketänkande” (P 2 EuI, 17/6-1954).</p>
<p>Samma dag tog Undén upp Wallenberg-ärendet även med vice premiärminister Mikojan, som emellertid sade ”icke [kunna] tänka sig” att de sovjetiska myndigheterna inte skulle ”känna till om Wallenberg funnes här i landet”, och att de, om de hade upplysningar om honom ”icke skulle ha vidarebefordrat dessa till svenska regeringen” (P 2 EuI, 18/6-1954).</p>
<p>Den 13 juli 1954 sammanställde Lundberg en promemoria över ”läget i Wallenberg-ärendet juli 1954”. Häri presenterades på sedvanlig ordning resonemang kring vittnesmålen och deras trovärdighet, men också ingående resonemang kring hur den svenska strategin i ärendet borde läggas upp. Lundberg konstaterade att det alltjämt var oklart vilka motiv som låg bakom det sovjetiska agerandet.</p>
<p>Å ena sidan  fanns tecken som tydde på att den sovjetiska säkerhetstjänsten systematiskt fört den sovjetiska utrikesförvaltningen bakom ljuset vad gäller Wallenbergs vistelse i Sovjetunionen. I så fall gällde det för den svenska sidan att presentera tillräckligt detaljerade uppgifter rörande Wallenbergs fångenskap, så att det sovjetiska utrikesministeriet blev övertygat om att man fick oriktiga uppgifter från säkerhetstjänsten. Lundberg konstaterade att ”kanske ligger det en chans till Wallenbergs frigivning däri, att polisen numera har mindre att säga till om än förr och därför kan få böja sig för UM [utrikesministeriet]” (P 2 EuI, 13/7-1954). Man skulle alltså från svensk sida kunna utnyttja en tänkbar ”schism” mellan de olika sovjetiska myndigheterna för att uppnå målet att få Wallenberg fri.</p>
<p>Å andra sidan  gick det naturligtvis inte att utesluta att det sovjetiska utrikesministeriet självständigt hade motsatt sig ett utlämnande av Wallenberg:</p>
<p>Fången har genom allt oväsen kring fallet blivit ”viktig”, och de misstänksamma ryssarna släpper inte ”viktiga” fångar. De kvarhåller massor av fångar utan för västeuropéer begripliga skäl eller av skäl, som förefaller obetydligare än i fallet Wallenberg (P 2 EuI, 13/7-1954).</p>
<p>Om så var fallet kunde alltför detaljerade upplysningar rörande vittnesmålen, t.ex. tidpunkt för det senaste vittnesmålet, leda till att den sovjetiska sidan kom att utfärda en dödsattest:</p>
<p>Av rapporten från parallellfallet till Wallenberg-affären framgår, att då vederbörande regering framlade bevis om ifrågavarande diplomats ryska fångenskap, svarade ryssarna med att överlämna en dödsattest, daterad 1947. Efter denna tid hade hans regering inga bevis (P 2 EuI, 13/7-1954).</p>
<h2>Fallet Ferdinand Marek</h2>
<p>Det parallellfall till Wallenberg-ärendet som Lundberg refererade till rörde den försvunne österrikiske ministern i Prag Ferdinand Marek. Marek hade omhändertagits av sovjetisk militär den 23 maj 1945 och hade därefter inte avhörts, med undantag för ett kort telefonsamtal till dottern den 24 maj vari han uppmanade henne att sätta sig i kontakt med presidenten Benes för ”dennes bistånd för hans [Mareks] räddning”. Under de kommande nio åren hade man från sovjetisk sida kategoriskt förnekat inför österrikiska diplomater att man hade någon som helst kännedom om den försvunne Marek och hans vistelseort. Emellertid inkom under åren en rad vittnesmål som gjorde gällande att Marek sannolikt så sent som 1950 varit inspärrad bland annat i Lefortovo. Dessa uppgifter föranledde den österrikiska regeringen att under åberopande av vittnesutsagorna avlägga en démarche i Moskva i början av 1954. De sovjetiska myndigheterna erkände då att man omhändertagit Marek men att denne avlidit den 4 maj 1947 till följd av hjärtfel och kronisk njurinflammation (P 2 EuI, 30/6-1954).</p>
<p>Det Lundberg alltså fruktade var att alltför detaljerade upplysningar om vittnesmålen skulle föranleda ett liknande agerande i fallet Wallenberg från sovjetisk sida, som i fallet Marek, alltså att man skulle erhålla en dödsattest.</p>
<h2>Svensk note 1 oktober 1954</h2>
<p>Möjligtvis som en reaktion på att Zorin alltså uttryckt tvivel rörande de vittnesmål om Wallenberg som UD förfogade över, överlämnade Sohlman den 1 oktober 1954 en utförlig promemoria till Zorin, vari man behandlade Wallenberg-ärendet ur flera aspekter. Det konstaterades att en hel del oriktiga vittnesmål rörande Wallenbergs vistelseort inkommit till UD åren efter 1945, men att alla otillförlitliga vittnesmål nu hade ”bortgallrats”. Därefter redogjordes kort för vilka kriterier som användes inom UD för att bedöma ett vittnes trovärdighet, varefter man konstaterade att sex vittnesmål efter hård prövning ansågs vara tillförlitliga. Man kommenterade också tre möjliga anklagelsepunkter mot Wallenberg från sovjetisk sida – spioneri, utfärdande av skyddspass till ungerska fascister, samt allmän misstro mot Wallenbergs humanitära aktion – varefter man konstaterade (muntligen) att ett vittne uppgivit att ”en hög polistjänsteman” vid namn Merkulov troligtvis haft ansvar för behandlingen av Wallenberg:</p>
<p>Han [vittnet] vill förklara den eljest obegripliga behandlingen av en svensk diplomat såsom ett utslag av egendomliga polismetoder, som Beria inför och som han ansåge vara ägnade att skapa konfliktanledningar med främmande makter (P 2 EuI, 29/9-1954).</p>
<p>Den 18 december 1954 påminde Sohlman om Wallenberg-ärendet inför Semjonov, varvid denne svarade att ”om ni tro, att vi ha R. W. misstaga ni er nämligen. Han har icke befunnit sig på vårt territorium. Hade vi haft honom skulle vi utlämnat honom” (P 2 EuI, 18/12-1954). Den 26 februari 1955 riktade Sohlman på nytt en påminnelse till Semjonov, varvid han underströk att Wallenbergärendet utgjorde ”en allvarlig belastning av våra förbindelser”. Semjonov svarade att han hade klart för sig den betydelse Wallenberg-ärendet hade i Sverige ”även om han för sin del ansåge, att våra förbindelser icke kunde få baseras på så att säga en kriminal sak” (P 2 EuI, 26/2-1955).</p>
<p>I sin rapport från detta möte spekulerade Sohlman kring frågan huruvida Semjonovs ”slip of the tongue om en kriminalaffär – en uppenbar blunder, som jag tror bäst icke göra ett nummer av”, möjligen kunde antyda ”att Wallenberg numera är död” (P 2 EuI, 26/2-1955).</p>
<p>Den 5 mars 1955 tog Sohlman upp Wallenberg-ärendet med Bulganin, varvid denne lade fast att ”som statsminister kan jag säga Er att han icke finns här och att vi intet kunna göra i saken. […] Fanns han här skulle han få resa hem […]. Krig är krig och där omkommo många människor, antagligen även svenskar” (P 2 EuI, 5/3-1954). Sohlman konstaterade i ett följebrev att Bulganins besked rörande Wallenberg föreföll ”obegripligt om han alltjämt vore i livet” (P 2 EuI, 8/3-1955).</p>
<h2>Lundbergs samtal med Tarabrin</h2>
<p>Den 26 mars 1955 påminde Undén Gromyko om Wallenberg-frågan. Denne hade emellertid inte något att tillägga (P 2 EuI, 26/31955), och den 17 maj sammanträffade kabinettssekreterare Lundberg med den förre förste sekreteraren vid sovjetiska ambassaden i Stockholm Tarabrin. Denne uppgav att han gått igenom hela Wallenberg-ärendet och att man från sovjetisk sida omöjligen kunde göra något. Därefter utspelade sig följande ordväxling: [Lundberg] Vad skall jag tro. Jag vet  ju, att Wallenberg funnits i Sovjetunionen i flera år. […] Nu säger jag Er, att det inte finns minsta skymt av tvivel om att R. W. verkligen i många år varit i rysk fångenskap – om han lever ännu i denna dag kan jag inte säga. [Tarabrin] Jag kan bara säga, att det inte finns ett spår av honom. [Lundberg] Jag kan ge Er spår. Han fördes i början av 1945 från Budapest till Moskva, där han i flera år satt först i Ljubljanka, sedan i Lefortovskaja och så vidare. [Tarabrin] Ja, jag vet, att vi hade kontakt med honom i Budapest. Men sedan är han borta. I utrikesministeriet vet man ingenting om hans vidare öden trots grundliga forskningar. ”Wenn da wirklich etwas passiert ist, so gibt es keine Spur”. Ingenting kan göras (P 2 EuI, 17/51955).</p>
<p>Lundberg konstaterade i sin samtalsrapport att Tarabrin gjorde en märklig glidning från den av Semjonov intagna ståndpunkten (att Wallenberg aldrig funnits i Sovjetunionen), till den ståndpunkt man intog från Moskvas sida före Vysjinskijs note 1947 (att utrikesministeriet inte lyckats finna något spår efter Wallenberg). Lundberg konstaterade att Tarabrin därmed lämnade möjligheterna öppna, att W. antingen ”kommit bort” eller att säkerhetspolisen sopat igen alla spår och felinformerat [utrikesministeriet]. Han gör t.o.m. ett slags medgivande, att våra bevis kan vara trovärdiga. Med uttrycket ”wenn da etwas passiert ist” avsåg han i sammanhanget fullt tydligt att säga ”om det verkligen skulle vara så, att Era bevis är riktiga och W. verkligen varit i Sovjet” (P 2 EuI, 17/5-1955).</p>
<p>Den 13 juni 1955 träffade Vorosjilov och Gromyko en svensk riksdagsmannadelegation, varvid riksdagsmannen Gustav Nilsson framförde en vädjan rörade Raoul Wallenberg. Från sovjetisk sida meddelades att Wallenberg skulle tillåtits resa hem om han funnits i Sovjetunionen (P 2 EuI, 14/6-1955).</p>
<p>I ett uttalande inför riksdagen den 2 november 1955 underströk Undén att man från sovjetisk sida på sista tiden uttryckligen tillfogat till svaren på de svenska framställningarna, att Wallenberg, om han anträffades, skulle återsändas till Sverige (P 2 EuI, 2/11-1955).</p>
<p>Den 8 november 1955 överlämnade Undén en note till Rodionov med anledning av Vorsojilovs uttalande att Wallenberg skulle sändas till Sverige ”om han kunde återfinnas” (P 2 EuI, 9/11-1955), och den 15 november träffade Sohlman Bulganin som frågade: ”Säg mig ärligt vad ska vi göra när vi ej har honom här? Vad intresse skulle vi kunna tänkas äga att hålla honom kvar?” Sohlman konstaterade att det kunde finnas många tänkbara förklaringar till att man här misstagit sig, namnförväxling etc och alluderade på möjligheten Beria et consortes varit skulden (P 2 EuI, 17/11-1955).</p>
<p>Tanken på namnförväxling som en förklaring till varför Wallenberg hade kommit bort tycks ha väckt genklang på den sovjetiska sidan. I brev från KGB till femte europeiska avdelningen vid utrikesministeriet av den 19 december 1955 ges ett förslag till ändring i en rapport till centralkommittén rörande Wallenberg. KGB rekommenderade att man skriver att Wallenberg ”vistats i Sovjetunionen från de första dagarna efter kriget fram till sin död under ett annat efternamn” ( Dokumentsamling , D39). Detta visar att det under denna period alltså pågick ett visst arbete med ett utkast till någon form av svar till Sverige.</p>
<h2>16.4 Underrättelsetjänsten och  Wallenberg-ärendet</h2>
<h2>Tolstoj-Kutuzovs desinformation</h2>
<p>En ytterligare indikation på att man från sovjetisk sida under 1955 var sysselsatt med att formulera ett trovärdigt svar till svenska sidan utgörs av greve Michail Tolstoj-Kutuzovs brev av mars 1955 till den förre legationschefen vid beskickningen i Budapest Carl Ivan Danielsson. I detta brev framförde Tolstoj-Kutuzov hypotesen att Wallenberg skulle ha mördats i Budapest av pilkorsare. Danielsson översände Tolstoj-Kutuzovs brev till UD den 22 mars 1955.</p>
<p>Motiven bakom detta besynnerliga försök från Tolstoj-Kutuzovs sida att gjuta nytt liv i teorin om att Wallenberg mördats av pilkorsare blev föremål för ingående analys inom UD. Pilkorsteorin hade, som ovan nämnts, först formulerats av Langlet, (möjligtvis) i en intervju med den sovjetkontrollerade Kossuth-radion den 8 mars 1945, därefter nedtecknats av Langlet i ett brev till Reuterswärd den 28 mars 1945, och sedan vidarebefordrats till Söderblom som i sin tur telegraferat teorin till Stockholm den 14 april 1945. Därefter kom den, som visats, att sätta sin prägel på UD:s agerande i fallet Wallenberg under flera år.</p>
<p>Rudolph Philipp förkastade Tolstoj-Kutuzovs resonemang i en promemoria av den 25 mars 1955 (P 2 EuI, 25/3-1955), och den 2 april 1955 konstaterade Lundberg i ett brev till det svenska sändebudet i Irland (där Tolstoj-Kutuzov numera bodde) att</p>
<p>Tolstojs uppfattning är felaktig, men vad värre är, den ger starkt intryck av att i vissa delar vara skriven mot bättre vetande. Den strider sålunda flagrant mot en del uppgifter, som Tolstoj själv 1945 lämnade och som var graverande för ryssarna. Även av andra skäl förefaller det sannolikt, att Tolstoj är en rysk agent, som framskickats för att göra oss tveksamma i vår aktion och för att finna ut, om vi tror på våra egna bevis (P 2 EuI, 2/4-1955).</p>
<p>Den 27 juni 1955 konstaterade Lundberg att det blotta faktum att Tolstoj således troligtvis skickats fram för att pröva hållbarheten i den svenska bevisningen pekade på att man från sovjetisk sida var väl medveten om att Raoul Wallenberg funnits i sovjetisk fångenskap: ”Man kan t.o.m. fråga sig, om inte förutsättningen för att man skall företaga en sådan aktion rent av är, att W. alltjämt lever” (P 2 EuI, 27/5-1955).</p>
<p>I en större promemoria av den 27 juli 1955 konstaterade Lundberg att ”vad vi vet gör det sålunda mest sannolikt att Wallenberg lever och att MID känner till detta” (P 2 EuI, 27/7-1955).</p>
<p>Utrikesdepartementets högste tjänsteman var alltså anhängare av bilden av Raoul Wallenberg som levande i sovjetiskt fängelse. Det står också klart att utrikesledningen betraktade Tolstoj-Kutuzovs brev som ett medvetet sovjetiskt försök att dels  desorientera Sverige i sökandet efter belägg rörande Raoul Wallenbergs öde, dels  vinna kunskap om hur mycket den svenska utrikesförvaltningen egentligen visste om Raoul Wallenbergs öde. Sovjetunionen ansågs således av Lundberg medvetet ha utnyttjat underrättelsekanaler i fallet Wallenberg. Frågan uppkommer då om Sverige å sin sida använde sig av sin underrättelsetjänst för att vinna information om Wallenberg.</p>
<h2>Användes den svenska underrättelsetjänsten i Wallenbergärendet?</h2>
<p>Detta är inte platsen för en omfattande redogörelse för den svenska underättelsetjänstens verksamhet under åren efter kriget. I korthet kan sägas att det så kallade T-kontoret   under sent 1940-tal och en bit in på 1950-talet bedrev underrättelseverksamhet i bland annat Finland och Baltikum, delvis i samarbete med brittiska MI-6. Verksamheten, som bestod i att man landsatte agenter som därefter bedrev infiltration, underrättelse- och sabotageverksamhet, var dock känd av sovjetiska säkerhetstjänsten. Det brittiska spionnätet i Baltikum var djupt infiltrerat av sovjetiska agenter, och de agenter som landsattes för svensk räkning internerades eller avlivades av sovjetiska gränstrupper nära nog omedelbart efter att de satts i land.</p>
<p>Underrättelseverksamheten slutade således i katastrof och i mars 1957 överlämnade sovjetregeringen en note till Sohlman där Sverige anklagades för att bedriva subversiv verksamhet i Sovjetunionen. På den svenska sidan förnekades med bestämdhet att man bedrivit underrättelseverksamhet i Baltikum.</p>
<p>Vid sidan av underrättelsearbetet i Baltikum, som knappast kan ha genererat någon information rörande Raoul Wallenberg, finns emellertid tecken som tyder på att Sverige hade ett fungerande underrättelsenätverk i de sovjetiska satellitstaterna i Centraleuropa under 1950-talet. Som den svensk-ryska arbetsgruppen konstaterat är det klarlagt att Kapten Helmut Thernberg, som verkade inom Tkontorets föregångare C-byrån, besökte Ungern 1944 och troligen deponerade en radiosändare på den svenska legationen avsedd som reservförbindelse till Stockholm ( UD II:52 , 2001: 43).</p>
<p>Det framgår också av Bukarest-legationens diarium att Bukarestlegationen den 24 och 25 maj 1944 skickade telegram till de svenska legationerna i Wien och Budapest angående ”Ternbergs ankomst”. I ett telegram från den amerikanska underrättelsetjänsten av den 7 november 1944 (alltså efter pilkorskuppen den 15 oktober) uppges att den ungerske motståndsmannen Géza Soós kan kontaktas endast genom Per Anger vid den svenska legationen och att ”Raoul Wallenberg vet om han inte finns i Budapest”. Vidare uppges att Soós har en svensk signalplan (uppgifter som erfordras för upprättandet av radioförbindelse mellan två stationer i form av frekvens, anropssignaler m.m.), samt att en före detta sekreterare vid ungerska legationen (troligtvis i Stockholm) skall kontakta Kapten Thernberg rörande den svenska signalplanen.</p>
<p>I Raoul Wallenberg-dossiern finns två dokument som av allt att döma hänför sig till det svenska underrättelsenätverket i Centraleuropa. I ett dokument som tillställts kommissarie Otto Danielsson uppges att affärsmannen Ernst Natander informerats av direktör Hardeberg vid Industri-Diesel   om att ”en major Tärnström” vid försvarsstaben åkte runt i Europa och sökte kontakt med firmor med ryska förbindelser. Tärnström skulle enligt Hardeberg försökt få upplysningar angående Raoul Wallenberg genom dessa förbindelser.</p>
<p>Huruvida Tärnström är identisk med Thernberg är inte möjligt att fastslå med bestämdhet. Likheten mellan de bägge namnen är slående och det förefaller troligt att Tärnström och Thernberg var en och samma person. Enligt Försvarsväsendets Rulla  över anställd personal vid denna tid fanns ingen Tärnström som tjänstgjorde vid försvarsstaben. Därtill hade Thernberg befordrats till majors grad i samband med C-byråns avveckling 1946–47.</p>
<p>Hardeberg, som enligt Natander ”troligen var bekant med Jakob Wallenberg”, hade frågat om också Natander ”ville medverka” i denna verksamhet. Då Natander vid ett tillfälle sommaren 1954 frågat en sovjetisk representant i Tjeckoslovakien vid namn ”Tjernitjeff” angående Raoul Wallenberg, hade denne efter en tid svarat att ”såvitt vi vet har vi ingen sådan svensk hos oss […] men hur skulle man nu kunna förklara hans uppdykande hos oss, om han fanns, utan att någons ära blev kränkt?” (P 2 EuI, 15/9-1954).</p>
<p>Natander kontaktade den svenska statspolisen, som alltså vidarebefordrade meddelandet till Otto Danielsson (den 15 september 1954), som (av en blyertsanteckning på dokumentet att döma) i sin tur underrättade utrikesrådet Gunnar Jarring.</p>
<p>Den 9 oktober 1954 skriver Otto Danielsson att chefen för Statens Kriminaltekniska Anstalt, docent Harry Söderman, vid ett samtal uppgivit att han träffat och samtalat med ”major T.” efter en av dennes resor i Europa. ”Major T”, hänsyftar sannolikt på Thernberg, som ibland undertecknade sin korrespondens med ”T”.</p>
<p>I ett odaterat och osignerat dokument avfattat på tyska språket (på dokumentet finns en handskriven datumangivelse till den 6 december 1954) uppges att det svenska utrikesdepartementet i augusti 1953 beslutat delta i planen att utvidga det underrättelsenätverk som den svenska underrättelsetjänsten upprättat på andra sidan järnridån. På annat håll i dokumentet anges att utvidgningsprojektet gick under namnet Rolf  Sohlman-planen, och att 45 personer utbildats i Linköping och därefter sänts ut till tjänstgöring i Tjeckoslovakien, Ungern, Rumänien och Östtyskland (P 2 EuI, 6/12-1954).</p>
<p>Vid genomgång av T-kontorets arkiv har denna utredning återfunnit ett brev av den 15 oktober 1955 ger ett direkt dokumentärt belägg för att T-kontoret var engagerat i sökandet efter information om Wallenberg. Brevet är skrivet av T-kontorets chef Thede Palm och ställt till kabinettssekreterare Lundberg. I brevet uppges följande:</p>
<p>Herr Kabinettssekreterare</p>
<p>Då väl Gunnar Jarring före sin avresa är upptagen med annat, ber jag om att få översända bilagda papper direkt till Er. Svaren om Wallenberg hänför sig till de frågor jag ställde den 19 september på begäran av Danielsson. [undertecknat] Thede Palm  (T-kontoret, film 23, ruta 40/43 ).</p>
<p>Såsom framgår av detta brev hade således Palm den 19 september 1955 ställt frågor rörande Wallenberg, och därefter rapporterat detta till Lundberg i ett brev, vars bilagor tyvärr inte har återfunnits. Vi vet alltså inte vem Palm frågade, vilka frågor han ställde och vilka svar han fick. Vi vet heller inte omfattningen på utbytet av information mellan T-kontoret och utrikesdepartementet i ärendet Raoul Wallenberg.</p>
<p>Såsom framgår av brevet var informationen egentligen avsedd för Jarring, och det skulle kunna tyda på att Jarring och Palm tidigare utbytt information rörande Wallenberg. Eftersom Jarring hade ett förflutet inom den svenska underrättelsetjänsten (han värvades till G-byrån   (C-byråns   föregångare) 1939), och därtill var personligen bekant med Palm från studieåren i Lund, förefaller det troligt att kontakterna mellan utrikesdepartementet och T-kontoret främst skett på förtrolig basis mellan Jarring och Palm. Några belägg för att kontakterna formaliserades har inte återfunnits.</p>
<h2>16.5 Förberedelserna inför Erlanders besök i Moskva</h2>
<h2>Erlanders syn på Wallenberg-ärendet</h2>
<p>I början av 1956 började man från på svensk sida planera Erlanders och Hedlunds besök i Moskva som avsågs äga rum i månadsskiftet mars/april 1957. Att Wallenberg skulle tas upp under besöket var åtminstone Erlanders önskan redan på tidigt stadium. Den 22 december 1955 noterade Erlander i sin dagbok att ”Ju mer jag tänker på Rysslandsresan desto mer förstår jag, att jag måste ta upp Wallenbergsaffären. Inte bara formellt och pliktskyldigast utan i högsta grad seriöst”. Den 23 december 1955 noterade Erlander:</p>
<p>Sohlman var helt införstådd med att jag måste ta upp Wallenbergsaffären med största möjliga kraft. Förutsättningen härför vore, att jag ändrade min resa till något mera officiellt, än jag tidigare tänkt mig. Vidare skulle jag gå med på ryssarnas anhållan om en kommuniké på villkor att i kommunikén redovisades, att Wallenberg diskuterades. Blir det ingen kommuniké, måste jag i min avskedsintervju säga något om Wallenberg. Undén verkade inte helt övertygad om riktigheten i denna uppläggning men gjorde heller inga direkta invändningar.</p>
<p>Den 6 mars samtalade Sohlman med Bulganin, Chrusjtjov, Semjonov och Tarabrin rörande Wallenberg-ärendet. Tarabrin meddelade i samband härmed att man från sovjetisk sida helst såg att Wallenberg-ärendet inte togs upp ”som punkt ett” vid Erlanders besök utan endast ”som senare fråga”.</p>
<p>Den 9 mars 1956 överlämnade Undén en note till Rodionov vari framgick att Sverige förfogade över ett stort bevismaterial, och att Wallenberg, om han påträffades i Sovjetunionen, måste sändas hem. Under samtalet med Rodionov sade också Undén att Erlander hade för avsikt att ta upp Wallenberg-ärendet vid sitt Moskva-besök. Undén pekade åter på det starka svenska bevismaterialet i form av vittnesmål och överlämnade ett uttalande rörande vittnesmålens bevisvärde utfärdat av de två justitieråden Rudolf Eklund och Erik Lind. Av Undéns samtalsuppteckning framgår dock inte att han skulle ha sagt att Erlander också avsåg att överlämna det svenska vittnesmaterialet till de sovjetiska värdarna i samband med besöket (P 2 EuI, 10/3-1956). Denna lapsus skulle komma att förorsaka en viss uppståndelse som vi återkommer till. Under samtalet med Rodionov presenterade också Undén en hypotes till varför man från sovjetisk sida skulle ha omhändertagit Wallenberg:</p>
<p>En sådan grundar sig på det faktum, att under Berias regim inom säkerhetspolisen tydligen grova missbruk förekommit. Detta hade sovjetregeringen själv understrukit i ett visst sammanhang. Ehuru jag inte kände till hur den ryska byråkratin arbetade, frågade jag mig om inte läget kunde vara det att säkerhetspolisen avgivit en osann rapport, vari förklarades av W. inte fanns i Sovjetunionen. Därefter kanske senare efterforskningar stannat vid denna tidigare rapport såsom definitivt besked, grundat på fakta (P 2 EuI, 10/3-1956).</p>
<p>Enligt den sovjetiska samtalsuppteckningen bad Rodionov Undén att öppet säga sin personliga mening huruvida han verkligen ”erkände möjligheten att att den sovjetiska regeringen av någon anledning arresterat Wallenberg och inte återlämnade honom till svenskarna”:</p>
<p>Undén svarade att han personligen inte var beredd att erkänna en sådan möjlighet, men inte desto mindre ansåg han det nödvändigt att på något sätt reglera denna fråga. Han ansåg dock själv att det var svårt att finna någon konkret metod för detta. Därefter tillkännagav Undén följande: ”Ni har ju själva offentligt fördömt Berias regim. Beria, såsom deklarerats offentligt hos er, förföljde oskyldiga sovjetiska medborgare. Man skulle kunna erkänna, att han kunde göra samma sak också mot utlänningar” ( UD II: 52 , 2001: 283).</p>
<p>Den 19 mars 1956 kom det sovjetiska svaret, som innehöll intet utöver den linje som man från sovjetisk sida intagit alltsedan Undéns första note den 11 februari 1952. Man meddelade att ”Wallenberg icke befunne sig på sovjetiskt territorium och detta meddelande vore definitivt” (P 2 EuI, 19/3-1956). I noten berördes inte frågan om överlämnande av bevismaterial.</p>
<p>Erlander noterade i sin dagbok att Undén ringde upp honom strax före klockan 21 på kvällen den 20 mars och meddelade att ”ryssarna svarat på vår note om Wallenberg. Ett svar som var så definitivt, att det uteslöt medgivande”.</p>
<p>Erlander skrev att hans första reaktion på den sovjetiska noten var att inställa resan:</p>
<p>Jag betraktade ryssarnas svar som en ren förolämpning. Undén påpekade vilka långvariga konsekvenser detta skulle föra med sig. Efter en stunds funderande ringde jag Undén och föreslog, att Sohlman i Moskva skulle fråga, huruvida ryssarna var villiga att genomgå vårt material. Ett nekande svar skulle innebära att jag inställde resan. Emellertid var min första reaktion grundad på två missuppfattningar om den svenska Wallenbergsnoten. Genom samtal först med Jarring och därefter med Undén fick jag klart för mig, att vår note icke sagt något om att jag hade för avsikt att ta upp Wallenberg-affären i Moskva och heller ingenting om att vi erbjöd ryssarna att ta del av vårt nya material. Idiotiskt schabbel från UD:s sida. Läget blir ju ganska annorlunda. Vår note hade samma karaktär som våra tidigare framställningar och utlöser automatiskt samma reaktion. Undén hade givit Rodionov de två viktiga fakta, som jag nyss nämnt, som en muntlig information. Hur mycket hade R. förstått och hur mycket hade han rapporterat till Moskva?</p>
<p>Den 30 mars 1956 ägde mötet mellan de svenska och sovjetiska regeringsföreträdarna rum i Moskva. Erlander tog härvid upp Wallenberg-ärendet. Det sovjetiska ledarna Bulganin, Chrusjtjov och Molotov var till en början helt avvisande till Wallenberg-frågan. Bulganin uppgav att ”vi kan inte begripa, varför Ni ansett det nödvändigt här ta upp denna fråga igen” och att ”vi har ingenting att tillägga utöver de skriftliga och muntliga förklaringar som tidigare avgivits”. Erlander konstaterade att ett avvisande svar från sovjetisk sida på tillsättandet av en tjänstemannakommission för granskande av bevismaterialet ”skulle riva sönder mycket av det som vi båda eftersträvar, en förbättring av våra förbindelser” (P 2 EuI, 30/3-1956). Erlander underströk också att ”meningen är att undanröja en fråga som stör våra förbindelser, att ta bort ett irritationsmoment”.</p>
<p>Av protokollet framgår att det härvid uppstod interna diskussioner inom sovjetdelegationen:</p>
<p>De togs upp av Hrusjtjov, som vände sig till Bulganin. Dessa rådfrågade gemensamt Molotov. Bulganin begärde ordet men hade förekommits av statsrådet Hedlund. Under Hedlunds inlägg (innan det tolkades) pågick interna diskussioner mellan sovjetledarna (P 2 EuI, 30/3-1956).</p>
<p>I sitt anförande upprepade Hedlund härefter den svenska ståndpunkten (som framförts vid en rad tillfällen sedan november 1955), att det ”ibland ej är möjligt att hålla reda på allt vad som har hänt i detta land för några år sedan”(P2 EuI, 30/3-1956).</p>
<p>Resultatet av de sovjetiska interna överläggningarna blev att man gick med på att låta den svenska sidan överlämna materialet för att granskas av Molotov tillsammans med Hedlund.</p>
<p>Samma dag klockan 15.00 träffades Molotov och Hedlund i Kreml, varvid Hedlund redogjorde för materialet. Molotov ställde härvid tre frågor: Den första frågan rörde huruvida materialet tidigare överlämnats till sovjetiska myndigheter. Hedlund förklarade att så inte hade skett. Det andra frågan gällde vid vilken tidpunkt den svenska sidan fått tillgång till vittnesutsagorna. Hedlund svarade att man fått de flesta utsagorna under sommaren och hösten 1955. Den tredje frågan gällde hur länge man från svensk sida ansåg att Wallenberg kunde ha suttit i fängelse i Moskva.</p>
<p>Härpå svarades, att det var under flera år framåt i tiden. Då en närmare precisering begärdes, svarades att av de överlämnade dokumenten framginge att han måste ha befunnit sig där till 1947 eller 1948 (P 2 EuI, 30/3-1957).</p>
<p>Strax före Erlanders avresa från Moskva meddelade den sovjetiska sidan att man för närvarande inte hade något att tillägga utöver de svar som givits i Wallenberg-ärendet. Emellertid hade man låtit ge instruktioner till berörda myndigheter att genomföra undersökningar på grundval av de vittnesmål som den svenska sidan överlämnat (P 2 EuI, 3/4-1956). En formulering om Raoul Wallenberg togs också med i den slutliga kommunikén från de svensksovjetiska förhandlingarna.</p>
<h2>Den ryska sidans agerande</h2>
<p>Såsom har framgått av de undersökningar som företagits av den svensk-ryska arbetsgruppen, var man på den sovjetiska sidan under hela 1956 sysselsatt med att ”fabricera en version som [kunde] gälla som besked till svenskarna” ( UD II: 52 , 2001: 106). Huruvida några undersökningar egentligen behövde vidtas är inte helt klarlagt utifrån de sovjetiska dokumenten. Klart är i alla fall klart att i en bilaga till en promemoria som upprättats redan den 28 april 1956 (utifrån en föredragning av KGB-chefen Serov inför Molotov), presenteras ett utkast till ett slutligt svar  på Erlanders hänvändelse som alltså gjort endast en månad tidigare. Att detta svar, som i omarbetad form inte presenterades för Sohlman förrän den 6 februari 1957 (det s.k. Gromyko-memorandumet), inte överlämnades tidigare, motiverades internt inom sovjetledningen med att det var riksdagsval i Sverige i september 1956. Man ville. av taktiska hänsyn, dröja med beskedet två till tre månader efter valet ( UD II: 52 , 2001: 104). Därtill gick olika utkast till svar på remiss i flera omgångar under 1956, och man tycks på sovjetisk sida ha lagt ned stor möda på att formulera ett svar som skulle kunna verka trovärdigt på den svenska sidan.</p>
<p>Såsom framgår av den svenska arbetsgruppens rapport, bör också de informella kontakterna mellan den finske diplomaten Åke Frey och de sovjetiska diplomaterna Pavel Erzine och Viktor Vladimirov som pågick från den 8 mars 1956 till januari 1957 ses i detta perspektiv ( UD II: 52 , 2001: 121–122). Från sovjetisk sida var man angelägen om att ta reda på hur mycket kunskap den svenska utrikesförvaltningen egentligen hade i fallet Wallenberg. Den svenska sidan ställde man sig emellertid konsekvent avvisande till den sovjetiska underhandstrevaren. Den 18 januari 1957 meddelade dåvarande polchefen Sverker Åström till Frey att man från svensk sida ”knappast hade möjlighet att gå in på några underhandsdiskussioner med ryssarna om uppläggningen av deras svar. Vi hoppades på ett sanningsenligt och uttömmande svar snarast möjligt” (P 2 EuI, 18/1-1957, P 2 EuI, 13/2-1957).</p>
<p>Om det däremot fanns någon medveten sovjetisk strategi bakom frisläppandet av estlandssvensken Arthur Tamvelius i augusti 1956 är mer oklart. Tamvelius hade brevledes i april 1956 anhållit om hjälp från den svenska beskickningen i Moskva att repatrieras till Sverige. Det förefaller naturligtvis osannolikt att Tamvelius skulle ha tillåtits etablera kontakt med den svenska beskickningen på detta sätt utan sovjetledningens kännedom.</p>
<p>Tamvelius hade anhållits i mars 1944 misstänkt för spioneri. Nio månader senare hade han förflyttats till ett läger i staden Inta i Komi ASSR, där han i december 1947 under ”3 à 4 minuter” sade sig ha samtalat med Raoul Wallenberg i lägrets sjukstuga. Denne hade varit sjuk och legat nedbäddad men ”presenterat sig som Raoul Wallenberg, tillfångatagen i Budapest”. Då Tamvelius vid ett senare tillfälle hade möjlighet att återvända till sjukstugan hade Wallenberg enligt uppgift förflyttats ”kanske till Moskva” (P 2 EuI, 13/9-1956). Tamvelius hade förblivit i lägret i Inta fram till 1955. Tiden närmast före frigivningen hade han vistats i ett läger vid</p>
<h2>Gromyko-memorandumet 1957</h2>
<p>Den 6 februari 1957 överlämnades slutligen det sovjetiska svaret i form av det ovan nämnda Gromyko-memorandumet. Häri konstaterades att ”vederbörande sovjetiska organ” granskat det svenska materialet, att man företagit noggranna undersökningar av arkiv och att man genomfört förhör med fångar. Inga dokument hade emellertid påträffats vid arkivgenomgångarna, och de förhörda fångarna uppgav sig inte ha känt till någon person med namnet Wallenberg. Emellertid hade man vid genomgång av arkivdokument ”från sjukvårdstjänsten i Lubjanka-fängelset […] påträffat ett dokument, som det finns grund betrakta såsom hänförande sig till Raoul Wallenberg”:</p>
<p>Detta dokument har formen av en handskriven rapport riktad till förutvarande ministern för statssäkerheten i Sovjetunionen Abakumov och skriven av chefen för sjukvårdstjänsten vid detta fängelse A. L. Smoltsov av följande innehåll: ”Jag rapporterar att den Eder bekante fången Walenberg i natt plötsligt avled i cellen förmodligen till följd av en uppkommen myokardinfarkt. I samband med av Eder givna instruktioner att personligen ha tillsynen över Wallenberg, utber jag mig anvisning om åt vem skall uppdragas att verkställa obduktion i syfte att fastställa dödsorsaken. 17 juli 1947. Chef för sanitetsavdelningen i fängelset, överste i medicinska tjänsten – Smoltsov”</p>
<p>På denna rapport finns följande anteckning av Smoltsovs hand: ”Har personligen underrättat ministern. Det har befallts att kremera liket utan obduktion. 17.7. Smoltsov” (P 2 EuI, 6/2-1957).</p>
<p>I Gromyko-memorandumet   meddelades också att Wallenbergs arrestering och internering i Sovjetunionen var resultatet av Viktor Abakumovs ”brottsliga verksamhet”, samt att Abakumov, som ”bedrivit verksamhet som inneburit brott mot Sovjetunionens lagar och vilken strävat efter att vålla Sovjetunionen all slags skada”, arkebuserats 1954. Sovjetregeringen framförde också sitt uppriktiga beklagande över vad som förekommit och uttalade ”sin djupa medkänsla till svenska regeringen och likaså till Raoul Wallenbergs släktingar” (P 2 EuI, 6/2-1957).</p>
<p>Dagen efter, den 7 februari 1957, beslutade den svenska regeringen att ge ut en vitbok över fallet Wallenberg, vari återgavs de noter och memorandum som överlämnats från svensk sida under åren, samt de vittnesmål som överlämnats till den sovjetiska sidan vid Erlanders besök i Moskva i mars 1956.</p>
<p>I en analys av det sovjetiska svaret konstaterade Lundberg, som nu lämnat UD för en tjänst vid LKAB att det fanns ett antal märkligheter i den sovjetiska noten. Till dessa hörde det faktum att man uppgav sig inte ha påträffat ett enda vittne som kunde lämna uppgifter om Wallenbergs fångenskap. Smoltsov-rapporten   föreföll enligt Lundberg vara fabricerad:</p>
<p>Det påträffade dokumentets innehåll är onekligen märkligt i det hänseendet, att papperet innehåller allt vad ryssarna kan ha önskat. Det enda tillgängliga bevismedlet ger inte bara besked hur, när och var Wallenberg dött utan lägger till på köpet entydigt hela skulden på Abakumov – ett resultat som onekligen måste betecknas som idealiskt ur rysk synpunkt. Dokumentet är kort, ”pedagogiskt” och lämpat för publicering. Det är ett häpnadsväckande sammanträffande, att det enda beviset skulle vara så fullständigt (P 2 EuI, 8/2-1957).</p>
<p>I en odaterad promemoria konstaterade man också att Molotov under mötet med Hedlund vid besöket i Moskva frågat hur länge vi ansåg att Wallenberg kunde ha suttit i sovjetisk fångenskap: ”Det framginge av dokumenten att han måste ha befunnit sig där till 1947 eller 1948. Hade man å rysk sida redan diskuterat datering av 'dödsattesten'”? (P 2 EuI, februari ? 1957).</p>
<p>Smoltsov-rapporten aktualiserade också de tidigare resonemangen kring parallellfallet Marek där också, efter enträgna démarcher från den österrikiska utrikesförvaltningen, utfärdats en dödsattest från sovjetisk sida. I ett antal brev och promemorior diskuterades fallet Marek (P 2 EuI, 14/2-1957, 23/2-1957). I ett brev av den 7 mars 1957 från den svenska ambassaden i Holland redogjordes också för fallet Hendrik van der Waals. Denne, som var löjtnant i den holländska armén hade vintern 1943–44 tillsammans med en grupp holländare lyckats rymma från ett tyskt fångläger i Polen, varefter de tog sig till Budapest. Vid den sovjetiska arméns ankomst hade van der Waals tagit sig över till de ryska linjerna för att bistå dessa med information, varvid han blivit misstänkt för spioneri, arresterad av den 4 gardesarméns Smersj - avdelning och skickad till Moskva. Där hade han från den 14 februari 1945 vistats inspärrad i Lubjanka och Lefortovo-fängelserna.</p>
<p>Det holländska utrikesministeriet hade alltsedan 1945, precis som det österrikiska i fallen Marek och det svenska i fallet Wallenberg, gjort en rad framställningar till sovjetiska myndigheter rörande van der Waals, dock med det enda resultatet att man från sovjetisk sida konsekvent upprepade att van der Waals var okänd i Sovjetunionen. Vid en förnyad förfrågan i juli 1956 hade emellertid Moskva medgivit att van der Waals internerats i Sovjetunionen, men att denne avlidit den 11 augusti 1948:</p>
<p>En anhållan från ambassaden att få reda på den holländske officerens grav bemöttes med konstaterande att kroppen kremerats – vilket synbarligen ansågs angiva att det inte fanns någon grav. På föräldrarnas önskan har den holländska regeringen sedermera utverkat sovjetregeringens tillstånd att på den begravningsplats där van der Waals kvarlevor kan  ha jordats uppresa en liten gravsten. Ännu har detta inte kunnat förverkligas (P 2 EuI, 7/3-1957).</p>
<p>Enligt ett sovjetiskt förhörsprotokoll med van der Waals hade denne vid ett tillfälle talat med Wallenberg rörande utfärdande av skyddspass åt en jude ( Dokumentsamling , A20).</p>
<p>Den 19 februari 1957 avgav den svenska regeringen en svarsnote vari framgick att man uttryckte stark förvåning och klentrogenhet över att Smoltsov-rapporten skulle utgöra det enda dokumentära bevis som återfunnits som resultat av efterforskningsarbetet (P 2 EuI, 19/2-1957).</p>
<h2>Undén vill avskriva ärendet Wallenberg</h2>
<p>Även om man från svensk sida alltså officiellt intog ståndpunkten att man var långt ifrån nöjd med Gromyko-memorandumet   deklarerade Undén följande inför Utrikesnämnden den 26 februari 1957:</p>
<p>Den svarsnote som äntligen avlämnats av sovjetregeringen rörande Raoul Wallenbergs öde innebär att man på rysk sida gått mycket långt i frågan om erkännande av sitt ansvar. Sovjetregeringen har tagit det utan tvivel mycket påkostande steget att desavouera en rad tidigare regeringsmeddelanden och att uttala sitt beklagande. Visserligen lägges det direkta ansvaret på säkerhetspolisen och speciellt på en viss redan avrättad hög ämbetsman, men här gäller det ju en inre ansvarsfördelning som knappast gör medgivandet mindre besvärande.</p>
<p>Huruvida Wallenberg är död eller inte kan ju inte fastställas med ledning av sovjetnoten, men det förefaller sannolikt att Wallenberg är död och att detta konstaterats av sovjetregeringen vare sig för länge sedan eller i samband med den nu företagna undersökningen. Hade Wallenberg befunnit sig i livet och detta varit känt för sovjetregeringen, borde det ha framstått som mindre påkostande, mindre förödmjukande att återsända honom. Det kan ju spekuleras över andra möjligheter, t.ex. att Wallenberg är försvunnen eller att han är i sådant skick – t.ex. på grund av misshandel – att han inte kan visas upp. Det är teoretiska möjligheter, men föga troliga. Utländska fångar, särskilt sådana i mera framskjuten ställning, har enligt talrika utsagor inte utsatts för tortyr.</p>
<p>Skulle […] ytterligare material bli känt, som bedömes såsom viktigt, får vi ta upp saken med sovjetregeringen i vänskapliga former. Men vi har enligt min mening inte anledning att hålla igång ett kontinuerligt gräl med Sovjet, sedan vi nu sagt vår mening om var ansvaret ligger. Vi har själva ett ansvar för utvecklingen av vårt förhållande till Sovjetunionen. Det hör till våra viktigaste utrikespolitiska uppgifter att vidmakthålla eller bygga upp ett vänskapligt förhållande till Sovjet i den mån detta kan ske utan offrande av viktigare ärenden. Vi bör inte skapa det intrycket, att den svenska nationen är inställd på att betrakta Sovjetunionen som en fientlig makt (Östen Undéns samling).</p>
<p>Den 5 mars 1957 översände chefen för UD:s politiska avdelning Sverker Åström denna text för kännedom till Sohlman. I följebrevet uppmanade Åström Sohlman att omedelbart efter läsning ”bränna aktstycket” (P 2 EuI, 5/3-1957). Som ovan nämnts har den oberoende experten Susanne Berger tagit denna passus i följebrevet, som har varit offentligt sedan 1982, till intäkt för att hävda att Undéns linje i fallet Raoul Wallenberg var mycket känslig ( Dagens Nyheter , 17/12-2000).</p>
<p>Att Åström uppmanade Sohlman att bränna brevet skall dock inte tolkas som särskilt anmärkningsvärt. Det skall understrykas att det överhuvudtaget aldrig var tal om att bränna originalet som förvarades i Stockholm. Att den kopia som sänts till Moskva inte borde bli liggande i beskickningens arkiv är ganska självklart mot bakgrund av det faktum att den svenska linjen borde förbli okänd för den sovjetiska sidan. Det var inte helt utan risker att förvara känsliga dokument i Moskva-legationens arkiv. I sin bok Utan glasnost och perestrojka  skrev det tillträdande svenska sändebudet i Moskva, Gunnar Jarring, att Sohlman påstått ”att KGB hade varit inne på beskickningskansliet och snokat i kassaskåpen” (Jarring, 1989: 26).</p>
<p>I praktiken kom denna linje förbli vägledande för svensk politik i Wallenberg-frågan härefter. I februari 1959 överlämnades visserligen en ny note till Sovjetunionen, vari man presenterade fyra nya vittnesmål som hänförde sig till tiden efter 1947 (P 2 EuI, 30/11959). Vittnena uppgav sig ha träffat Wallenberg/alternativt upprätthållit ”knackningskontakt” med honom i fängelset i Vladimir. Från svensk sida begärde man nya efterforskningar med anledning av de nya vittnesuppgifterna. Detta föranledde emellertid ingen ändring av det sovjetiska svaret från 1957 (P 2 EuI, 6/3-1959).</p>
<p>Från svensk sida var man inte heller helt övertygad om dessa vittnesmåls beviskraft. I en promemoria av den 1 juli 1959 till Åström fastslog Lundberg att ”vi bör uppträda, som om vi hade hundraprocentig bevisning – vilket möjligen en svensk domstol skulle säga att vi har” (P 2 EuI, 1/7-1959). I ett brev av den 15 juli 1959 konstaterade han att det nya materialet inte ”till sin omfattning kan jämföras med den överväldigande bevisningen i vitboken”:</p>
<p>Min mening är emellertid att det här endast rör sig om en grad- och icke en artskillnad i bevismaterialets värde. Om man i vitboken har mer än 100-procentig bevisning kan man väl denna gång tala om 100procentig (P 2 EuI, 15/7-1959).</p>
<p>Erlander konstaterade i sin dagbok den 6 juni 1959 att ”lika övertygad [som Lundberg] om hållfastheten i det nya materialet var jag visserligen inte, men Arne Lundberg ansåg, att sannolikheten talade för att materialet var riktigt”.</p>
<p>Under våren 1959 diskuterades inom regeringen att Erlander skulle överlämna ett brev rörande Wallenberg-ärendet i samband med Chrusjtjovs planerade svarsbesök i Sverige under sommaren 1959. Regeringen satte stort värde vid ett genomförande av ett besök av den sovjetiska ledningen. I utrikesdeklarationen i mars 1959 meddelade man att ”[b]esöket i Sverige bör kunna bidra till att befästa det goda grannskapsförhållande, som består mellan oss och Sovjetunionen och som vi har all anledning att vårda oss om”. En opinion restes emellertid mot besöket, och den 19 juli 1959 meddelade man på sovjetisk sida officiellt att besökte ställdes in på grund av att den svenska regeringen inte stävjat den antisovjetiska kampanjen i landet inför besöket. Något brev kunde följaktligen inte överlämnas.</p>
<h2>Nanna Svartz vittnesmål</h2>
<p>I januari 1961 aktualiserades helt nya vittnesuppgifter rörande Wallenberg, denna gång från den svenska medicinprofessorn och läkaren Nanna Svartz. Enligt Svartz hade de sovjetiske professorerna Alexander Mjasnikov och Grigorij M. Danisjevskij, på förfrågan av Svartz, uppgivit att Wallenberg befann sig i ett mentalsjukhus i Moskva-regionen och att han var i ”mycket dåligt tillstånd” ( Vitboken , 1965: 37). I en nedtecknad redogörelse för samtalet av den 1 februari 1961 skriver Svartz att Mjasnikov också frågat om Svartz ville träffa Wallenberg (”Wollen Sie ihn sehen?”). Svartz hade då svarat att detta var mindre viktigt eftersom huvudsaken var att Wallenberg, oavsett sitt hälsotillstånd, kunde föras hem (P 2 EuI, 1/2-1959.</p>
<p>Efter sin återkomst till Stockholm underrättade Svartz omedelbart Erlander, som tog uppgifterna på största allvar. I sin dagbok skrev Erlander den 30 januari 1961:</p>
<p>Den största överraskningen som jag upplevt under hela min politisk bana inträffade i dag klockan 14, då Nanna Svartz berättade för Undén och mig, att hon av tre framstående läkare i Moskva under sitt besök där fått meddelande om att de alla tre kände till att Wallenberg levde för en kort tid sedan och att hans tillstånd var mycket kritiskt”.</p>
<p>Dagen efter noterade Erlander: ”Vilken dag i går A) Wallenberg lever […]. Givetvis är det a) som är det stora sensationen. Glädjande om Wallenbergs tillstånd är sådant, att modern kan nå kontakt med honom men skrämmande som belägg för vad ryssarna kan tillåta sig”.</p>
<p>Erlander lät mot bakgrund av de nya uppgifterna från Svartz avfatta ett personligt brev till Chrusjtjov som överlämnades av Sohlman den 25 februari 1961. Det framgår tydligt av Erlanders dagboksanteckningar att han var ytterst tveksam till hur man borde agera från svensk sida. Det förelåg, enligt Erlander, en uppenbar fara i dröjsmål med en svensk reaktion. Om Wallenberg befann sig i dåligt hälsotillstånd var det viktigt att handla snabbt: ”Varje dags uppskov kan betyda döden”. Hade därtill Svartz sovjetiske uppgiftslämnare handlat på den sovjetiska regeringens uppdrag kunde en försiktig handläggning, ansåg Erlander, missuppfattas på sovjetisk sida: ”Ryssarna vet under detta antagande att vi numera vet, att Wallenberg lever”:</p>
<p>Här är verkligen svårt att veta, hur man skall förena kravet på snabbhet med det lika viktiga kravet på aktsamhet, så att Wallenbergs möjligheter att komma hem inte skadas.</p>
<p>Erlanders brev till Chrusjtjov blev dock inte väl mottaget. I ett telegram av den 25 februari 1961 till Stockholm rapporterade Sohlman att Chrusjtjov vägrat läsa brevet och sagt att ”om ni igen tar upp detta spörsmål skulle jag lika gärna kunna fråga varför Carl XII angrep Peter I. Vad vore förklaringen till svenska regeringens handlingssätt? Vilka motiv vore härvid vägledande för densamma? Goda kunde de ej vara” (P 2 EuI, 25/2-1961).</p>
<p>Erlander noterade i sin dagbok den 27 februari 1961 att Chrusjtjov ”var till ytterlighet ohövlig mot Sohlman, beskyllde den svenska regeringen för att vilja dra sitt strå till stacken för att skärpa det kalla kriget. Vårt problem blir nu, hur vi skall handlägga affären för att inte skadeverkningarna på vårt förhållande till Sovjetunionen skall bli helt omöjliga att reparera”</p>
<p>Då Nanna Svartz på nytt träffade Mjasnikov i mars 1961 och frågade om hon fick träffa Wallenberg fick hon svaret att frågan måste avgöras på högre ort, varvid Mjasnikov tillfogade: ”om han icke är död”. Mjasnikov var också, enligt Svartz, missnöjd över att hon delgivit hans uppgifter om Wallenberg till den svenska regeringen. Hans dåliga tyska hade lett till missförstånd, och egentligen kände han inte till fallet Wallenberg. Han uppgav sig också ha kallats till Chrusjtjov som varit ”uppbragt” över hans samtal med Svartz ( Vitboken , 1965: 38-39).</p>
<p>Svartz-affären ledde till ett antal svenska noter under åren 1961 till 1965. Den sovjetiska sidans syn på de nya vittnesuppgifterna finns utförligt återgivna i den svenska arbetsgruppens rapport, och det finns ingen anledning att här ingående referera de relevanta dokumenten. I korthet kan sägas att man från sovjetisk sida höll konsekvent fast vid det besked som givits i Gromykomemorandumet  av 1957.</p>
<p>I juni 1964 tog Erlander upp Svartz vittnesmål med Chrusjtjov, varvid denne, enligt Erlanders uppgift till dåvarande Moskvaambassadören Gunnar Jarring, hade ”blivit helt vansinnig” (Jarring, 1989: 166).</p>
<p>I juli 1965 ordnades ett möte mellan Svartz och Mjasnikov i närvaro av svenska och sovjetiska diplomater, som emellertid inte ledde till någon ytterligare klarhet. Bägge höll fast vid sina respektive versioner och denna utredning kan inte presentera några uppgifter som kan ge vidare belägg för vare sig Svartz eller Mjasnikovs berättelser.</p>
<h2>16.6 Sammanfattning</h2>
<p>Mer än tjugo år hade nu alltså gått sedan vice utrikesminister Vladimir Dekanozov den 16 januari 1945 meddelade Sveriges sändebud i Moskva Staffan Söderblom att sovjetiska trupper påträffat Raoul Wallenberg vid Benczurgatan i Budapest. Tjugo år av (mer eller mindre aktivt) efterforskningsarbete, analyserande av vittnesuppgifter och démarcher hade genererat dels  den helt osanna Vysjinskij-noten av den 18 augusti 1947, dels  Gromykos memorandum av den 6 februari 1957, där den sovjetiska sidan lyckades prestera ett enda dokument, Smoltsov-rapporten, enligt vilket framgick att en fånge i Lubjanka vid namn Walenberg skulle ha dött av myokardinfarkt den 17 juli 1947.</p>
<p>I ett odaterat utkast (sannolikt från 1965) till en föredragning inför Utrikesnämnden av Östen Undén konstaterade denne:</p>
<p>Aldrig har så mycken möda och så mycket pengar nedlagts på efterforskning av en svensk medborgare i främmande land. Det bör inte beklagas. Men vi får till slut inte glömma att ett lands möjligheter att efterforska sina medborgare i främmande land är begränsade. Vi kan inte tilltvinga oss undersökningsmaterial. Vi kan inte inkalla vittnen från Sovjet. Och vi har inte råd att i längden låta ett ouppklarat rättsfall störa våra framtida grannskapsförbindelser med Sovjet. Fallet Wallenberg är moget att avskrivas (Östen Undéns samling).</p>
<p>I en intervju 1980 gav Erlander följande bild av den svenska utrikesledningens agerande i fallet Raoul Wallenberg:</p>
<p>[Fråga] Tage Erlander, kunde Ni ha agerat annorlunda och därmed fått loss [Wallenberg] tror du?</p>
<p>[Erlander] Det är nästan omöjligt att svara på en sådan fråga. Den situation som vi hade efter kriget, den var ju att vi trodde att Sovjetunionen och Sverige hade identiska intressen när det gällde en sådan sak som att rädda judarna, vi hade förståelse för att det var kaos i Sovjetunionen efter kriget och att miljoner människor kom bort, men vi trodde faktiskt att om bara ryssarna fick tillgång till det material som fanns så skulle det här kunna ordnas upp. Det var naturligtvis ett misstag och det var vi väl skyldiga till alla, praktiskt taget alla tjänstemän i UD hade nog ungefärligen samma uppfattning, gjorde samma</p>
<p>bedömning. Undén hade det, och jag hade det, och det hade väl också den svenska allmänheten då. Det var först senare när man började ana att Sovjetunionen trodde att Wallenberg var någon slags amerikansk spion, som ryssarna var oroliga för, det var först då, som vi förstod att vår uppfattning om att vi såg på Wallenberg ungefär likartat var fel.</p>
<p>[Fråga] Det här var alltså orsaken till att den svenska regeringen var så relativt passiv och inte begärde honom utlämnad förrän [19]52?</p>
<p>[Erlander] Passiv kan du inte säga att den svenska regeringen var. Om du läser igenom till exempel interpellationssvaren som både Undén och jag lämnade i riksdagen så är det ju en serie framställningar, men hela tiden naturligtvis grundade på den uppfattningen att här har vi ett material som är betydelsefulllt och det gäller att få ryssarna intresserade av detta material. Däremot är det riktigt att vi inte hotade med någonting. Det gjorde vi inte. Vi hade väl inte mycket att hota med för övrigt.</p>
<p>[Fråga] Nu trettiofem år efteråt, kan du säga då att du själv tycker att du gjorde tillräckligt. Ditt namn nämns ju väldigt litet i de här papperen som nu är frisläppta. Var du själv tillräckligt aktiv på den tiden?</p>
<p>[Erlander] Nej, det var jag visst inte, därför att jag ansåg att Wallenbergsaffären låg i säkra händer i UD under Undéns ledning ( Direkt studio 13 ,</p>
