<h1>Sammanfattning</h1>
<h2>Uppdraget</h2>
<p>Utredningen har haft i uppdrag att se över dagens system för att fastställa åldersgränser för film som ska visas offentligt och att lämna förslag till hur verksamheten ska utformas i framtiden. I uppdraget har ingått att ta ställning till om det är möjligt att gå över till ett system där filmbranschen tar ett större ansvar för åldersgränserna och därmed för skyddet av barn och unga mot skadligt medieinnehåll. Uppdraget har vidare innefattat att analysera den mediala och tekniska utvecklingens betydelse för verksamheten med filmgranskning och att göra en bred internationell jämförelse mellan olika länders system för att fastställa åldersgränser för film som ska visas offentligt. Utredningen har särskilt haft i uppdrag att analysera Statens medieråds uppdrag och roll i ett eventuellt nytt system. Det har också ingått i uppdraget att föreslå hur verksamheten för att fastställa åldersgränser för film ska finansieras i framtiden och att lämna de författningsförslag som behövs.</p>
<h2>Utredningens utgångspunkter</h2>
<p>Utredningen har i sitt arbete särskilt tagit hänsyn till barns rätt till information och till skydd mot information och material som är till skada för barns välbefinnande i enlighet med konventionen om barnets rättigheter (barnkonventionen). En utgångspunkt har varit att skyddet för barn och unga mot skadlig mediepåverkan ska vara minst lika effektivt som i dag. Utredningen har vidare utgått ifrån att ett brett utbud och mångfald bland de filmer som görs tillgängliga för barn och unga ska främjas. En annan utgångspunkt för utredningen har varit att ett system för att fastställa åldersgränser för film ska vara anpassat till den tekniska utveckling som har skett på filmområdet och till barns och ungas konsumtion av medier.</p>
<h2>Nuvarande verksamhet för fastställande av åldersgränser</h2>
<p>Den nuvarande verksamheten för att fastställa åldersgränser för offentligt visad film regleras i lagen om åldersgränser för film (2010:1882) och utförs av myndigheten Statens medieråd. Dagens system innebär att en framställning i film som ska visas för barn under 15 år vid en allmän sammankomst eller offentlig tillställning ska vara godkänd av Statens medieråd. Lagens tillämpningsområde är således begränsat till sådan offentlig visning av film till vilken barn under 15 år har tillträde. Det innebär att filmer som inte har lämnats in till myndigheten för beslut om åldersgräns automatiskt får en 15-årsgräns. En nackdel som har framhållits från bl.a. företrädare för filmbranschen är att mindre filmdistributörer ofta avstår från att lämna in filmer till Statens medieråd för beslut om åldersgräns då avgifterna för granskningen blir för höga i förhållande till de förväntade biografintäkterna. Dessa filmer får därmed en 15årsgräns trots att framställningen inte behöver vara till skada för barns välbefinnande. Problemet är av stor vikt för små aktörer på marknaden och resulterar i att färre filmer sprids till barn och unga. En olägenhet med det nuvarande systemet är också att det upplevs som om det finns två olika 15-årsgränser, en som är beslutad av Statens medieråd och en som följer av att filmen inte är granskad. Det kan skapa en otydlighet gentemot publiken eftersom det inte finns någon skyldighet, t.ex. från distributörens sida att upplysa om vem som har beslutat åldersgränsen. Beträffande de åldersgränser som myndigheten fastställer så är det få som överklagas, handläggningstiden av ärendena anses emellanåt vara för lång men i övrigt har det framkommit att berörda aktörer i huvudsak är nöjda med verksamheten. Det förhållandet att tillståndskort fortfarande krävs för filmer som ska visas för barn under 15 år och att avgifterna för verksamheten med åldersgränser för film grundar sig på dessa är dock föremål för missnöje bland filmdistributörerna. När det gäller det nuvarande systemets överensstämmelse med barnkonventionen har utredningen funnit att, med undantag för att filmer i onödan får 15-årsgräns då distributörer av kostnadsskäl avstår från att lämna in filmer till Statens medieråd, dagens reglering förhåller sig väl till barnkonventionens krav.</p>
<h2>Teknisk och medial utveckling inom filmområdet</h2>
<p>Ett teknikskifte har ägt rum på Sveriges biografer och numera är en majoritet av dem digitaliserade. Digitaliseringen har fört med sig en rad effekter när det gäller bl.a. utbud och spridning av filmer. Tillgången till film har ökat på både större och mindre orter i landet. Premiärfilmer kan lanseras samtidigt på flera platser och spridningen av film har blivit billigare och enklare i och med digitaliseringen. Biograferna har också kunnat öka flexibiliteten i sin programsättning med ökade möjligheter till en anpassning av utbudet efter publikens önskemål. Aktuella filmer kan således erbjudas snabbt och en publik- och målgruppsanpassning kan göras i större utsträckning än tidigare. En ökning av antalet biografbesök under senare tid kan också noteras. I jämförelse med andra visningsfönster är dock biografmarknaden liten sett till publikens storlek. Film konsumeras till största del genom andra medier och på andra plattformar som bland annat tv, dvd och filmtjänster via internet. Den ökade tillgången till bredbandsanslutning och mobilt internet påverkar möjligheterna att ta del av film. Allt fler svenskar har numera tillgång till någon beställtjänst via nätet. Den snabba tekniska utvecklingen har påverkat konsumtionen av medier inte minst hos barn och unga. Framförallt den yngre generationen tar del av internetbaserat innehåll mer och mer. Även de allra yngsta barnen använder internet i allt större utsträckning. Tillgången till mobila plattformar som surfplattor och smartphones gör det även möjligt att ta del av film på platser och vid tidpunkter man själv väljer. Film konsumeras också allt mer i form av strömmade (streamade) rörliga bilder. Vid sidan om den legala konsumtionen finns även en omfattande illegal spridning av film. De snabbast växande internetsidorna för att ta del av film som sprids illegalt är de s.k. streamingtjänsterna. Barn och unga tar således del av film och annat medieinnehåll till största del genom visningsfönster och distributionsplattformar där förhandsgranskning och åldersgränser inte finns. Den senaste tidens tekniska och mediala utveckling har mycket påtagligt påverkat barns och ungas konsumtion av film och annat medieinnehåll. Det som en gång kallades nya medier är nu en självklarhet i de ungas vardag.</p>
<h2>Internationell utblick</h2>
<p>Utredningen har valt att närmare undersöka de nordiska länderna, Nederländerna, Storbritannien och Tyskland. Skydd av barn och unga mot skadlig mediepåverkan är generellt sett ett aktuellt ämne i alla europeiska länder. Detta märks inte minst genom det arbete som görs inom ramen för EU:s och Europarådets arbete där frågor om en säker mediemiljö för minderåriga och en ökad mediekompetens är frågor som engagerar. Gemensamt för de studerade länderna är att den reglering som finns gällande åldersgränser för film har till uttalat syfte att skydda barn och unga mot skadlig påverkan av filminnehållet. Alla länder som ingår i jämförelsen, utom Nederländerna, har regler i lag om obligatorisk förhandsgranskning och åldersgränser för offentlig visning av film. I Norge och Danmark utförs förhandsgranskningen, liksom i Sverige, av en myndighet. En ny reglering på området gäller sedan 2011 i Finland, den innebär att leverantörerna av filmer och andra bildprogram får ta ett större ansvar än tidigare genom att själva klassificeringen utförs av granskare verksamma i mediebranschen. Klassificeraren måste dock alltid genomgå en utbildning hos och godkännas av den finländska mediemyndigheten. Myndigheten har också ett tillsynsansvar och möjlighet att ändra de beslutade åldersgränserna. Storbritannien och Tyskland har en form av samreglering där obligatorisk förhandsgranskning gäller enligt lag, men själva granskningen till största del utförs av icke-statliga organisationer. Nederländerna skiljer sig från övriga länder genom att inget obligatorium för åldersklassificering finns i lag och att själva granskningen sker mer i form av en innehållsdeklaration av filmen än en bedömning av risk för skada hos barn. Gemensamt för de nordiska länderna är att det finns kriterier för skadlighet i lag eller myndighetsföreskrifter och att en bedömning görs om barn i en aktuell åldersgrupp kan ta skada av att se en film. Föräldrars och andra vårdnadshavares inflytande över vilka filmer barn kan se på biografer tillvaratas i alla de studerade länderna genom olika former av ledsagarregler. Kontexten – sammanhanget – har betydelse i alla länder utom Nederländerna när en film åldersklassificeras. Obligatorisk förhandsgranskning och åldersgräns gäller till skillnad från i Sverige, förutom för offentligt visad film, även för andra distributionssätt och visningsformer i flera länder. Inget land som utredningen har studerat överväger att avskaffa den obligatoriska granskningen, utan det som är föremål för diskussion är hur skyddet för minderåriga kan bli bättre på de medieområden där skydd nu saknas eller är bristfälligt. Den visningsform som väcker mest intresse är film via internet – inklusive olagligt nedladdad och streamad film – där reglering i form av åldersgränser i stort sett saknas. Frågor om säker mediemiljö och ökad mediekompetens för barn och unga är ämnen som är aktuella och engagerar i alla länder som utredningen har studerat. Åtgärder som åldersgränser anses generellt sett som en kvalitetsstämpel och eftersträvas i stor utsträckning av branschen och efterfrågas av föräldrar.</p>
<h2>Utredningens bedömningar och förslag Hur kan filmbranschen ta ett större ansvar för skyddet för barn och unga mot skadlig mediepåverkan?</h2>
<p>Barn och ungas medievardag har förändrats radikalt de senaste åren, vidare har den tekniska och mediala utvecklingen i stor utsträckning påverkat de ungas medievanor. Även om det nuvarande systemet för att fastställa åldersgränser för film som ska visas offentligt på många sätt fungerar bra och har en allmän acceptans i samhället, behöver det utvecklas i takt med de förändringar som sker över tid. Skyddet för barn och unga mot skadlig mediepåverkan behöver, för att vara effektivt och fylla avsedd funktion, utformas med hänsyn till de förändringar som har ägt rum när det gäller de ungas konsumtion av och förhållningssätt till medier. Dagens system för åldersgränser för film gäller endast offentlig visning. Den offentliga filmvisningen utgör emellertid en mycket liten del av alla filmer som publiken tar del av. Barn och unga ser film på så många andra sätt än på biograf. Framtidens system för åldersgränser bör därför omfatta även andra distributionsplattformar och visningsfönster än biograf. Att utöka den statliga förhandsgranskningen är emellertid vare sig önskvärt eller möjligt. En förändring bör därför baseras på egenåtgärder från branschen i syfte att göra skyddet för barn och unga mot skadlig mediepåverkan mer ändamålsenligt och effektivt. Utredningen har haft en dialog med företrädare för filmdistributörerna, de uttrycker en vilja att ta ett större ansvar när det gäller skyddet av barn och unga mot skadlig mediepåverkan. Ett konkret förslag har lämnats från filmdistributörerna på ett framtida system där verksamheten med åldersgränser för film i framtiden sköts av branschen i stället för av staten. Det förslag som filmdistributörerna har presenterat innebär att en form av självreglering skulle ersätta den nuvarande lagregleringen när det gäller åldersgränser för film. Självreglering kan betecknas som frivilliga initiativ som ger berörda aktörer möjlighet att själva och för eget vidkommande anta gemensamma riktlinjer och uppförandekoder. Utredningen gör med utgångpunkt från den översyn av dagens system, den analys av den tekniska och mediala utvecklingen och den internationella jämförelse som utredningen har gjort bedömningen att det finns goda möjligheter att på sikt ersätta dagens lagreglering gällande åldersgränser för film med system för självreglering. En förutsättning är givetvis att egenåtgärderna bedöms kunna fungera minst lika effektivt som den nuvarande myndighetskontrollen. En effektiv ordning för självreglering bör innehålla någon form av etiska riktlinjer eller uppförandekod, en ordning för hur överträdelser ska prövas på ett oberoende sätt och sanktioner vid överträdelser som är minst lika kännbara som de sanktioner som kan komma i fråga från en tillsynsmyndighet eller förvaltningsdomstol. Den vinst som självreglering på området skulle kunna föra med sig är att fler visningsfönster och plattformar än biografvisning skulle kunna omfattas och att skyddet för barn och unga på så sätt förbättras. För att försäkra sig om att ett system med självreglering är minst lika effektivt som dagens system med åldersgränser för film som ska visas offentligt för barn under 15 år och att systemet även medför ett förbättrat skydd för barn och unga mot skadlig mediepåverkan bör en övergång ske stegvis.</p>
<h2>Övergång från lagreglering till självreglering</h2>
<p>Ett framtida system för åldersgränser bör omfatta de visningsfönster och distributionsplattformar där barn och unga vanligtvis tar del av film, inte bara offentligt visad film. Branschens eget förslag innebär att de bygger upp en organisation för att själva ta ansvar för skyddet för barn och unga. Inledningsvis kommer ansvarsområdet att vara de filmvisningar som inte omfattas av den lagreglering som nu finns för offentligt visad film. Däremot kan ett system byggas upp som innebär att åldersgränser sätts på bl.a. hyr- och köpfilmer (tekniska upptagningar) och digitala filmvisningstjänster. Branschen kan succesivt använda sitt inflytande för att förmå fler aktörer att använda de åldersgränser som har beslutats inom åldersgränssystemet. Erfarenheter från andra länder visar att denna form av ansvarstagande innebär en goodwill för aktörerna och för branschen som helhet. Att använda emblem med information i samband med att åldersgränserna visas anser utredningen är en god åtgärd. Ett etablerat varumärke kan göra branschens arbete mer känt och leda till en större medvetenhet om systemet med åldersgränser hos föräldrar och andra som finns i barns närhet. I tillägg till branschens förslag anser utredningen att de åldersgränser som Statens medieråd beslutar för offentligt visad film ska användas inom branschens system för sådana filmer som sedan visas i andra fönster eller på andra distributionsplattformar. Detsamma gäller för åldersgräns som, efter överklagan, har beslutats av förvaltningsdomstol. De filmer som klassificeras inom ramen för branschens egenåtgärder kommer alltså inledningsvis att vara de filmer som inte ska visas vid en allmän sammankomst eller en offentlig tillställning. På samma sätt som Statens medieråd involverar barn, genom barnpaneler, i sin verksamhet med åldersgränser måste också ett självregleringssystem tillvarata barn och ungas egna åsikter och erfarenheter i verksamheten. Det är också angeläget att en ordning för att pröva överträdelser mot systemets regler på ett oberoende sätt finns och att kännbara sanktioner mot överträdelserna kan vidtas. En övergångsperiod skulle kunna inledas under 2015 med sikte på att hela ansvaret för skydd av barn och unga vid filmvisning ska tas av branschens aktörer själva. Under övergångsperioden inriktas branschens verksamhet mot att de filmer som barn och unga tar del av på andra sätt än på biograf ska vara klassificerade och ha en åldersgräns. Skyddet för barn och unga mot skadlig mediepåverkan kan på så sätt bli bättre än vad det är i dag. Samtidigt är det angeläget att den illegala spridningen av film som sker uppmärksammas och motverkas. Ett system baserat på egenåtgärder från filmbranschen kan komma att omfatta alla lagliga visningssätt för film. För att ett system med åldersgränser ska vara trovärdigt och i praktiken öka skyddet mot skadlig mediepåverkan i dess helhet krävs enligt utredningens mening även att samhället vidtar åtgärder mot illegal spridning av film. Det är inte möjligt att ange någon exakt tidsperiod för hur lång övergångsperioden kan vara. Avgörande är vilket resultat som har uppnåtts genom de åtgärder som branschen vidtar, en avstämning bör dock göras efter en viss tid. Avstämningen kan lämpligen göras genom att branschorganisationen lämnar en redogörelse för uppnådda resultat till Kulturdepartementet. Vid denna avstämning bör konkreta resultat som visar på att skyddet för barn och unga har ökat och att det omfattar fler visningsfönster och distributionssätt kunna visas upp. Det är också angeläget att filmbranschens samarbete involverar så många berörda aktörer som möjligt. Organisationen bör kunna visa att det finns såväl en bred acceptans inom olika delar av den egna branschen för det nya systemet som en bred anslutning till den nya branschorganisationen. För att övergången ska kunna slutföras bör krävas följande.  En välfungerande organisation och verksamhet för att sätta åldersgränser för film.  En välfungerande ordning för att på ett oberoende sätt pröva överträdelser mot systemet och möjlighet att utfärda sanktioner mot överträdelserna.  Konkreta och dokumenterade resultat när det gäller ökat skydd för barn och unga mot skadlig mediepåverkan.  En bred acceptans för systemet inom filmbranschen.</p>
<p>När nämnda förhållanden är uppfyllda kan även den verksamhet med åldersgränser för film som nu är lagreglerad avskaffas och verksamheten med åldersgränser som utförs av Statens medieråd tas över av filmbranschens självregleringssystem. Under övergångsperioden bör det finnas en nära samverkan samt informations- och kunskapsutbyte mellan branschen och Statens medieråd. Det är även angeläget att ett avgiftssystem som är anpassat till dagens förhållanden med digital filmdistribution finns på plats.</p>
<h2>Föräldrars ansvar för skydd av barn mot skadlig mediepåverkan</h2>
<p>När det gäller film som ska visas offentligt kommer föräldrars och andra vårdnadshavares ansvar och möjlighet till inflytande till uttryck genom den s.k. ledsagarregeln. Ledsagarregeln omfattar åldersgränserna 7 och 11 år och innebär att ett barn kan se en film med högre åldersgräns än barnets ålder om det sker i sällskap av en vuxen. Utredningen bedömer att den gällande utformningen av ledsagarregeln är väl avvägd och att det saknas anledning att föreslå någon förändring i denna del. Den statliga förhandsgranskningen av film omfattar endast film som ska visas offentligt, vilket i praktiken innebär att ett stort ansvar när det gäller att skydda barn och unga mot skadlig mediepåverkan ligger hos föräldrar och andra vuxna. På många sätt är det naturligt att ett stort ansvar ligger hos vårdnadshavarna, de känner barnet bäst och har möjlighet att påverka medieanvändningen. Information i form av bland annat åldersgränser underlättar emellertid enligt utredningens mening för vuxna att fatta beslut och vägleda barn. Utredningen anser att en utbredd användning av åldersgränser är värdefull som hjälp för föräldrar och barn att välja ett tryggt medieinnehåll. Detta kan som tidigare konstaterats åstakommas genom att filmbranschens aktörer tar ett större ansvar för film som visas och distribueras på andra sätt än biograf framöver. Utredningen bedömer också att stöd från det allmänna till föräldrar och andra vuxna som finns i barns närhet när det gäller skydd av barn mot skadlig mediepåverkan är av stort värde. Kunskaper och medvetenhet om medier och dess påverkan varierar hos olika familjer och ambitionen bör givitvis vara att alla barn ska omfattas av ett gott skydd. Det arbete som bedrivs av Statens medieråd inom ramen för dess uppgift att följa medieutvecklingen, sprida information och ge vägledning om barns och ungas mediesituation är därför angeläget och bör utvecklas.</p>
<h2>Tillståndskort</h2>
<p>Enligt den nu gällande regleringen ska ett tillståndskort som utfärdas av Statens medieråd vara tillgängligt när en film som har granskats av myndigheten och godkänts för barn under 15 år visas vid en allmän sammankomst eller offentligt tillställning. Kravet på tillståndskort finns kvar från den tid när distributionen av film var analog och den dåvarande myndigheten Statens biografbyrå hade ett tillsynsuppdrag. Tillståndskorten underlättade kontrollen för myndigheten av den film som visades offentligt. Utredningen konstaterar att systemet med krav på tillståndskort inte är tidsenligt. Distributionen av film är numera digital och Statens medieråd har inget uppdrag att utöva tillsyn. Tillståndskorten har numera som enda uppgift att upprätthålla avgiftssystemet. Mer om avgifterna, se nedan (Finansiering av verksamheten – ett nytt avgiftssystem). Utredningen anser att kravet gällande tillståndskort ska avskaffas. Det ska således inte längre krävas något tillståndskort när en film som har granskats och godkänts för barn under 15 år av Statens medieråd visas vid en allmän sammankomst eller offentligt tillställning.</p>
<h2>Statens medieråds framtida roll</h2>
<p>Inom sitt verksamhetsområde ska Statens medieråd bland annat särskilt verka för mediebranschernas självreglering. Denna uppgift är av stor betydelse för att en övergång till självreglering av verksamheten som gäller åldersgränser för film ska fungera väl. Arbetet bör utföras med inriktning mot att filmbranschen tar ett större ansvar när det gäller att skydda barn och unga mot skadlig mediepåverkan. Under övergångsperioden från lagreglering till självreglering bör det finnas regelbunden samverkan mellan Statens medieråd och representanter för filmbranschen. Samverkan, som kan bestå av återkommande möten, bör innehålla ett ömsesidigt informations- och kunskapsutbyte. Statens medieråd ska inom sitt verksamhetsområde även särskilt beakta och utveckla myndighetens expertroll samt tillvarata forskning och annan kunskap. I denna del är samverkan med företrädare för forskarsamhället av stort värde. Till stöd för sin roll som expertmyndighet anser utredningen att Statens medieråd bör inrätta ett expertråd bestående av personer med relevant kunskap och förankring i huvudsak inom universitet och högskolor. Ett expertråd skulle kunna bistå myndigheten med kunskapsinflöden och bidra till hög kvalitet inom verksamheten och dessutom innebära att samhällets resurser används på ett effektivt sätt. Det arbete som bedrivs av Statens medieråd inom ramen för dess uppgift att följa medieutvecklingen, sprida information och ge vägledning om barns och ungas mediesituation är en angelägen uppgift. Verksamheten kan utvecklas ytterligare och det är av stor vikt att informationen får avsedd spridning. Föräldrar och andra vuxna som finns i barns närhet är en viktig målgrupp för myndighetens verksamhet. Statens medieråd bör arbeta aktivt och utåtriktat genom att bland annat utforma konkreta råd. Myndighetens arbete i denna del bör även innefatta information om hur upphovsrätten för film och annat material på internet ska respekteras och vägledning när det gäller att välja lagliga alternativ framför olagliga. I verksamheten med att fastställa åldersgränser för film arbetar Statens medieråd med barnpaneler. Det är angeläget att ta tillvara barns egna erfarenheter och synpunkter, barn ska ges förutsättningar att uttrycka sina åsikter i frågor som rör dem. Vidare ska aktuell kunskap om barns levnadsvillkor ligga till grund för beslut och prioriteringar som rör barn. Myndigheten bör därför utveckla barns deltagande i filmgranskningen och även involvera barn och ungdomar i andra delar av verksamheten. Det arbete som Statens medieråd bör utföra under övergångsperioden bör fortsätta även efter det att en självreglering beträffande åldersgränser för film är genomförd. Myndigheten bör således fortsatt samverka med företrädare för filmbranschen och även finnas med som en aktiv aktör i ett framtida system av egenåtgärder. Statens medieråd bör även fortsättningsvis ha ett formaliserat kunskapsinflöde från forskarsamhället, involvera barn och ungdomar i verksamheten samt arbeta aktivt och utåtriktat med information och vägledning till barn, ungdomar, föräldrar och andra vuxna i syfte att ge barn och unga trygga, lagliga och säkra medieupplevelser. Statens medieråds verksamhet med att fastställa åldersgränser för film som ska visas offentligt för barn under 15 år utgör en del av myndighetens arbete med att skydda barn mot skadlig mediepåverkan. Tyngdpunkten i myndighetens arbete får dock anses ligga i den del som handlar om att stärka barn och unga som användare av medier. Kraven på den enskildes medie- och informationskunnighet växer alltmer. Att kritiskt kunna granska och ta medvetna beslut är en utmaning – inte minst för unga människor. Medie- och informationskunnighet har betydelse för den enskildes möjlighet att vara delaktig i samhället och är därför i förlängningen också en fråga om demokrati. Även om verksamheten med åldersgränser för film flyttas från Statens medieråd framöver kommer myndigheten således ha en betydelsefull roll i framtiden.</p>
<h2>Finansiering av verksamheten – ett nytt avgiftssystem</h2>
<p>Under övergångsperioden fortsätter Statens medieråd att besluta om åldersgränser för film som ska visas offentligt enligt gällande reglering och filmbranschen inleder en verksamhet med åldersgränser för film på distributionsplattformar och i visningsfönster som inte omfattas av myndighetens granskning. För att det ska råda goda förutsättningar för branschens aktörer under övergångsperioden krävs att ett välfungerande avgiftssystem finns på plats. Ett sådant system bör vara anpassat till dagens förhållanden inom biografnäringen med digital filmdistribution. Det bör också vara lättöverskådligt och enkelt att administrera både för myndigheten och för filmdistributörerna. Avgifterna får inte heller drabba små distributörer eller filmer som genererar låga biljettintäkter. Utredningen föreslår därför att de nuvarande avgifterna för fastställande av åldersgräns för film som ska visas offentligt ersätts med en administrativ avgift om 800 kronor och en granskningsavgift med 48 000 kronor per framställning i film. Granskningsavgift ska dock inte tas ut för de åtta första framställningarna i film med speltid över trettio minuter (långfilm) som en filmdistributör låter granska under ett kalenderår. För en framställning i film som har en speltid under trettio minuter (kortfilm och trailer) eller som till väsentlig del är dokumentär tas ingen granskningsavgift ut utan endast en administrativ avgift om 200 kronor. Liksom tidigare ska gälla att om en framställning i film endast ska visas vid en filmfestival eller ett annat konstnärligt eller ideellt evenemang, får Statens medieråd medge befrielse från avgift.</p>
<h2>Konsekvensbeskrivning</h2>
<p>Utredningen har beskrivit de konsekvenser som föreskrivs i kommittéförordningen (1998:1474), förordningen (2007:1244) om konsekvensutredning vid regelgivning och i utredningens direktiv. Förslagen om att avskaffa kravet på tillståndskort och om ett nytt avgiftssystem innebär förenklad administration och därmed minsk-</p>
<p>ade kostnader för Statens medieråd. Avgiftsintäkterna ska även fortsättningsvis i princip motsvara myndighetens kostnader för verksamheten med åldersgränser för film. De minskade kostnaderna för myndigheten innebär att avgiftsintaget kan sättas något lägre än dagens nivå. I likhet med vad som gäller i dag ska intäkterna från avgifterna inte disponeras av Statens medieråd, utan redovisas på statsbudgetens inkomstsida under inkomsttitel. Förslaget innebär således inte några ökade kostnader för staten. Utredningen bedömer vidare att förslagen om avskaffande av tillståndskort och ändrat avgiftssystem gynnar samtliga berörda företag genom minskad administration och sänkta kostnader för filmgranskningen. Förändringarna innebär emellertid särskilt konkurrensfördelar för små aktörer på marknaden eftersom granskningsavgift betalas först från och med den nionde långfilmen. De mycket låga granskningskostnaderna för kortfilmer, dokumentärfilmer och trailrar har också särskild betydelse för mindre företag. Även de större filmdistributörerna gynnas av förslagen, men för dessa bedömer utredningen att det i allt väsentligt rör sig om marginella skillnader jämfört med i dag. Enligt barnkonventionen ska en avvägning mellan barn och ungas rätt till information och behov av skydd mot skadlig mediepåverkan göras. Utredningen anser sammantaget att de förslag och bedömningar som görs överensstämmer väl med barnkonventionens krav. Utredningen anser också att de bedömningar som lämnas ligger väl i linje med det arbete som bedrivs inom EU när det gäller skydd av barn och unga mot skadlig mediepåverkan. Förslagen och bedömningarna innebär inte heller att några tvingande krav införs som för med sig handelshinder och aktualiserar anmälningsförföranden enligt det s.k. anmälningsdirektivet (98/34/EG) eller tjänstedirektivet. Åldersgränser för film innebär en form av särbehandling. Utredningen anser emellertid att eftersom särbehandlingen syftar till att skydda barn från skadlig mediepåverkan så är den befogad. Förbudet i diskrimineringslagen (2008:567) mot diskriminering på grund av ålder hindrar således inte att det finns åldersgränser vid filmvisningar även om dessa gränser inte är reglerade i lag. Utredningen bedömer inte att förslagen har några övriga konsekvenser som anges i 15 § kommittéförordningen.</p>
