<h1>Till statsrådet och chefen för</h1>
<h2>Kommunikationsdepartementet</h2>
<p>Regeringen beslutade den 25 juni 1998 att tillkalla en särskild utredare med uppgift att utreda verksamhetsmål, preciserade arbetsuppgifter och organisation m.m. för den nya myndigheten Rikstrafiken (dir. 1998:46). Uppdraget skall redovisas i ett delbetänkande senast den 30 november 1998 och i ett slutbetänkande senast den 1 maj 1999.</p>
<p>T.f. chefen för Kommunikationsdepartementet, statsrådet Leif Pagrotsky, förordnade den 8 juli 1998 mig som särskild utredare i utredningen (K 1998:05) om Rikstrafiken – mål, arbetsuppgifter och organisation m.m.</p>
<p>Som sekreterare i utredningen anställdes den 30 juli 1998 departementssekreterare Peeter Puusepp.</p>
<p>Som experter i utredningen förordnades den 18 augusti 1998 departementssekreterare Ingela Englund, departementssekreterare Håkan Jansson, departementssekreterare Sophie Nordström, kanslichef Mikael Prenler samt kollektivtrafikhandläggare Einar Tufvesson.</p>
<p>Jag överlämnar härmed delbetänkandet Rikstrafiken – vissa principfrågor .</p>
<p>Stockholm den 30 november 1998</p>
<p>Gunnel Färm /Peeter Puusepp</p>
<h2>1 Sammanfattning</h2>
<p>Transportpolitiska utgångspunkter m.m.</p>
<p>Det transportpolitiska beslut som riksdagen fattade den 2 juni 1998 med anledning av regeringens transportpolitiska proposition ”Transportpolitik för en hållbar utveckling”  (prop. 1997/98:56, bet. 1997/98:TU10, rskr. 1997/98:266) är den plattform som den nya myndigheten skall vila på och därmed också grunden för de förslag jag presenterar i detta delbetänkande.</p>
<p>Ett samverkande kollektivtrafiksystem</p>
<p>Rikstrafiken kan inte tvinga fram samverkan. Rikstrafiken kan dock stimulera fram ökad samverkan bl.a. genom att utnyttja den upphandlingsmodell som myndigheten förfogar över på rätt sätt.</p>
<p>Rikstrafiken bör verka för ett utökat regionalt samarbete kring de trafiksystem som byggts upp av trafikhuvudmännen under senare år. Rikstrafiken bör i första hand bör utnyttja den erfarenhet och kunskap som finns inom sektorn i sitt arbete.</p>
<p>Rikstrafiken bör följa upp och driva på genomförandet av de förslag i Kommunikationskommitténs slutbetänkande (SOU 1997:35) som avser resenärernas ställning i kollektivtrafiken för att stärka resenärernas ställning i kollektivtrafiken.</p>
<p>Rikstrafiken bör följa och ta aktiv del i EG-kommissionens kommande aktiviteter inom ramen för arbetet med grönboken ” Ett trafiknät för alla”.</p>
<p>Rikstrafiken bör inta en aktiv roll i och stödja Vägverkets fortsatta arbete med det nationella kollektivtrafikprogramet på väg och särskilt ägna uppmärksamhet åt trafikslagsövergripande frågor.</p>
<p>Rollfördelning i upphandling av interregional kollektivtrafik</p>
<p>Frågan om den exakta innebörden av begreppet interregional kollektivtrafik är ur Rikstrafikens synvinkel tämligen irrelevant utom när det gäller upphandling av kollektivtrafik. Det är dock inte heller i det sammanhanget nödvändigt att exakt definiera administrativa, geografiska eller tidsmässiga gränser som kriteria för att fördela ansvar mellan Rikstrafiken och trafikhuvudmännen.</p>
<p>Rikstrafiken bör ta ekonomiskt ansvar endast för sådan trafik som kan betraktas som genuint interregional, dvs. endast i relativt liten utsträckning är frekvent och repetitiv och som inte avser daglig arbetspendling och dylikt. Eventuella upphandlingar av annan interregional kollektivtrafik bör ske i samverkan mellan berörda trafikhuvudmän och Rikstrafiken</p>
<p>På grund av de speciella geografiska och demografiska förhållandena i norra Sverige och på Gotland bör Rikstrafiken ta initiativ till att noggrant studera den interregionala kollektivtrafikförsörjningen till och från norra Sverige respektive Gotland.</p>
<p>Rikstrafiken bör kunna samverka med trafikutövarna för att komplettera kommersiell trafik med upphandlad trafik i syfte att uppnå bättre måluppfyllelse av de transportpolitiska målen.</p>
<p>Regeringen bör pröva om det är lämpligt att införa tidsbegränsade avtal, eller s.k. allmän trafikplikt, som tydligt reglerar de skyldigheter som SJ:s ensamrätt för den interregionala persontrafiken på järnväg bör vara förenade med.</p>
<p>Principer för upphandling av interregional kollektivtrafik</p>
<p>Nettoupphandling bör i första hand väljas som modell för Rikstrafikens upphandlingar. Så snart som möjligt bör Rikstrafiken introducera en funktionell upphandling, som innebär att upphandlingen inte avser ett förutbestämt trafikslag mellan A och B utan istället avser trafikförsörjning mellan A och B, som komplement till nettoupphandling.</p>
<p>För att skapa ett nödvändigt handlingsutrymme åt myndigheten bör Rikstrafiken bemyndigas att teckna slutligt avtal med vald trafikutövare utan att detta behöver underställas regeringen för godkännande.</p>
<p>Riktmärket för Rikstrafikens avtalslängden bör vara fem år. Såväl kortare som längre avtalstider skall kunna förekomma om detta skulle vara mer gynnsamt. Ledtid som lämnas till vald trafikutövare innan trafikstart bör vara åtminstone sex månader, gärna tolv eller längre.</p>
<p>Medverkan i infrastrukturplaneringen</p>
<p>Rikstrafikens roll i infrastrukturplaneringen bör vara att svara för långsiktiga insatser, t.ex. visioner och scenariebyggande som i sin tur bör utgöra en integrerad del i den process som leder fram till investeringsbeslut.</p>
<p>Rikstrafiken bör delta i de arbetsgrupper som kan vara aktuella i SIKA:s och trafikverkens arbete med att ta fram förslag till nationell strategi respektive inriktningsplaner.</p>
<p>Rikstrafiken bör följa upp och utvärdera ingångna avtal om större trafiksystem samt utgöra administrativt stöd för de särskilda förhandlingspersonerna i deras förhandlingsuppdrag</p>
<p>Samordning av IT-frågor inom kollektivtrafiken m.m.</p>
<p>Rikstrafikens ansvar på IT-området bör begränsas till samordning av information i kundledet och bygga på en strategi som Rikstrafiken formulerat för sitt arbete på IT-området.</p>
<p>Rikstrafiken bör verka för skapandet av ett öppet informationssystem som länkar marknadens aktörer till en gemensam mötesplats.</p>
<p>Det kan finnas anledning för Rikstrafiken att ta initiativ till försöksprojekt vad avser reseplaneringssystem som inkluderar samtliga kollektiva färdmedel i Sverige från dörr till dörr</p>
<p>Tillgång till järnvägsfordon</p>
<p>Frågan om tillgång till järnvägsfordon för persontrafiken bör utredas i särskild ordning redan innan Rikstrafiken påbörjar sin verksamhet.</p>
<p>Former för ökat resenärs- och konsumentinflytande</p>
<p>Rikstrafiken bör formulera en strategi och sedan utifrån den verka för ett ökat resenärs- och konsumentinflytande oavsett om kollektivtrafiken är att betrakta som lokal, regional eller interregional.</p>
<p>Ett råd bör kopplas till Rikstrafiken i syfte att åstadkomma ett ökat resenärs- och konsumentinflytande på Rikstrafikens arbete.</p>
<p>Rikstrafiken bör verka för att enhetliga resevillkor införs i hela kollektivtrafiksystemet.</p>
<p>Rikstrafiken skulle kunna stödja uppbyggande av kompetensen inom kollektivtrafikfrågor hos befintliga organisationer inom konsumentområdet, alternativt stödja uppbyggandet av nya konsumentorganisationer och andra former av nätverk på detta område.</p>
<p>Övergripande verksamhetsmål</p>
<p>Utgångspunkten för Rikstrafikens övergripande verksamhetsmål är de transportpolitiska målen. Delmålen om ett tillgängligt transportsystem och en positiv regional utveckling är de mest relevanta transportpolitiska delmålen för Rikstrafikens framtida verksamhet.</p>
<p>Av den transportpolitiska propositionen framgår att tillgänglighetsmålet avser generella åtgärder avseende hela landet medan målet om en positiv regional utveckling avser riktade åtgärder till och inom en avgränsad region. Rikstrafiken kan på ett aktivt sätt bidra till att förverkliga de mål som finns på dessa områden.</p>
<p>Precisering av arbetsuppgifter</p>
<p>Rikstrafiken skall ur resenärernas perspektiv: · regelbundet följa kollektivtrafikmarknaden · verka för samordning av kollektivtrafiken · förbättra dialogen mellan resenärer och marknadens aktörer · upphandla viss interregional kollektivtrafik</p>
<p>Rikstrafikens arbete bör vara utvecklings- och processinriktat. Rikstrafiken skall ges i uppgift att göra en årlig analys och redovisning av kollektivtrafikens utveckling och situation. Samhällsekonomiska analyser och kvalificerade utvärderingar bör också utgöra ett viktigt inslag i arbetet.</p>
<p>Rikstrafiken bör formulera en vision för kollektivtrafikens utveckling och scenarier över troliga utvecklingsvägar. Visions- och scenarietekniken bör vara en integrerad del av Rikstrafikens arbete.</p>
<p>Verksamhetsstyrning</p>
<p>Rikstrafikens handlingsutrymme vid upphandling av interregional kollektivtrafik bestäms av hur riksdagen väljer att utforma sina budget- och inriktningsbeslut och hur regeringen väljer att styra myndigheten.</p>
<p>Målstyrningsmodellen bör tillämpas vid regeringens styrning av Rikstrafiken. Ett fortsatt utvecklingsarbete krävs dock vad gäller styrningsformerna.</p>
<p>Ledningsformer</p>
<p>Rikstrafikens samordnings- och upphandlingsroll förutsätter att myndigheten kan uppträda med auktoritet och integritet i förhållande till olika intressenter. Därför bör modellen enrådighetsverk med insynsråd väljas som ledningsform för Rikstrafiken.</p>
<p>Organisation och kompetensbehov</p>
<p>De regler som normalt tillämpas vad gäller myndigheternas organisation och personaladministration bör också tillämpas beträffande Rikstrafiken. Dessa regler innebär att regeringen inte tar ställning i sådana frågor utan överlämnar till myndigheterna att själva utforma sin organisation och att rekrytera sin personal. § 17–18 och § 32 samt § 34 i verksförordningen (1995:1322) bör tillämpas på Rikstrafiken.</p>
<p>Lokalisering</p>
<p>I uppdraget har inte ingått att föreslå en lokalisering av Rikstrafiken. Då det fortsatta utredningsarbetet förutsätter att lokaliseringsorten är känd med avseende på bl.a. möjligheterna att rekrytera personal och anskaffa lokaler samt inventarier, har jag ändå valt att föreslå en lokaliseringsort för Rikstrafiken. Jag har därvid sett det som min uppgift att föreslå en lokaliseringsort som ger myndigheten de bästa verksamhetsförutsättningarna. En sammanvägning av ett antal kriterier talar för att Stockholmsregionen bör väljas som lokaliseringsort för Rikstrafiken.</p>
<p>Finansieringsfrågor</p>
<p>Nedanstående frågor behöver regeringen ta upp i myndighetens regleringsbrev: 1. Utformningen av regeringens bemyndiganden till Rikstrafiken vad gäller upphandlingsverksamheten 2. Storleken av Rikstrafikens låneram för finansieringen av investeringar i anläggningstillgångar 3. Storleken på Rikstrafikens kreditutrymme på myndighetens räntekonto i Riksgäldskontoret</p>
<h2>2 Uppdraget och arbetets uppläggning</h2>
