<h1>Sammanfattning</h1>
<h2></h2>
<p>Mot bakgrund av vad som anförts ovan föreslår vi att det i sekretesslagen bör införas en ny bestämmelse om sekretess hos Försvarsmakten i den militära underrättelse- och säkerhetstjänsten till skydd för uppgift om enskilds personliga eller ekonomiska förhållanden. Sekretess för sådan uppgift bör gälla om det inte står klart att uppgiften kan röjas utan att den enskilde eller någon honom närstående lider skada eller men. Sekretess bör gälla i högst 70 år.</p>
<h2>11 Ikraftträdande- och övergångsbestämmelser</h2>
<p>Vårt förslag:  Lagen om behandling av uppgifter i Försvarsmaktens försvarsunderrättelseverksamhet och den militära säkerhetstjänsten och lagen om behandling av uppgifter i Försvarets radioanstalts underrättelseverksamhet samt de kompletterande förordningarna och de ändringar vi föreslår i andra författningar, skall träda i kraft den 1 juli 2004.</p>
<p>Samtidigt med att de nya lagarna och förordningarna träder i kraft skall den förordning som i dag reglerar behandlingen av personuppgifter inom Försvarsmakten och Försvarets radioanstalt upphöra att gälla.</p>
<p>Bestämmelser i de nya lagarna om grundläggande krav på behandling av personuppgifter samt behandling av känsliga personuppgifter skall inte börja tillämpas förrän den 1 oktober 2007 i fråga om sådan manuell behandling av personuppgifter, som påbörjats före den 24 oktober 1998, eller manuell behandling av personuppgifter, som utförs för ett visst bestämt ändamål, om manuell behandling för ändamålet påbörjats före den 24 oktober 1998.</p>
<p>Den nya lagstiftning vi föreslår för behandling av uppgifter i Försvarsmaktens försvarsunderrättelseverksamhet och den militära säkerhetstjänsten samt i Försvarets radioanstalts underrättelseverksamhet bör kunna träda i kraft den 1 juli 2004. Detsamma gäller de kompletterande förordningarna samt de ändringar vi föreslår i sekretesslagen (1980:100) och förordningen (1988:552) med instruktion för Försvarets underrättelsenämnd. Samtidigt bör förordningen (2001:703) om viss behandling av personuppgifter inom Försvarsmakten och Försvarets radioanstalt upphöra att gälla.</p>
