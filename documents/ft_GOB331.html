<h1>Förord</h1>
<h2></h2>
<p>Att arbeta för jämställdhet på IT-området kräver kunskap, både gammal och ny. Jämit har därför givit Tina Linnakivi i uppdrag att göra viss kartläggning som belyser situationen vad gäller kvinnor och mäns erfarenheter, behov och attityder på IT-området.</p>
<p>Vi har bett om en särskild fokusering på utbildningsområdet, eftersom vi anser att detta område har en mycket stor betydelse för vilken självuppfattning flickor och pojkar växer upp med, vilket i sin tur påverkar deras val av utbildning.</p>
<p>Materialet visar på tydliga skillnader mellan kvinnor och män, skillnader som måste belysas och analyseras ytterligare.</p>
<p>Jämit har inte tagit ställning till innehållet i rapporten. Tina Linnakivi svarar själv för sin kartläggning och sina ståndpunkter. Jag tycker emellertid att denna kartläggning är en bra början på Rådets arbete och ger oss möjlighet att fördjupa och vidga debatten och arbetet som rör jämställdhet och IT.</p>
<p>Jämit - Rådet för jämställdhetsfrågor som rör transport- och it-tjänster - beslutades av regeringen i oktober 1999 (Dir. 1999:83). Jämit har som uppgift att · Följa och analysera olika jämställdhetsfrågor inom IT- och transportområdet på kort och lång sikt · Samla jämställdhetsinriktad kunskap om dessa områden · Initiera studier på angelägna områden · Stimulera utvecklingen av metoder för könsrolls- och jämställdhetsanalyser · Lämna förslag till hur jämställdheten inom områdena kan stärkas och hur förslagen ska finansieras · Skapa opinion och sprida kunskap i form av bl.a. seminarier och informationsaktiviteter · Vara remissinstans vid utredningsarbete inom de angivna områdena</p>
<p>Rådet ska även titta på faktorer som · Tillgänglighet på rättvisa villkor · Utbildning · Regional balans · Ett hållbart samhälle · Säkerhet och trygghet · Frågor om livskvalitet i arbets- och privatlivet · Kompetens och rekrytering av personal och ledamöter inom staten, kommunerna, landstingen och det privata näringslivet</p>
<p>Arbetet ska vara avslutat 30 juni 2001.</p>
<p>Görel Thurdin ordförande för Jämit</p>
<h2>Inledning</h2>
<p>Denna kartläggning har jag gjort på uppdrag av JÄMIT, Jämställdhetsrådet för transporter och IT (N1999:11). Huvudsyftet med kartläggningen har varit att synliggöra eventuella skillnader som finns mellan mäns och kvinnors inställning till IT.</p>
<p>Kartläggningen innehåller bl.a. uppgifter om mäns och kvinnors erfarenheter, behov och attityder till: - användningen av IT - utbildningen inom IT - den tekniska utvecklingen av IT och kvinnors representation i  IT-företagen.</p>
<p>Informationen och underlaget har jag samlat in via Internet, aktuella rapporter, statistik samt intervjuer med personer som forskar och arbetar inom området. Via Dataföreningens medlemmar och OPK:s nätverk har jag dessutom fått in enskilda människors synpunkter på vad de anser skiljer mellan mäns och kvinnors inställning till IT.</p>
<p>Kartläggningen omfattar dagens situation i Sverige och blickar i vissa fall ca 3 år bakåt i tiden.</p>
<p>Tina Linnakivi tina.linnakivi@telia.com</p>
