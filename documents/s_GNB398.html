<h1>Sammanfattning</h1>
<h2></h2>
<p>Kommitténs uppdrag har bestått i att följa utvecklingen av kommunernas bidragsgivning till fristående grundskolor samt kartlägga och analysera de resursfördelningsregler som kommunerna tillämpar. Kommitténs arbete har därvid resulterat i ett antal iakttagelser som vi anser värda att notera. Dessa visar främst</p>
<p>• att 77 procent av alla fristående skolor fått högre bidrag per elev och årskurs efter beslutet om nya resursfördelningsregler</p>
<p>• medelvärdet för det högre bidraget för dessa skolor ligger på 8,7 procent</p>
<p>• att många kommuners inställning till de fristående skolorna över lag blivit mer positiv</p>
<p>• att många kommuner vid beräkningen av bidraget bortser från de skolpliktskostnader som kommunerna har</p>
<p>• att flertalet skolor har använt det ökade bidraget främst till insatser för elever i behov av särskilt stöd</p>
<p>• att mycket få skolor fått lägre bidrag efter beslutet om nya resursfördelningsregler</p>
<p>• att fristående skolor i glesbygd har fått bättre ekonomiska förutsättningar än tidigare, men att skolskjutskostnaderna tar en betydande del av skolbudgeten</p>
<p>• att momsersättningen varierar i storlek mellan kommunerna</p>
<p>• att antalet ansökningar om godkännande, jämfört med tiden före de nya resursfördelningsreglerna, inte ökat särskilt mycket</p>
<p>• att den procentuella ökningen av antalet verksamma fristående skolor inte har påverkats av de nya reglerna för resursfördelning och inte förändrats sedan läsåret 1995/96</p>
<p>• att den ökade integeringen förskola – skola – skolbarnsomsorg försvårar tillförlitlig faktaredovisning</p>
<p>• att många kommuner har så komplicerade resursfördelningssystem att det är svårt för de fristående skolorna att förstå systemen</p>
<p>• att bidrag till lokalkostnader inte går att ge efter samma grunder som till de kommunala skolorna</p>
<p>• att de flesta kommunerna har resurssystem med någon typ av grundbidrag samt olika tilläggsbidrag</p>
<p>• att momsbidraget ofta är inkluderat i grundbidraget, vilket gör det närmast omöjligt för de fristående skolorna att veta momsbidragets storlek</p>
<p>• att vissa kommuner med kommundelsnämnder, i strid mot gällande bestämmelser, beräknar grundbidraget till fristående grundskolor efter den billigaste kommundelen</p>
<p>• att skolor med särskild profil, såväl fristående som kommunala, nästan aldrig erhåller extra resurs för denna</p>
<p>• att extra satsningar i kommunerna för närvarande är mycket ovanliga, men att de fristående skolorna endast undantagsvis får del av dessa när sådana resurser delas ut</p>
<p>• att vissa kommuner beslutat att de fristående skolorna inte behöver delta i den kommunala uppföljningen och utvärderingen</p>
<p>• att författningsregleringen inte ger tillräcklig vägledning vid beräkningen av bidraget</p>
<p>• att flertalet kommuner och fristående skolor anser att de nya resursfördelningsreglerna är att föredra framför de tidigare reglerna.</p>
<p>Det har inte varit kommitténs uppgift att lägga förslag på ett nytt system för resursfördelning. Mot bakgrund av de iakttagelser som presenterats ovan vill kommittén ändå lyfta fram några förslag till justeringar som kan leda till förbättringar i systemet, nämligen</p>
<p>• att kommunernas momsbidrag till de fristående grundskolorna redovisas separat</p>
<p>• att lokalkostnadsbidraget till skolorna redovisas separat</p>
<p>• att lokalkostnadsbidraget beräknas på den kommunala genomsnittskostnaden</p>
<p>• att de fristående grundskolorna alltid deltar i den kommunala uppföljningen och utvärderingen samt</p>
<p>• att vissa grundläggande begrepp som insyn och skolans åtagande tydligare definieras.</p>
