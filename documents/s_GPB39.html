<h1>Sammanfattning</h1>
<h2></h2>
<p>Utredningen om frivillig jämställdhetsmärkning av produkter och tjänster (FRIJA) har enligt direktiven i uppdrag att bland annat belysa möjligheterna att införa ett system för frivillig jämställdhetsmärkning av produkter och tjänster.  Vi har valt att dela upp vårt arbete i två delar. Den första delen utgörs av förevarande delbetänkande och behandlar reglerna kring och inställningen till frågor om frivillig jämställhetsmärkning . Den andra kommer att behandla frågor om hur ett system för frivillig jämställdhetsmärkning skulle kunna utformas och vilka kriterier som kan ligga till grund för ett sådant system.</p>
<p>Utredningen ska bland annat ”analysera möjligheterna att jämställdhetsmärka produkter och tjänster”. Utredningen ska även belysa produkter och tjänster ur ett så kallat könsperspektiv. Vi har uppfattat detta som att det är tänkt att vi ska föreslå ett system för frivillig jämställdhetsmärkning, som kan användas vid kvalitetssäkring av varor och tjänster.</p>
<p>I kapitel 3 gör vi en beskrivning av hur begrepp som är av central betydelse för uppdragets genomförande förhåller sig till varandra. Bland annat beskriver vi skillnaden mellan de båda begreppen jämlikhet  och jämställdhet . Vi beskriver även hur ett system för jämställdhetsmärkning  förhåller sig till frågor om kvalitetssäkring ur könsperspektiv .</p>
<p>Inom kvinnoforskningen finns det en lång tradition av att skilja biologiskt och socialt kön åt, vilket begreppen kön och genus får anses symbolisera. Medan kön  avser de biologiska skillnaderna mellan män och kvinnor är begreppet genus  snarare att se som en kulturell tolkning av de biologiska skillnaderna mellan män och kvinnor . Genus  beskrivs som sociala beteenden och mönster, vilka är förknippade med</p>
<p>ett visst biologiskt kön. Under senare tid har genus-begreppet   kommit att förklaras i termer av makt.</p>
<p>Utredningen har valt att ta ett rättsligt perspektiv som utgångspunkt för att belysa möjligheterna att införa ett system för frivillig jämställdhetsmärkning. Det betyder att vi har valt att låta reglerna utgöra basen för utredningsuppdraget. När vi talar om regler avser vi dels  de normer som har utfärdats av riksdagen, regeringen eller den myndighet som har fått i uppdrag att utfärda regler i regeringens ställe och dels  de EG-rättsliga reglerna på det för Utredningen aktuella området.</p>
<p>Rätten kan beskrivas som den arena som omgärdar vardagen. De rättsliga reglerna är på en och samma gång både  en förutsättning för och  en begränsning av möjligheterna att komma med förslag på system för frivillig jämställdhetsmärkning, eftersom de rättsliga reglerna är de spelregler som ger ramarna för vad som är möjligt och tillåtet att genomföra i ett demokratiskt samhälle. Det är mot den bakgrunden som vi i kapitel 4 har valt att belysa hur det svenska rättssystemet förhåller sig till EG-rätten.</p>
<p>Vi menar således att om de rättsliga ramarna är klarlagda blir det också möjligt att överblicka det fält där jämställdhetsmärkningen är tänkt att tillämpas. Genom att belysa reglerna blir det också möjligt att konstatera om det till exempel föreligger hinder för att införa jämställdhetsmärkning. Därmed kan eventuella hinder och begränsningar förekommas innan huvudfrågan om jämställdhetsmärkning behandlas.</p>
