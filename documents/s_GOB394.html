<h1>Sammanfattning</h1>
<h2></h2>
<p>I detta betänkande föreslår jag hur Första - Fjärde AP-fondernas tillgångar skall fördelas. Den 29 juni 2000 överlämnade jag ett delbetänkande Principer för fördelning av AP-fondens tillgångar (SOU 2000:71). Betänkandet behandlade övergripande principer för uppdelningen av tillgångarna och överföringen till Riksgäldskontoret av de 155 miljarder kronorna som beslutats av Riksdagen. Förslag på överföringens sammansättning lämnades sedan den 27 september 2000 till regeringen i en särskild skrivelse (Fi 2000:3525).</p>
<h2>Särskild förvaltning</h2>
<p>De tillgångar i Första och Andra AP-fonderna som inte får innehas enligt de nya placeringsregler som börjar gälla vid årsskiftet 2000/01 skall enligt tidigare beslut föras över till en särskild förvaltning i Första APfonden där de skall ligga kvar till förfall eller avyttras på annat sätt. Det sammanlagda värdet av dessa tillgångar uppgår till ca 24 miljarder kronor, vilka skall avskiljas från den övriga förvaltningen vid årsskiftet. I mitt delbetänkande från i somras föreslog jag att Tredje och Fjärde APfondernas innehav av onoterade aktier, konvertibla skuldebrev och skuldebrev förenade med optionsrätt till nyteckning som inte är utgivna för allmän omsättning skulle på motsvarande sätt avskiljas och förvaltas särskilt av Fjärde AP-fonden. Enligt det ursprungliga riksdagsbeslutet skulle dessa tillgångar mot ersättning övertas av Sjätte AP-fonden. Regeringen har sedermera i propositionen Vissa frågor om AP-fonderna (prop. 2000/2001:14) föreslagit att lagen (2000:194) om införandet av ny lagstiftning för allmänna pensionsfonder huvudsakligen ändras i enlighet med mitt förslag. Det totala innehavet av dessa tillgångar uppgår till ett uppskattat marknadsvärde den 31 augusti år 2000 på sammanlagt 1,5 miljarder kronor, vilka också skall avskiljas för särskild förvaltning vid årsskiftet. De medel som utfaller från den särskilda förvaltningen kommer löpande – efter avdrag för kostnader – att delas lika mellan fonderna.</p>
<h2>Fördelningen av tillgångarna</h2>
<p>Utgångspunkten för fördelningen av de tillgångar som återstår efter överföringen till Riksgäldskontoret och överföring av tillgångar till särskild förvaltning, är att dessa skall fördelas proportionellt mellan Första-Fjärde AP-fonderna. Tillgångarna som skall fördelas på detta sätt uppgår i marknadsvärde den 31 augusti 2000 till ca 560 miljarder kronor varav 370 miljarder kronor är räntebärande värdepapper, ca 184 miljarder kronor utgör aktier och resterande ca 6 miljarder kronor är fastighetstillgångar. Inom varje tillgångsslag föreslår jag emellertid vissa avsteg från proportionalitetsprincipen. Dessa avsteg är resultatet av en gemensam överenskommelse mellan Första – Fjärde APfonderna i form av en skrivelse till utredningen (Bilaga 2). Jag har inte funnit någon anledning att ha någon annan mening än fonderna i denna fråga. I samband med avstegen från proportionalitetsprincipen måste fonderna kompensera varandra. I huvudsak sker sådan kompensation inom det tillgångsslag som skall fördelas.</p>
<p>Bland de räntebärande tillgångarna föreslås att Första AP-fonden behåller sina och Andra AP-fondens utländska innehav vilka uppgår sammanlagt till ca 58 miljarder kronor. Innehaven är sammankopplade med s.k. valutasäkringskontrakt vilka inte kan överföras till annan part utan att detta kräver tid och medför stora kostnader. Vidare har Första AP-fonden god kännedom om dessa pappers egenskaper medan de andra fonderna ännu inte har erfarenhet av placeringar i utländska räntebärande värdepapper. Vidare föreslås att vissa relativt små innehav av svenska kreditobligationer med låg rating stannar i Första APfonden. I uppdelningen av realränteobligationer har fonderna sinsemellan kommit överens om belopp som något avviker från en strikt proportionell fördelning. För de utländska innehaven kommer Första AP-fonden att kompensera övriga fonder med innehav i svenska räntebärande statsobligationer och med korta värdepapper bestående av statsskuldväxlar och bostadspapper med förfall inom det första kvartalet år 2001.</p>
<p>För aktierna föreslås en proportionell uppdelning med undantag för en lägsta gräns på innehav som är för små att dela upp. För svenska aktier föreslås denna gräns vara 50 miljoner kronor och för utländska aktier 20 miljoner kronor. Kompensation för de tillgångar som inte fördelas skall erläggas antingen genom kontanter (om beloppet understiger 300 miljoner kronor) eller genom extra tilldelning av de tre största aktieinnehaven. Tidpunkten för värderingen av tillgångarna föreslås bli den 29 december 2000.</p>
<p>Fastighetstillgångarna föreslås med undantag för Första APfondens kontorsfastighet att delas lika mellan fonderna.</p>
<h2>Det tekniska genomförandet</h2>
<p>Under hösten sker förberedelser för att utskiftningen skall kunna ske så smidigt som möjligt. Utskiftningen kommer att gå till så att de fördelningsbara tillgångarna samlas i en ”virtuell” portföljförteckning för att därefter delas upp i enlighet med de kriterier som fastlagts. Huvudparten av tillgångarna beräknas således att kunna skiftas ut mellan fonderna redan den första arbetsdagen på det nya året. Samtidigt som utskiftningen av tillgångar sker kommer också inleveransen av de 155 miljarder kronorna till Riksgäldskontoret att ske.</p>
<p>Ansvaret för att både utskiftningarna och omfördelningen sker komplikationsfritt och på en hög säkerhetsnivå ligger på de fyra fondernas kansli. Trots detta kan behov finnas av en särskild funktion som får till uppgift att tillse att genomförandet sker i enlighet med regeringens beslut och vid behov ta ställning till uppkommande problem. Regeringen har den 19 oktober 2000 beslutat att förlänga mitt mandat som utredare fram till den 31 mars 2001 med uppgift att medverka i verkställandet av regeringens beslut samt att vid behov fatta beslut som avser denna verkställighet. Frågor av principiell betydelse får hänvisas till regeringen.</p>
