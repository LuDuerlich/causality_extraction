<h1>Sammanfattning</h1>
<h2></h2>
<p>Facktidningen Kommunalarbetaren arbetar aktivt med att motverka diskriminering i arbetslivet. Diskrimineringslagstiftningen utgör grunden för detta arbete och som sådant instrument är den tveeggad därför att den blandar samman ontologi (verklighetens beskaffenhet) och kunskapens verktyg. Det betyder att människor delas in i grupper som bygger på ontologiska antaganden om tillhörigheter till olika grupper (kvinnor, män, invandrare, svenskar etc) medan problemet är att dessa antaganden samtidigt bekräftar åtskillnad och på så sätt upprätthåller föreställningar om fundamental olikhet. I min analys och tolkning av representationer av Kommunals medarbetare har jag visat att förbundstidningens strategi att synliggöra de grupper som diskrimineringslagstiftningen pekar ut innebär att diskrimineringsproblemen förläggs till individer, de vars fördomar skall blottläggas, medan strukturell diskriminering inte erkänns. Det för diskriminerande handlingar grundläggande tänkandet i termer av Vi och Dom bekräftas i själva verket. Det välmenande antidiskrimineringsarbetet är därför problematiskt. Syftet att åstadkomma en känsla av VI-gemenskap i kommunalarbetarförbundet i en tid då såväl könsnormer som sexuella normer och föreställningar om nationella gemenskaper är starkt ifrågasatta är svåra att uppnå inom ramen för detta koncept. Men analyserna av representationerna visar även en annan sida, nämligen att destabiliseringar av förtryckande normer artikuleras tydligast och mest radikalt bland individer ur underordnade grupper. Och här finner man intressanta sprickor beroende på såväl de institutionella ramarna, som på de representerade subjektens resurser. På så sätt uppfyller vissa representationer, de som förmår att gestalta starka fackliga subjekt, ett gott syfte, medan de som enbart syftar till att väcka medkänsla med de svaga motverkar det överordnade målet. Dessa representationer är objektifierande vilket förstärker en traditionell svensknorm, liksom en heteronorm.</p>
<h2>Referenser</h2>
<p>Benhabib, S. (2004) Jämlikhet och mångfald. Demokrati och medborgarskap i en global tidsålder. Daidalos.</p>
<p>Brune, Y. (2004) ”Invandrare i mediearkivets typgalleri”, Maktens (o)lika förklädnader. Kön, klass & etnicitet i det postkoloniala Sverige, s 150–181. Atlas förlag de los Reyes, P. (2002 a) ”Folkhemmets paradoxer. Genus och etnicitet i den svenska modellen”, Kvinnovetenskaplig tidskrift 2002/2, s 27–47. de los Reyes, P. & Molina, I. & Mulinari, D. (2002 b) ”Introduktion”, Maktens (o)lika förklädnader. Kön, klass & etnicitet i det postkoloniala Sverige. Atlas förlag. de los Reyes, P. (2005) ”Intersektionalitet, makt och strukturell diskriminering”, Bortom Vi och Dom. Teoretiska reflektioner om makt, integration och strukturell diskriminering, red Paulina de los Reyes & Masoud Kamali, SOU 2005:41, Stockholm.</p>
<p>Edgren, M. (1996) ”Nationalismer och genus. Kunskap och politik”, Historisk tidskrift 1996/2, s 233–256</p>
<p>Edgren, M. (2004) ”Att återupprätta äran: Språk, subjekt och sexuellt våld i äldre tid”, Kvinnovetenskaplig tidskrift 2004/3, s 74– 90</p>
<p>Jönsson, H.(2005) Är detta rasism? – Skepsis och motstånd till personal av utländsk härkomst bland äldreomsorgstagare. Tema Äldre och åldrande, 2005:1, Linköpings universitet.</p>
<p>Kamali, M.(2005) ”Förord”, Bortom Vi och Dom. Teoretiska reflektioner om makt, integration och strukturell diskriminering, red Paulina de los Reyes & Kamali Masoud , SOU 2005:41, Stockholm 2005.</p>
<p>Knocke, W. ”Invandrade kvinnor – Vad är problemet?, Kvinnovetenskaplig tidskrift 1991/3, s 4 –15.</p>
<p>Min-ha, Trinh T. (1999) ”Olikhet: särskilt för kvinnor i tredje världen”, Globaliseringens kulturer. Den postkoloniala paradoxen, rasismen och det mångkulturella samhället, red C. Eriksson & M. Eriksson & H. Thörn, s 215–229. Nya Doxa</p>
<p>Mulinari, D. & Neergaard, A. (2004) Den nya svenska arbetarklassen, Boréa förlag.</p>
<p>Mulinari, D. (2005) ”Forskarens biografi och situerad kunskapsproduktion”, Att utmana vetandets gränser, red Åsa Lundqvist, Karen Davies, Diana Mulinari. Liber förlag.</p>
<p>Neergaard, A. (2002) ”Fackföreningsrörelsen i ett rasifierat samhälle”, Maktens (o)lika förklädnader. Kön, klass & etnicitet i det postkoloniala Sverige, s 121–149. Atlas förlag.</p>
<p>Nordberg, M.(2004) ”Kvinnlig maskulintet och manlig femininitet”, Kvinnovetenskaplig tidskrift 2004/1–2, s 47–65</p>
<p>Peralta, A. (2005) ”Det sagda och det tänkta Begreppsanvändning och begreppsskifte i diskursen om invandrare och invandrarpolitik”, Bortom Vi och Dom. Teoretiska reflektioner om makt, integration och strukturell diskriminering, red Paulina de los Reyes & Kamali Masoud, SOU 2005:41, Stockholm.</p>
<p>Scott, J. W. (1993) ” Kvinnor som bara har paradoxer att erbjuda: fransk feminism 1789–1945”, Häften för kritiska studier 1993/4, s 6–17</p>
<p>Thörn, H. (2002) Globaliseringens dimensioner. Nationalstat, välfärdssamhälle, demokrati och sociala rörelser.</p>
<h2>6 Integrationspraktik som arena för konstruktion och normalisering av det (in)kompetenta invandrarsubjektet Ali Osman</h2>
<p>I detta kapitel är mitt syfte att granska en särskild typ av åtgärd som i växande omfattning håller på att institutionaliseras för att hantera den ’Andre’ på den svenska arbetsmarknaden. I det svenska institutionella språkbruket kallas denna typ av åtgärder i allmänhet för integrations- eller mångfaldsåtgärder. Den åtgärd som studeras i kapitlet; ’Mångfald i vården’ (hädanefter MiV), utvecklades speciellt för att förbättra arbetsmöjligheterna för utomeuropeiska läkare inom deras kompetensområden i den svenska hälso- och sjukvårdssektorn. Syftet i detta kapitel är att detaljgranska hur utbildningen, eller snarare kompletterande utbildningsåtgärder, är behäftade med strukturella former av diskriminerande praktiker som formar och konstruerar ett etnifierat och underordnat subjekt. Tyngdpunkten i analysen ligger på följande två frågor: a) Vilken är den implicita och explicita förförståelse om ’den andre’ som framkommer i formuleringen och implementeringen av denna åtgärd? b) Vad är implikationerna av denna förgivettagna kunskap för den individ vars karriär är mål för åtgärden?</p>
<p>Det är viktigt att understryka att min ambition varken är att utvärdera dessa praktikers användbarhet eller effektivitet, eller åtgärdens pedagogiska metoder. Mitt syfte är i stället att kritiskt granska vad det är som åtgärden identifierar som kunskapsbrister och dess effekter på de individer som definieras som målgrupp.</p>
<p>Fokus för detta kapitel är således den kognitivt normativa institutionaliserade kunskapen som exkluderar de utlandsfödda från praktiseringen av sitt yrke i Sverige. Min analys kan uppfattas som en förenklad bild av motsägelsefulla institutionella förstålelser av inkludering respektive exkludering av vissa kategorier av utlandsfödda. Det bör emellertid framhållas att denna kunskap eller förförståelse reflekterar ett dominerande paradigm i de institutioner som både strukturerar och sätter gränser för institutionella aktörers handlingar, TPF FPT  något som kommer att bli tydligt i min beskrivning av åtgärden.</p>
<p>I likhet med Schierup (2001) vill jag understryka att denna åtgärd i likhet med andra åtgärder har inspirerats av begreppet eller föreställningen om mångfald. Begreppet tar ofta sin utgångspunkt i de rekryteringspraktiker på organisationsnivå som förekommer i USA och andra europeiska länder. TPF FPT  Icke desto mindre är mångfaldsbegreppet kontroversiellt och behöver diskuteras och granskas kritiskt (se bl.a. Appiah 1994; Brah 1992; de los Reyes, 2001; Mattsson, 2001). I USA, liksom i Sverige, legitimeras och rättfärdigas begreppet mångfald genom en uppsättning av sammanflätade diskurser. En av dessa är diskursen om effektivitet (kvalitet) och lönsamhet. Denna diskurs betonar till exempel att företag och organisationer för att konkurrera måste anpassa sig till och möta behoven i ett samhälle och en global marknad som är alltmer präglade av mångfald. Detta sägs i sin tur nödvändiggöra en mångfaldig arbetsstyrka. Man utgår från antagandet att en mångfaldig arbetsstyrka drar till sig människor med skiftande perspektiv, vilket antas ge företag och organisationer en konkurrensfördel. Den andra mångfaldsdiskursen handlar om social rättvisa och jämlikhet. Oberoende av vilka begrepp eller idéer som betonas i denna diskurs får den en ny mening och sensibilitet i etniskt delade samhällen där maktförhållanden konstrueras utifrån föreställningar om etnisk eller kulturell olikhet. Flecha (1999) varnar i detta sammanhang för att policys och praktiker (utbildningsmässiga eller komplementära som den som granskas här) som bortser från ojämlikheten i samhällen som präglas av mångfald kan leda till acceptansen av ojämlikhet. Utöver detta fastslår han följande:</p>
<p>Med andra ord understryker Flecha (1999) att mångfaldsanpassning, genom olika åtgärder som inte tar hänsyn till den sociala kontexten av ojämlikhet, medför en legitimering av ojämlika resultat. Detta innebär att emfasen på mångfald, vare sig den medvetet eller omedvetet skymmer målen för jämlikhet, kan förstärka exkluderingen. Han betonar att om mångfald ifrågasätts med hänvisning till jämlikhet kan detta leda till en ojämlik fördelning av mänskliga och materiella resurser. För att få till stånd en omfördelning av resurser krävs samtidigt en mobilisering av marginaliserade och exkluderade gruppers mänskliga och kulturella resurser. Enligt Flecha (1999) är social exkludering en konsekvens av utbildningssystemets misslyckande och av ett samhälle som inte värderar olika gruppers och individers kulturella rikedom. Det är just detta misslyckande hos de institutioner som står för socialisering och rörlighet som framhålls och används för att rättfärdiga införandet av dessa åtgärder. Detta blir uppenbart längre fram i min granskning av denna åtgärds syften och dess legitimering</p>
<h2>Tolkningsperspektivet</h2>
<p>Tanken om att sanningen inte är något absolut har blivit en vedertagen uppfattning i vår tid. Detta gäller i synnerhet samhällsvetenskaperna, där denna uppfattning har erövrat en teoretisk bas i den hermeneutiska traditionen (Larsson, 2001: 6). Enlig Usher (1997) grundar sig det hermeneutiska perspektivet på föreställningen om att varje mänsklig handling är meningsfull och därför måste bli tolkad och förstådd snarare än att tas för given, som i naturvetenskapen. Usher poängterar att utgångspunkten för den hermeneutiska teoretiska traditionen baseras på följande förståelse:</p>
<p>Med andra ord understryker detta perspektiv uppfattningen att människors handlingar får mening inom ramen för en tolkning. Kort sagt; att erfara något är att tolka det och det är tolkningen som skapar mening. Larsson poängterar på ett likartat sätt att i hermeneutiken</p>
<p>I inledningen konstaterade jag att fokus för denna studie är att granska den implicita och explicita kunskap eller, för att vara mer precis, det dominerande institutionella paradigm som träder i kraft och används för att förstå exkluderingen av den ’andre’ och som ligger till grund för integrations- och mångfaldsåtgärder. När ett paradigm är dominerande innebär det att det styr vilka frågor, förklaringsmodeller och förståelser som får företräde i institutionella handlingar. Ett institutionellt paradigm är således inte enbart en intellektuell abstraktion. Det styr policyn och även åtgärder och handlingar. Det bör emellertid framhållas att ett institutionellt paradigm inte är statiskt utan ständigt förhandlingsbart, föränderligt, skapat och återskapat inom en institution. Paradigmskiften i institutioner leder ofta till en förändring av praktiken, vilket föregås av nya sätt att tala om ett fenomen. Denna förändring och omvandling i ett institutionellt paradigm kommer framöver att bli uppenbar för läsaren. Det gäller i synnerhet hur praktiken för språkinlärning i certifieringsprocessen för utländska läkare har förändrats för att svara mot de föregivet språkliga kraven för denna grupp.</p>
<p>Det är samtidigt viktigt att poängtera att åtgärdens formulering och praxis inte är neutral utan snarare fungerar som en arena där individer konstitueras som antingen kompetenta och erfarna eller som inkompetenta och därmed legitimt exkluderade. Detta åstadkoms genom en process av kategorisering, klassificering osv., som identifierar vem som är önskvärd samt vilka färdigheter som erkänns eller underkänns. En viktig dimension i denna process är de beteendemässiga förändringar individen förväntas genomgå för att integreras i den yrkesgemenskap som utgörs av hälso- och sjukvårdssektorn i Sverige. Åtgärden fungerar sålunda som en arena för subjektifiering i Foucaults mening, genom maktrelationer och deras kontrollsystem, övervakning osv. I denna studie är begreppet maktutövning eller governmentabilitet en viktig utgångspunkt för min tolkning av åtgärden.</p>
<p>Den särskiljande och underordnande inkluderingen av utrikesfödda, i synnerhet av utomeuropeiska invandrare, måste sättas in i ett historiskt sammanhang som tar hänsyn till den europeiska kolonialismen och imperialismen. Mötet mellan ’the West’ och ’the Rest’ skapade inte bara dikotomin mellan ’vit’ och ’svart’, utan tillskriver även denna dikotomi en betydelse i en särskiljande process (SOU 2005:41). Konstruktionen av dikotomin och de innebörder som tillskrivs denna skillnad bidrar till att vidmakthålla och legitimera relationen av underordning och exkludering av den ’andre’ (utomeuropeiska invandrare) från västliga demokratier, eller vad andra har kallat koloniseringens bumerangeffekt (return effect) från den s.k. periferin till centrum genom invandring från före detta kolonier (Azar 2004). Gilroy (1987) har, bland flera andra, understrukit att mänsklighetens inordning i raser på grundval av utseendemässiga drag blev den bas utifrån vilken de icke-vita diskriminerades och exkluderades i de västerländska demokratierna. Under de två senaste årtiondena har emellertid många forskare framhävt den förändring som har skett i de dominerande europeiska praktikerna av inkludering respektive exkludering. Föreställningen om kulturella skillnader har ersatt biologiska/fenotypiska skillnader som det vedertagna sättet att legitimera exkludering och underordning. Forskarna har också visat hur olika etniska grupper rangordnas, exploateras och utesluts från den gemensamma välfärden i väst. Den teoretiska diskussionen har också lyft fram klassaspekterna i relation till rasfieringen (se bl.a. Miles 1993, Mulinari & Neergaard 2004). Rasifiering och underordnad inkludering är därför delvis en konsekvens av intersektionen klass och etnicitet/kultur i ett neo-liberalt kapitalistiskt produktionssystem. Som Neergaard (2002) framhäver, transcenderar detta faktum både ’kultur’ och ’färg’ och är delvis en konsekvens av en intern/extern form av kolonisering som är oberoende av etnicitet eller färg.</p>
<h2>Studiens metodologiska utgångspunkter</h2>
<p>Studien utgår från en hermeneutisk fenomenologi. Laverty (2003, s. 5) framhåller att hermeneutisk fenomenologi primärt befattar sig med tolkning och att dess tyngdpunkt är erfarenhetens historiska betydelse och dess utvecklingsmässiga och kumulativa effekter på individer och sociala nivåer. Sedan dess introduktion har olika tänkare lämnat sitt avtryck på tänkandet inom den hermeneutiska metodologin. Exempelvis betonas i delar av det hermeneutiska tänkandet förståelsen framför tolkningen, och syftet med denna typ av hermeneutisk fenomenologi är att förstå författarens intentioner med en text, såsom Eriksson fastslår här nedan:</p>
<p>Inom hermeneutiken har det funnits olika tankar om möjligheten till förståelse respektive möjligheten att förklara. En ståndpunkt är att det är en stor skillnad mellan att förstå och att förklara och att det är naturen som går att förklara men det är själslivet vi kan förstå (Eriksson, 2002, s. 114).</p>
<p>Ricoeur (1991) betonar att olika perspektiv kan användas för att förstå eller ge mening åt ett fenomen. Han argumenterar för en syntes av förklarande och förstående perspektiv. Genom att kombinera dessa båda perspektiv menar han att det uppstår en dialektisk relation mellan förklaring och förståelse som är fruktbar och meningsfull för att komma åt en situerad sanningsuppfattning. En förutsättning för detta, menar Ricoeur (1991), är en kritisk distans till det som skall tolkas och förklaras, eller en så kallad ”dubbel hermeneutik”.</p>
<p>Sålunda ser dubbel hermeneutik människors berättelser som ett uttryck för individers och gruppers uppfattningar och förståelser, på vars grundval de kan ge sina erfarenheter, sin omgivning och sina interaktioner mening. En konsekvens av detta är att individernas förförståelse är en fundamental premiss i den hermeneutiska traditionen. Den direkta implikationen är att en nödvändig förutsättning för förståelse är förförståelse. Det betyder att vi tillskriver mening till ting/oss själva och vår omgivning utifrån vår situationsbundenhet. Exempelvis grundas processen för certifiering av utlandsutbildade läkare från länder utanför EU/EES-området på en institutionaliserad kunskap och föreställningar om vad denna kategori av invandrare saknar och behöver komplettera för att kunna arbeta med sitt yrke i Sverige. Detta är i sin tur kodifierat i de regler och rutiner som styr såväl premisser som praktik i certifieringen av utlandsfödda läkare. Det är i denna process och i de studerade åtgärderna som kapitlet har sin utgångspunkt.</p>
<p>Data för denna studie har samlats in med hjälp av intervjuer med olika institutionella aktörer och med deltagare som är föremål för åtgärden. För att komplettera intervjuerna har policydokument som direkt eller indirekt är förknippade med åtgärden samlats in på landstings- och nationell nivå. Intervjuerna var öppna och samtalsmässiga till sin karaktär. Analysen av data följer en hermeneutisk fenomenologisk tradition eller forskningsmetod (Kvale, 1998; Laverty, 2003). Tolkningen av materialet syftade till att identifiera gemensamma teman mellan de olika institutionella aktörer som var involverade i planeringen och genomförandet av åtgärden.</p>
<h2>Åtgärdens bakgrund</h2>
<p>I 2001–2003 års budget anslog den svenska regeringen 100 miljoner för att AMS skulle åtgärda prognosticerade flaskhalsar på arbetsmarknaden. Bland dessa fanns två områden, nämligen hälso- och utbildningssektorn. Dessa pengar var öronmärkta för att underlätta övergången för utlandsfödda och naturaliserade invandrare med akademiska utbildningar inom dessa eller relaterade områden. TPF FPT  Arbetslösa eller undersysselsatta utbildade invandrare identifierades som en oanvänd potentiell resurs som snabbt kunde utbildas eller omskolas för att möta bristen inom dessa områden. Den aktuella åtgärden, Mångfald i vården, finansierades delvis genom detta initiativ.</p>
<p>Certifieringen eller legitimeringen av utlandsutbildad hälso- och sjukvårdspersonal regleras av ett antal lagar och processen övervakas av Socialstyrelsen. Socialstyrelsen är den myndighet som har mandat att licensiera och upprätthålla de gällande föreskrifter för hälsovårdpersonalen. Inom ramen för denna process fastställer myndigheten rutiner och procedurer för att hantera inkluderingen av utlandsutbildad personal med avseende på deras kompetens inom sektorn. TPF FPT  Legitimeringens syfte och dess relaterade praktiker är, som framgår nedan, att markera säkerheten, tryggheten och kvaliteten inom hälsovårdssektorn:</p>
<p>Legitimationens huvudfunktion är att vara en garanti för att personalen har en viss kunskapsnivå och vissa personliga egenskaper samt utgör en varudeklaration för personalens kvalifikationer. PF FP</p>
<p>Trots regler och föreskrifter är legitimeringen av läkare och sjukvårdspersonal med utbildning utanför EU/EES en lång och komplicerad process, vilket framgår av följande citat:</p>
<p>De finns två viktiga målsättningar. Den ena är att vi skall förkorta och underlätta vägen så att de här personerna att få behörighet att utöva det yrke de har utbildat sig till. Den andra är att påverka attityden inom sjukvården, så att vi dels kan dra nytta av personer med annan erfarenhet i sjukvården och att vi dels skall kunna möta patienter med annan kulturell bakgrund. Det handlar både om den här invandrargruppen och vår egen personal (chefläkare och medlem i MiV:s styrgrupp).</p>
<p>Det utbildningsupplägg vi valde ska ses mot bakgrund av det regelverk som styr vägen till svensk legitimation. Vägen har varit utstakad och lång, ibland upp till sju–åtta år. Det handlar om beslut om kompletteringsvillkor från socialstyrelsen, svenska för invandrare (SFI) i kommunal regi, vidare till sjukvårdssvenska i två steg innan språkprov får avläggs. Därefter får läkare på egen hand läsa och förbereda sig för det medicinska kunskapsprovet. […]I detta system är den enskilde individen utlämnad åt att på egen hand försöka få praktikplats inom vårdsektorn och att dessutom hitta en handledare, vilket kan vara svårt om man inte har några kontakter inom den svenska sjukvården (MiV, slutrapport, 2004, s. 8).</p>
<p>Processen börjar med en utvärdering av den sökandes utbildningsmeriter. Socialstyrelsen använder i detta syfte WHO:s databas om hälsovårds- och medicinska utbildningar i medlemsländerna. Normen i denna bedömning utgörs av den svenska studieplanen för hälso- och sjukvårdspersonal. Nästa steg, som baseras på bedömningen, utgörs av en rekommendation om den sökandes behov av komplettering för att utöva sitt yrke i Sverige. Det är först därefter som resan för att få svensk legitimation börjar, något som teoretiskt och i praktiken kan skilja sig mellan olika individer.</p>
<p>Fram till nyligen var det första steget i denna långa process att förbereda sig för det obligatoriska språktestet, en fråga jag återkommer till senare. Efter att ha fullgjort detta test kan den sökande påbörja det praktiska och teoretiska program som rekommenderas av Socialstyrelsen, eller bli rekryterad för att delta i MiV. Processen slutar, oberoende av den väg den individuella sökande har tagit, med att den sökande tar en svensk medicinsk examen. En sökande får bara avlägga det medicinska kunskapsprovet tre gånger och lyckas man inte är man uträknad. Misslyckas man med en del av provet betyder det inte att man måste göra om hela provet igen utan endast den del där man blivit underkänd.</p>
<p>Det är viktigt att framhålla att det innan denna åtgärd infördes var den enskildes ansvar att organisera denna process, utan eller med endast lite stöd. Det betydde att de sökande var tvungna att själva förmå seniora läkare att handleda dem och att hitta ett sjukhus som var villigt att ta emot dem som praktikanter. Bristen på stöd gjorde processen lång och omständlig för den individuelle sökande.</p>
<h2>En kort beskrivning av åtgärden</h2>
<p>Åtgärden som granskas i detta kapitel var avsedd för läkare utan specialistutbildning och läkare med specialistutbildning som förvärvats utanför EU/ESS-området. Åtgärden har flera mål, men de mest centrala kan sammanfattas i följande punkter (MIV projektbeskrivning 2001, p.3): a) att på sikt medverka till att vakanser tillsätts inom hälso- och sjukvården i Östergötland, b) att utveckla en modell för rekrytering och inskolning av högskoleutbildad vårdpersonal, läkare, sjuksköterskor, tandläkare, c) att utveckla, genomföra och utvärdera en utbildningsmodell som påskyndar vägen till svensk legitimation och arbete för utländska (icke  EU/EES-medborgare) läkare, sjuksköterskor, tandläkare, d) att öka kunskaperna om mångfald hos medarbetarna för att bättre ta tillvara och förstå olikheter hos såväl medarbetare som patienter och på så sätt höja kvalitén i vården, e) att deltagarna efter genomförd utbildning/preparandkurs skall klara av det medicinska kunskapsprovet och samtidigt introduceras och få en god inblick i svensk hälso- och sjukvård.</p>
<p>Att åtgärden ligger i linje med den mångfaldsidé som diskuterades i korthet i inledningen blir tydligt i följande uttalande om målsättningar och förväntade utfall: […] att ta tillvara den resurs som läkare och sjuksköterskor med utländsk examen är. Projektet ska underlätta för läkare från länder utanför EU/EES att snabbt få svensk legitimation och samtidigt få en god introduktion till svensk hälso- och sjukvård. Det ska vidare öka mångfalden och integrationen till nytta för verksamheten och patienterna samt minska sjukvårdens rekryteringsbehov av läkare och sjuksköterskor (Lindgren, 2003, s. 24).</p>
<p>Parallellt med detta övergripande syfte fanns det en konkret avsikt med åtgärden. Lindgren (ibid., s. 13) noterar i sin utvärdering att det syftade till att …ge deltagarna konkret stöd inför det medicinska kunskapsprovet, och till att ge en god introduktion till svensk hälso- och sjukvård. Kursen omfattar teoretisk utbildning och praktiktjänstgöring inom en rad medicinska områden.</p>
<p>Åtgärdernas förväntade resultat sammanfattas enligt Lindgren (ibid., p.28) på följande sätt: a) minskade rekryteringsproblem för LiÖ, b) en snabbare process till legitimation och arbete för läkare och sjuksköterskor från icke  EU/EES-länder, c) bättre kvalitet i vården (och bättre arbetsmiljö).</p>
<p>Föreställningen om att hälso- och sjukvårdssektorn inom en nära framtid kommer att stå inför en akut brist på kvalificerad personal ifrågasätts dock av några av de institutionella aktörerna. En chefsläkare som har varit aktivt involverad i implementeringen av åtgärden menar att:</p>
<p>Ja, alltså, landstingets motivering har ju varit att man skall täcka en läkarbrist, men det tror jag inte alls att man gör. Jag tror inte att det har någon betydelse. Landstingets läkarbrist måste man hantera på ett annat sätt. Problemet med den är ju inte att det utbildas för få läkare i Sverige, utan att för få vill stanna kvar och jobba. Kunde man bara behålla alla skulle det inte vara någon brist.</p>
<p>Han tillägger:</p>
<p>Ja, de tar vägen till läkemedelsföretag och andra privata initiativ. Jag har inte överblick över alla. Inom min specialitet har det varit så, i flera år nu, att det har slutat fler personer än det har börjat. Och det är ju inte bra. Det lönar sig bättre att försöka behålla dem man har än att utbilda fler. Det måste vara den första ambitionen. Så jag tror inte att den här kursen kommer att ha någon betydelse för läkarrekryteringen i ett kort perspektiv. Sedan tror jag i och för sig att det har betydelse om man genom en sådan här kurs samlar in kunskap och lär sig mer om fenomenet, dvs. utländska läkare, och att man i framtiden lättare kan integrera dem. Och det kan ligga i landstingets intresse. I ett samhälle som blir mångkulturellt är det förstås bra att ha personer från alla kulturer i världen.</p>
<p>Enligt denne informant beror bristen i stället på att läkare flyr från den offentliga till den privata sektorn. Därför, menar han, löser inte rekryteringen av utlandsutbildade problemet på sikt. Icke desto mindre rådde konsensus bland de berörda institutionella aktörerna om att åtgärden är användbar och signifikant som läroprocess för att förvärva kunskap om hur man bäst underlättar inkluderingen av utlandsutbildade läkare i den svenska hälso- och sjukvårdssektorn. I likartade tongångar underströk en chefskirurg och medlem i styrgruppen att denna åtgärd, oavsett de olika aktörernas uppfattningar, sågs som ett utmärkt exempel på hur olika institutioner samarbetar och tar sitt sociala ansvar för att underlätta integrationen av denna kategori utlandsfödda inom deras kompetensområde:</p>
<p>Det här är ett exempel på när flera myndigheter samverkar och tar ett samhällsansvar. Vi har alla synpunkter på hur invandrarhanteringen sker. Och här har vi en av de viktigaste aktörerna för de invandrare som har just den här yrkesbakgrunden. Eftersom vi är huvudarbetsgivare, känns det som att vi behöver ta ett samhällsansvar, dvs. att vara med och förbättra invandringshanteringen (chefsläkare och medlem av styrgruppen).</p>
<p>Ovanstående uttalanden fångade mitt intresse eftersom de för mig representerar essensen av hur institutionella aktörer ser på dilemmat med integration och social exkludering av utlandsfödda och särskilt utomeuropeiska invandrare. I uttalandet finns ett underförstått konstaterande att marginaliseringen av utlandsfödda och naturaliserade invandrare primärt beror på misslyckandet hos de institutioner som svarar för socialisering och mobilitet. Men uttalandet förutsätter också, vilket kommer att framgå senare, olika typer av kompetensbrister hos denna grupp. Dessa två motsägelsefulla positioner får samsas inom ramen för denna åtgärd. Men innan jag beskriver själva åtgärden skulle jag först vilja granska ett specifikt organisatoriskt särdrag hos denna typ av åtgärder; det institutionella partnerskapet.</p>
<h2>Institutionellt partnerskap: den nya frälsningsläran för nya sociala utmaningar</h2>
<p>Det var olika institutioner och initiativ som finansierade och implementerade åtgärden ifråga. Landstinget, länsarbetsnämnden (LAN), ESF-rådet inom landstinget, EU Växtkraft mål 3 var några av de organisationer som finansierade MiV. Linköpings universitetssjukhus och olika sjukhus och kliniker inom landstinget var den primära arenan för genomförandet av denna åtgärd. Sålunda var denna åtgärd ett interinstitutionellt partnerskap. Men oberoende av åtgärdens karaktär av partnerskap betraktades detta som ett projekt för landstingets hälso- och sjukvårdsmyndighet, vilket framgår av följande uttalande:</p>
<p>Du har rätt i att det är centralt styrt och att man slussar pengar vidare. Det är vad man har gjort här. Man har beviljat bra med pengar, man har ställt upp på det vi har sagt och jag tycker att man är väldigt flexibel och öppen. (Åtgärdskoordinator).</p>
<p>Åtgärden i sig och åtgärdens koordinator hade sålunda fullt stöd från det institutionella och politiska ledarskapet för landstingets hälsovårdsmyndighet. Enligt koordinatorn och de institutionella aktörer som var involverade i åtgärdens implementering var detta stöd avgörande för att få med nyckelaktörer inom och utanför hälso- och sjukvårdssektorn. Till yttermera visso underströk samtliga involverade institutionella aktörer att processens genomskinlighet – hur åtgärden var organiserad, dess mål och syften, inkludering av samtliga aktörer i genomförandet – bidrog till den framgångsrika implementeringen av åtgärden. Denna uppfattning delades av alla de intervjuade aktörerna.</p>
<p>Även om olika institutioner var delaktiga i åtgärden hade de olika roller i processen och var och en hade sin egen agenda. Till exempel låg länsarbetsnämndens (LAN) roll i åtgärden i linje med dess mandat, vilket bekräftas nedan:</p>
<p>När det gäller de utomnordiska läkarna kan vi delta om dessa är arbetslösa. Det som projektet handlar om ingår i vår ordinarie verksamhet. Vi behöver bli bättre på att se kompetens hos invandrare, värdera den och ge förslag på komplettering om det behövs, för att kunna slussa in dem på arbetsmarknaden (Länsarbetsnämndens företrädare i styrgruppen).</p>
<p>Nämndens roll var begränsad till finansiering av åtgärden och till att genom den lokala arbetsförmedlingen identifiera och informera potentiella deltagare. Men åtgärden var inte enbart beroende av den lokala arbetsförmedlingen för att få ut budskapet till potentiella rekryter utan man använde också andra kanaler, såsom lokaltidningar inom landstinget, den lokala TV-stationen, socialtjänsten, osv. LAN ställde redan från början kravet att landstinget skulle ge deltagarna någon form av anställning efter att de fullgjort programmet. Landstinget gick dock inte med på detta krav och frågan fick aldrig någon lösning. Att LAN inte ställde några utryckliga villkor för sitt deltagande och ekonomiska stöd framgår implicit av följande:</p>
<p>Jag kunde uppleva i början att länsarbetsnämndens representant hade sina saker som hon ville få ut av det här projektet. Det är bland annat att de här personerna som har kommit till Sverige skall komma ut i arbetslivet. (Åtgärdskoordinator).</p>
<p>Man kan således säga att idén om institutionell kooperation eller partnerskap är problematisk, vilket kan läsas av uttalanden här ovan och nedan. Det är uppenbart att framgången eller misslyckandet hos ett sådant partnerskap beror på engagemanget hos individuella aktörer på institutionell nivå. Än viktigare tycks det vara att det finns individer med omfattande interinstitutionella kunskaper och kapital för att organisera och implementera sådana åtgärder:</p>
<p>Man har tänjt på de gränser som finns. Det hade man inte kunnat göra om man inte hade haft de kunskaper som jag har, dvs. att jag har varit arbetsledare och känner till deras system. Så jag har gjort massor av det de själva borde ha gjort. Jag pratar deras språk, jag känner till deras regler och jag har tillgång till deras intranät. Jag visste att de skulle få pengar eftersom jag hade läste deras regleringsbrev. Så jag tror att det har varit tacksamt för arbetsförmedlingen och länsarbetsnämnden att det är jag som sitter här. Jag har kunnat hjälpa dem att tänja på sina egna regler om jag säger så. Till exempel lagen om offentlig upphandling styr ju mycket, och jag har fått hjälpa dem att argumentera varför man inte ska behöva upphandla t.ex. klinisk praktik på landstinget i Östergötland […] En massa sådana här regelmässiga saker på AF, som har gjort att jag fått tipsa, lirka […] (Åtgärdskoordinator).</p>
<p>Underförstått i citatet ovan finns idén om att institutionellt partnerskap kan leda till olika expertis och perspektiv. Att tillämpa social ingenjörskonst för att utmana ett socialt problem (i detta fall inlemmandet av utlandsutbildade läkare) är i sig självt krävande. Som framgår ovan hänger detta samman med att de olika institutionerna samarbetar för att harmonisera ofta skiftande och motsägelsefulla institutionella mål och intressen. Utöver det är en framgångsrik implementering av denna typ av åtgärder beroende av kunskap om institutionella praktiker, regler och regelverk, samt tillgång till fonder eller initiativ. Institutionell know-how   är nödvändig för att svara mot de kriterier som styr specifika initiativ. Dessa initiativ regleras ofta som framgår ovan av skilda regler och regelverk, som definierar till vad och hur dessa fonder kan eller inte kan användas. Dessutom har dessa initiativ en begränsad varaktighet och saknar därför kontinuitet. Därtill ändras ständigt deras fokus och mål beroende på policyskiften och resurstillgång. Därför är dessa åtgärder ofta av tillfällig karaktär. Ytterligare ett problem är att partnerskap har gett upphov till en ”projektkultur”, med vissa inslag av opportunism, bland olika institutioner på nationell, kommunal och landstingsnivå för att stärka deras budget. En fråga som diskuteras i detta kapitel är om och på vilket sätt denna ”projektkultur” sammanhänger med reproduktionen av stigmatiserade och diskvalificerade subjekt.</p>
<h2>Åtgärds- och språkparadigmet: språkbrist kontra kompetens</h2>
<p>Den utbildningsåtgärd som granskas i detta kapitel är sammansatt av två förbundna komponenter eller moduler. Den första modulen utgörs av språkkursen och den andra utgörs av uppgraderingen av deltagarnas medicinska kunskaper. Denna tyngdpunkt på språket är inte en tillfällighet. Som följande uttalanden visar är det uppenbart att exkluderingen av de utomeuropeiska sökandena tillskrivs deras dåliga kunskaper i svenska:</p>
<p>En av de största svårigheterna på vägen mot svensk legitimation är socialstyrelsens språkprov. Projektet har därför lagt stor vikt vid att ge stöd just till språkundervisning för deltagarna (MiV, 2004, s. 9).</p>
<p>Invandrade läkare och sjuksköterskor får sin grundläggande språkundervisning hänvisad till kommunernas SFI (Svenska för invandrare) och därefter folkuniversitetets eller arbetsförmedlingens sjukvårdssvenska. Erfarenhet visar att detta utbildningssystem är ineffektivt (projektkoordinator).</p>
<p>Under projektets gång har mycket kritik riktats mot språkprovens utformning och innehåll både från Östergötland och andra landsting som har drivit liknande integrationsprojekt. Bland annat ledde den kritiken till att socialstyrelsen tillsatte en utredning om språkprovet, under ledning av Stockholms Universitet (Åtgärdkoordinator).</p>
<p>Vad som framgår av dessa uttalanden är att bristfälliga kunskaper i svenska hos denna grupp berodde på en undermålig organisering av undervisningen. Kritiken av denna språkpolicy, eller avsaknaden av en sådan, samt av språkprovet, delades av de olika landstingsmyndigheterna. Den hårdaste kritiken riktades emellertid mot språkprovet i legitimeringsprocessen. Både dess giltighet och dess pålitlighet ifrågasattes. Deltagarna i åtgärden delade de kritiska synpunkterna:</p>
<p>När man läser sjukvårdssvenska läser man onödiga saker. Men några bra saker också. Man bombarderar oss med gamla ord och gamla lagar. Många försvinner, många lämnade sjukvårdssvenskan och fick lågkvalificerade arbeten istället (deltagare).</p>
<p>Kraven är höga, man letar efter grammatiska småsaker. Men vi siktar inte på Nobelpriset i litteratur här (deltagare).</p>
<p>Kritiken ledde till att Socialstyrelsen tillsatte en oberoende utvärdering av språkprovet. Som konsekvens av denna utvärdering modifierades språkprovet i certifieringsprocessen så att det nu motsvarar de generella krav i svenska språket som gäller för studenter på högskolenivå. Denna och liknande åtgärder har lett till att det blev möjligt att inte bara fingranska kvaliteten och organisationen av språkprogrammet utan även språktestet. Det jag vill poängtera är att åtgärdens nuvarande utformning är en konsekvens av kritiken av en förgivettagen praktik i fråga om policyn och certifieringsprocessen inom en av hälsovårdssektorns viktigaste institutioner; landstinget som hälso- och sjukvårdsmyndighet. Vidare är förändringen en indikation på att det finns olika och konkurrerande perspektiv på hur ett problem definieras, uppfattas eller, än viktigare, hanteras. Med andra ord är förändringen med avseende på det beskrivna språkkriteriet ett tecken på rupturer eller kontradiskurser inom eller mellan närstående institutioner.</p>
<p>Det är uppenbart att om en förändring skall kunna inträffa i den etablerade institutionella praktiken, så krävs ofta att den föregås av nya sätt att uppfatta eller tala om en praktik. Exempelvis beskrevs och kritiserades språktestet, innan det övergavs, som föråldrat och dess funktionella relevans såväl som dess giltighet och dess pålitlighet. Genom att testets giltighet och pålitlighet ifrågasattes, destabiliserades testets legitimitet och sågs inte längre som självklar, utan som en del av problemet. Här finns det dock anledning att poängtera att detta skifte inte innebär slutet på språkbristparadigmet. Språkfärdigheten hos somliga deltagare ifrågasattes fortfarande, som följande uttalande visar:</p>
<p>Det första och största problemet är språket. De preparander man har i sjukhuset har gått igenom provet i sjukvårdssvenska, men ändå får vi signaler från våra kolleger om att de har svårigheter med språket. Det gäller alla fyra preparanderna, om än i varierande grad. Språket är ett stort handikapp för den här gruppen[…] Men språkproblemen gör att det ibland svårt att bedöma de medicinska kunskaperna (chefsläkare).</p>
<p>Frågan är om förändringen i språkpolicyn kommer att avspeglas i en förändrad uppfattning om reella eller föreställda språkbrister. Kommer det bristparadigm som används för att förklara och rättfärdiga exkluderingen av utlandsfödda att ändras? Detta är en viktig fråga, i synnerhet om man beaktar att yrkesutövare inom detta område med ursprung i ett EU/EES-land inte behöver genomgå språktestet för att få arbeta inom sin profession i Sverige. Detta uppfattas heller inte på ett likartat sätt som ett problem. Men detta undantag får utan tvivel konsekvenser och det är ingen tillfällighet att denna uppdelning skapar en hierarki av förlorare och vinnare. Systemet är i sig självt en diskriminerande praktik som negativt påverkar karriärförloppet för grupper/individer inom detta yrkesområde (se också Knocke, 2003, s. 10). Effekten av detta regelverk på samhällsnivå bidrar till exkludering eller underordnad inkludering av kompetenta invandrare inom denna sektors olika yrkeskategorier, vilket också framkom i uttalanden från några av deltagarna. Denna praktik favoriserar sålunda en grupp på en annans bekostnad.</p>
<p>Språkbristparadigmet och dess konsekvenser är inget unikt för Sverige. Ratcliffe (2004, s. 97) visar till exempel att olika typer av kompetensbrister fortfarande används i Storbritannien för att förklara arbetsmarknadsskillnader för invandrare. Han understryker att detta var betydligt vanligare i början av 1960-talet i fråga om utomeuropeiska invandrare. De brister han identifierar används fortfarande för att förklara och förstå inkomstskillnaderna och arbetsmarknadspositionen för förstagenerationsinvandrare i Storbritannien. Kompetensbrist är fortfarande en central förklaring till exkluderingen av den första generationen och av naturaliserade invandrare även i Sverige. Därför konstrueras interventionsprogram som är avsedda att underlätta inkluderingen av olika kategorier utlandsfödda. Språket fungerar i samband med integrationen respektive exkluderingen av de utlandsfödda som en symbol för att identifiera vem som är en ’autentisk svensk’ och vem som inte är det – det identifierar och favoriserar dem som är ’autentiska svenskar’. Azar (2005, s. 176) noterar på ett liknande sätt språkets funktion: […] att räknas som ”en äkta ryss” eller ”en äkta svensk” är i sig ett symboliskt privilegium, eftersom det är genom själva tillhörigheten i benämningen som alla andra portar öppnas för en (om det så gäller arbeten, bostäder, sjukhus, social status, etc). [… ]Talet om ”körkort” i svenskhet signalerar denna dimension på ett träffande sätt. För det första därför att ”körkortet” markerar den plats, den korsväg, där frågan om insidan och utsidan avhandlas: antingen har man det eller så har man det inte. I den mån man har det, dvs. har det schibbolet som körkortet förkroppsligar, kommer samtidigt en rad andra dörrar att öppnas. Förutom att det skulle vara ett lösenord på arbetsmarknaden och bostadsmarknaden […]</p>
<p>Att helt enkelt reducera språkbristen till en brist i kommunikativa färdigheter, talade eller skrivna, är att gå miste om en viktig språklig dimension i mångetniska/mångkulturella samhällen, nämligen den normativa och känslomässiga aspekten i förhållande till språket i dessa kontexter. Det är viktigt att poängtera att språk, vilket framgår ovan, kan användas och används i diskriminerande syfte genom krav på språkfärdigheter som inte står i relation till vare sig arbetsuppgifter eller kommunikationsbehov. Medvetenheten om detta i förhållande till certifieringsprocessen ledde till en modifiering av språkpolicyn och praktiken. Den uppfattade eller prognostiserade bristen på kvalificerad arbetskraft inom en nära framtid spelade sannolikt en roll i denna förändring. Detta tvingade viktiga institutioner inom denna sektor att kritiskt granska integrationsprocessen för hälso- och sjukvårdsutbildade från länder utanför EU/EES.</p>
<h2>Att uppgradera kunskapsbristen eller kompetensen av den etnifierade ’Andre’</h2>
<p>Den andra modulen i de utbildningsåtgärder som granskas i detta kapitel är det teoretiska och praktiska programmet. Syftet med detta program är att uppgradera deltagarnas medicinska kunskaper. Sålunda utgår denna åtgärd, liksom certifieringsprocessen för denna kategori av invandrare, från ett antagande om kunskapsbrister inom deras yrkesområde. Målet med denna utbildningsmodul var att förse deltagarna med kompensatoriska utbildningskurser och praktiskt stöd för att möjliggöra för dem att framgångsrikt fullgöra den svenska medicinska examen. Utöver detta betonades ett annat viktigt mål av de institutionella aktörerna, nämligen institutionaliseringen av erfarenheten och vad man lärt sig under processens gång. I det följande uttalandet framhävs särskilt att det innan denna åtgärd startades fanns föga stöd för de utlandsutbildade yrkespersonerna att förbereda sig för provet. Därför understryker informanterna att denna åtgärd är ett försök att utveckla strategier och metoder och att institutionalisera dessa för att underlätta inkluderingen av denna kategori av utlandsfödda i processen:</p>
<p>De är hänvisade till självstudier och att hitta lämpliga praktikplatser på egen hand. Det är dessutom ont om litteratur och om det är flera som samtidigt studerar inför provet uppstår konkurrens om litteraturen som finns tillgänglig via bibliotek […] Det betyder oerhört mycket om den invandrade läkaren eller sjuksköterskan kan få professionell och kvalificerad handledning i form av både teori och praktik inför det medicinska kunskapsprovet. Det vill säga handledning om hur studierna bör bedrivas, var tyngdpunkten skall läggas etc. Dessutom krävs nivåbedömning av de medicinska kunskaperna och individuella studieplaner för att kunna optimera insatserna (MiV:s projektbeskrivning).</p>
<p>Den medicinska fakulteten vid Linköpings Universitet har i samarbete med universitetssjukhuset i Linköping utvecklat de teoretiska och praktiska komponenterna för denna åtgärd. Programmet täckte ett antal områden som hade rekommenderats av Socialstyrelsen. Enligt rekommendationen motsvarade programmet i huvudsak det grundläggande utbildningsprogrammet för läkarstuderande i Sverige:</p>
<p>Projektet vill som stöd inför det medicinska kunskapsprovet starta två preparandkurser, en för läkare och en för sjuksköterskor. I korthet går kursen ut på att läkarna och sjuksköterskorna förbereds för provet genom klinisk praktik inom basala medicinska områden under kvalificerad handledning liknande den som medicine kandidater får. Dessutom tillhandahålls föreläsningar och seminarier som ett stöd i de teoretiska självstudierna. Litteratur tillhandahålls av projektet (MiV:s projektbeskrivning).</p>
<p>I själva verket, menar koordinatorn, missbedömdes dock genom denna åtgärd kompetensen hos denna kategori av utlandsfödda yrkesutövare. Som framgår av följande uttalande var han och andra involverade institutionella aktörer medvetna om att åtgärdens utformning inte reflekterade eller tog hänsyn till de olika deltagarnas erfarenheter och teoretiska kunskapsnivå:</p>
<p>Men det är omöjligt att säga exakt vad som behövs. Egentligen skulle man behöva göra ett individuellt paket för var och en. Men det är ju ekonomiskt omöjligt (koordinatorn).</p>
<p>Informanten identifierar homogeniseringen av individer med olika bakgrund, erfarenheter osv. som ett problem, något jag återkommer till senare. Detta framgår också av några uttalanden från deltagare som varit föremål för åtgärden. Majoriteten av deltagarna underströk att de inte hade några eller bara små svårigheter med programmets teoretiska aspekter. Däremot uppskattade några av deltagarna, oavsett erfarenhet och bakgrund, möjligheten till praktik i den svenska hälso- och sjukvårdssektorn. Men även när det gällde praktiken gav deltagarna uttryck för olika behov. Några framhävde praktisk icke-medicinsk kunskap, medan andra efterlyste praktisk medicinsk kunskap:</p>
<p>Det är många praktiska frågor som man inte kan lära sig om man inte arbetat inom svensk sjukvård. Dessutom har jag ingen erfarenhet som läkare. Jag har praktiserat, men inte jobbat på riktigt, så jag behöver praktisk träning.(Deltagare).</p>
<p>Jag har jobbat och har bra erfarenhet som läkare. Så det är inte medicinsk kunskap som jag koncentrerar mig på […] utan snarare hur fungerar rutinerna på sjukhuset eller vårdcentralen. Det finns en del små skillnader som t.ex. diktamen. (Deltagare).</p>
<p>Av den korta redogörelsen för denna komponent inom åtgärden framgår att åtgärdens premiss är att den utbildningsmässiga kompetensen hos utlandsutbildade yrkesutövare från områden utanför EU/EES är bristfällig. Denna utgångspunkt är emellertid problematisk med tanke på att majoriteten av de deltagare som var föremål för åtgärden klarade den svenska medicinska examinationen utan några problem. Detta kan antingen betecknas som en framgång för åtgärden eller som att åtgärden och utvärderingsinstrumentet för att värdera deltagarnas kompetens inte är tillförlitliga eller bygger på felaktiga premisser. Det är snarare det senare som tycks vara fallet, i och med att de flesta av deltagarna uttryckligen lyfte fram praktiken som den mest värdefulla delen av utbildningen.</p>
<p>Detta blir intressant om man tar i beaktande att Socialstyrelsen som kontrollerande myndighet framhåller att legitimeringsrutinerna är baserade på en individuell bedömning av de sökandes kunskap och kompetens. Socialstyrelsen är den myndighet som beslutar inom vilka områden den sökande behöver komplettera sin utbildning Undersökningsresultatet tyder på att de deltagare som kommer från länder utanför ESS-EU, oberoende av erfarenhet och utbildningsbakgrund, alla underkastas ett likartat interventionsprogram och utvärderingspraktik. En av de intervjuade kommenterade detta på följande sätt:</p>
<p>När det gäller socialstyrelsens regler om fem år för att bli specialist … Jag har bara fyra och ett halv års erfarenhet enligt dem och jag kan acceptera om ett och ett halvt års erfarenhet inte räknas. Men varför måste någon med fyra och ett halvt års erfarenhet göra allt från början …när någon med bara sex månader mer erfarenhet betraktas som specialist. Det är orättvist … Man borde få komplettera, men inte göra allt. Jag är allmänläkare, jobbade som det, och jag var chef för min vårdcentral. Varför skall jag vara tvungen att göra AT-tjänst och kunskapsprov? (Deltagare).</p>
<p>Den femårspraxis som intervjupersonen hänvisar till illustrerar hur institutionella regelverk missgynnar individer i en grupp, samtidigt som de gynnar andra grupper genom att undanta dem från reglerna. Min analys av femårsregeln är att Socialstyrelsens explicita ambition om att göra individuella prövningar inte fungerar och att det finns en ovilja och inflexibilitet i rutinerna, när det gäller tillvaratagandet av den kompetens som de utlandsutbildade läkarna besitter. Vidare illustrerar denna inflexibilitet att det rådande kontrollsystemet inte är till för att verifiera och bedöma deras kompetens och erfarenheter utan snarare verkar som ett instrument för att underkänna dem, något som i förlängningen legitimerar de utlandsutbildade läkarnas underordning och exklusion (se också Neergaard 2002).</p>
<h2>Den paradoxala integrationsåtgärden: kulturens primat över kunskap och kompetens</h2>
<p>Som min korta beskrivning ovan visar, konstruerades åtgärden av Socialstyrelsen utifrån institutionella regelverk för att tillämpas på certifieringsprocessen för denna kategori av utlandsfödda. En utgångspunkt för åtgärdernas konstruktion tycks vara uppfattningen att utbildningen och kunskapen hos utländska läkare är bristfällig och behöver förbättras. Något som är intressant och bör poängteras är att den viktigaste bristen som underströks av de institutionella aktörerna inte hade med den medicinska kunskapen att göra. Vad de istället framhävde var bristen i ’kulturspecifik kunskap’, vilket följande uttalande visar:</p>
<p>Jag tror likadant att det finns ett stort värde att förstå vår kultur, hur vi tänker och arbetar, det tror jag är mycket viktigt. Det här som jag har illustrerat med några exempel… det kan handla om förhållningssätt gentemot kvinnlig personal från manliga doktorer[…] Det är naturligtvis svåra saker att tala om för personer hur de måste ändra sig och anpassa sig till den svenska, det är inte lätt. Dels är det lättare att hantera det i en utbildningssituation som är just så här och dels har man en genomtänkt plan hur man skall, och därigenom blivit accepterad. Eller också har han förstått det här, snappat upp det, och därigenom blivit accepterad. Eller också har han inte förstått det här, och då halkar han ur systemet, han blir inte anställd. Det kan till och med vara så att han inte förstår varför, om ingen är tydlig och klargör att det beror på att ’du har en hållning som inte funkar’ (chefläkare universitetssjukhus).</p>
<p>Jag tror att läkarrollen kan vara väldigt olika i olika länder, väldigt prestigefylld i olika kulturer… Det beror väldigt mycket på individen, men det beror också på vilken kultur man kommer ifrån. Men sedan finns det ju förstås en kulturell faktor, som jag känner av att vissa kulturer har. Man har svårare att ändra sig till det kulturella klimat som vi har här, och det har att göra med hur pass lika de här kulturerna är med varandra. Speciellt för skandinaviska doktorer, eller från Tyskland eller Holland, så verkar de ha mycket mindre sådana generella kulturella problem. Där är det väl egentligen bara individuella problem som kan ställa till det. Ju längre bort från Sverige man kommer, eller ju mer kulturellt skilt det är, desto svårare. Då blir den individuella frågan hur man tar itu med problem också väldigt betydelsefull (chefsläkare).</p>
<p>I citaten ovan identifieras den kulturella kunskapen eller kunskapsbristen i termer av attityder gentemot kolleger av det motsatta könet, interaktion med patienter och en alltför teoretisk attityd till kunskap bland deltagarna. Detta kulturella drag tillskrivs enligt ovan i första hand utomeuropeiska kulturella grupper. Det som de ovanstående uttalandena visar är att den föregivet kulturella dispositionen hos icke-européer inte befrämjar deras anställbarhet i den svenska hälso- och sjukvårdssektorn. Detta innebär att man i en valsituation mellan en utomeuropé och en europé med jämförbara meriter anställer eller föredrar den senare, på basis av uppfattningen om kulturell närhet/avstånd. Skillnader mellan europeiska kolleger, i synnerhet mellan nordeuropéer, tillskrivs i första hand organisationskulturen och relationen till underordnade kolleger. Det är precis de drag som implicit används som ursäkt för att exkludera utomeuropeiska invandrare.</p>
<p>Informanternas uttalanden visar hur etnocentriska antaganden på komplexa sätt skär in i varandra när det gäller formella och informella kriterier för att förklara individuella attityder, beteenden och färdigheter i bedömningsprocessen. Än mer påfallande är hur vissa egenskaper uppfattas som problem när de uppträder hos vissa specifika grupper eller individer, medan så inte är fallet hos andra. En del uttalanden kan uppfattas som motsägelsefulla, men vid närmare påseende utgår de från ett kulturalistiskt perspektiv som betonar Sverigespecifika kulturella värden som är inbäddade i organisationen. Det svenska sättet att genomföra saker och ting utgör normen och underförstått överlägset. Studierektor för läkarpreparandutbildningen menar att:</p>
<p>Om jag jämför utländska utbildningar med svenska, utifrån de kolleger som man har sett, så tror jag att den svenska utbildningen är väldigt bra faktiskt, men det beror väl på att man är svensk förstås. Man har väl fått känslan att vi har en mycket mer anpassad utbildning efter vårt yrke, vad vi kommer att göra, de kunskaper som kommer att krävas och de färdigheter vi behöver. Där är vi bättre än de flesta andra utbildningar. De flesta utländska utbildningar ligger nog med mer tyngd på bokkunskaper. De lär sig mycket mer av basala ämnen än vad vi gör, speciellt om man ser idag. Om man tittar på anatomi, fysiologi, sådana basvetenskaper, så har de mycket större krav på sig. Men det handlar väldigt mycket om huvudinnehåll. Om man ser till kvaliteten på innehållet så varierar det nog mycket. Det kan vara väldigt bra, men det kan vara väldigt dåligt också i vissa länder. Det är svårt att ha någon generell bild. Fast generellt skall man nog ha en väldig respekt för västeuropeisk högre utbildning, och för amerikansk högre utbildning och japansk, de ekonomiskt starka regionernas utbildning. Där skall man inte lura sig och tro att man får samma utbildning i sämre länder. Men sedan varierar ju kvaliteten ändå. Individfaktorn är oerhört betydelsefull. I ett system som det svenska ser man till att individerna passerar en miniminivå med marginal. Men så är det inte riktigt om man tittar på andra ställen. Så den individuella faktorn betyder mycket mer.</p>
<p>I korthet kan man sammanfatta kulturbristparadigmet, som är verksamt i anslutning till denna åtgärd, enligt följande: Det är inte de invandrades medicinska kunskaper som utgör problemet, utan avsaknaden av ”kulturell kompetens”, eller att de saknar kunskap om hur det svenska hälso- och sjukvårdssystemet fungerar. Utlandsfödda läkare förväntas antingen anpassa sig till, eller internalisera det dominerande samhällets värderingar – eller riskera att bli exkluderade. Denna uppfattning finns även i uttalandet från koordinatorn för åtgärden:</p>
<p>Senast för en vecka sedan fick vi signaler från chefsläkaren att det var lite problem med nummer två hos vissa. Man hade fått signaler från handledarna[…] det vill säga att inte låta de här fortsätta som förut, för då riskerar de att bränna sina skepp redan under praktiken. Om det har visat sig att de inte har social kompetens eller förståelse, då bränner de sina skepp i landstinget […] Det vet vi av erfarenhet att det sprider sig väldigt fort (åtgärdskoordinator).</p>
<p>Det framgår av ovanstående uttalande att rekommendationer och sponsorskap generellt spelar en avgörande roll inom denna bransch och i rekryteringsprocessen. Vem som blir rekryterad beror ofta på sponsorns status och position inom området. Detta är uppenbarligen en särskilt kritisk punkt i integrationsprocessen för dem som uppfattas som kulturellt avvikande från normen. Vad som emellertid är viktigt att uppmärksamma i uttalandet ovan är att problemet som tas upp av den handledande läkaren enligt koordinatorn kan tillskrivas andra faktorer än deltagarens kulturella bakgrund. Men trots att problemet eller konflikten mellan denna grupp av individer och representanten för majoritetssamhället inte är kulturellt betingad framställs den som ”kulturell”, eller som ett exempel på interkulturella kommunikationsproblem snarare än asymmetriska maktförhållanden.</p>
<p>Trots att meriter, kunskaper och erfarenheter är och borde vara de enda bedömningskriterierna för möjligheten till yrkesutövning tycks anpassningskrav och föreställningar om kulturell olikhet spela en stor roll när det gäller utlandsfödda och naturaliserade invandrare. Det innebär att de inte bara måste uppfylla kompetens- och kunskapskriterier utan också förväntas anpassa sig och assimileras. Inkludering eller exkludering av högutbildade utlandsfödda är som synes inte en konsekvens av en objektiv värdering av deras kunskaper eller kompetens. Utfallet beror istället på antaganden om dessa individers kulturella bakgrund och graden av kulturell anpassbarhet och assimilation. Kompetens kulturaliseras och konsekvensen blir att en grupp favoriseras framför en annan. Med andra ord betyder detta att om de utlandsfödda skall kunna godtas som fullgoda medlemmar eller medborgare i det svenska samhället måste de bevisa, och majoritetssamhällets representanter måste uppfatta, att de inte är ’normala invandrare’. På basis av undersökningen ovan vill jag hävda att denna kulturella översyn och bedömning uppfattas som ett socialt åliggande för de institutionella grindvakterna, tillsammans med värderingen och utsorteringen av de icke-önskvärda. Inom detta schema blir det också uppenbart hur utomeuropeiska ’kulturer’ nedvärderas i relation till de nordeuropeiska ”kulturerna” och hur Väst, i synnerhet den anglosaxiska ”kulturen”, privilegieras i förhållande till andra ’kulturer’.</p>
<h2>Integrationens dilemma och ”invandrarens” kulturella underskott</h2>
<p>Paulina de los Reyes (2005) påpekar följande med avseende på integrationsprocessen:</p>
<p>Integrationstänkandet och diskriminering ser jag som sociala praktiker som äger rum i ett maktfält och får betydelse först i relation till föreställningen om en underlägsen andra. Denna annorlunda andra som förutsätts bli en del av det svenska samhället genom integrationsprocessen, skiljer sig därmed inte från andra vars närvaro stigmatiseras, regleras och exkluderas av den strukturella diskrimineringen (ibid., s. 234).</p>
<p>Den ojämlika maktrelationen privilegierar de dominerandes röster i relation till dem som är utlandsfödda. Den definierar villkoren för inkludering i en gemenskap av praxis. Integration villkoras av att den andre, den utlandsfödde, accepterar de tillkortakommanden som identifierats av den dominerande gruppen och internaliserar de förändringar som den dominerande andre kräver. Det betyder att utlandsfödda och naturaliserade invandrare konstant måste bevisa sin duglighet, kompetens och kunskap inom ett fält. Att skapa föreställningen om ’den andre’ som avvikare från normen fungerar som ett sätt att förflytta fokus från institutionella diskriminerande praktiker, diskriminering i allmänhet och ojämlika maktförhållanden till den individuelle invandrarens skyldighet eller förmåga att anpassa sig eller assimileras.</p>
<p>Vad är konsekvenserna av den typ av åtgärd som beskrivits i kapitlet? Svaret på denna fråga finns i utformningen av denna åtgärd, men är också uppenbar i realiserandet av åtgärden, vilket framgår av de berörda institutionella aktörernas utsagor. I samband med genomförandet av åtgärden konstrueras den ’normale invandraren’ som bärare av en kultur som saknar de sociala färdigheter eller kompetenser som krävs för att arbeta och fungera i Sveriges arbetsliv och organisationskultur. Den kulturella homogeniseringen gör att vissa individer definieras som avvikande samtidigt som lyhördhet för skillnad, motsägelse och mångfald ignoreras. På så sätt medför denna homogenisering och konstruktion av olikhet att olika grupper privilegieras på olika sätt. Den fungerar som medel att exkludera och konstruera vissa grupper eller individer som odugliga eller olämpliga för vissa positioner eller ger upphov till vad Floya Anthias (2000) kallar för hackordning av roll och plats. Hon noterar till exempel att:</p>
<p>Detta kulturella eller språkliga bristparadigm fungerar som ett sätt att legitimera assimileringskrav riktade till invandrade och deras barn. Även om mångfald, multikulturalism och integration ofta framhävs och omtalas i uppskattande ordalag, motsäger den institutionella praktiken dessa ideal eller ambitioner och verkar istället för att assimilera de mångfaldiga andra. Sålunda tjänar dessa integrationsåtgärder och det tänkande som utgår från bristbegreppet som en arena för bedömning av assimilationsgraden och för att upplysa den andre om dennes (kulturellt) underordnade position. Schneller (1992, s. 135) fångade essensen av kulturbristparadigmets verkan i mötet mellan representanter för den dominanta gruppen och de andra i denna process:</p>
<p>Även Philomena Essed (2005) poängterar, med hänvisning till bland annat Smith (1987), att institutioner förkroppsligar nedvärderande föreställningar om de andra, något som utspelas i mötet med den andre och även styr politikens utformning och vardagspraktiker.</p>
<p>Det här innebär att den förgivettagna känslan av att ens egen grupp kommer först och tanken att människor med en annorlunda rasmässig och etnisk bakgrund är mindre kompetenta, mindre civiliserade, utgör ett kulturellt hot, eller är mindre intelligenta verkar (latent) när ’resultatet av individers utförande av rutinmässiga praktiker inom sitt yrke eller sin institution medför diskriminering av människor som tillhör etniska minoriteter’ […]” (ibid., s. 76–77).</p>
<p>Något som blir uppenbart i anslutning till implementeringen av den åtgärd som analyseras i detta kapitel, är att den kritiska faktorn i inkluderingsprocessen av den andre utgörs av hur de institutionella aktörerna i en praktikgemenskap uppfattar de utlandsfödda läkarnas assimilationspotential. Aktiviteterna i inkluderings- eller integrationspraktiken – och denna åtgärd utgör bara ett exempel – fungerar som arena för en process av särskiljande mellan vi och dem. Därigenom separeras det som uppfattas som kulturellt avvikande och potentiellt problematiskt för systemet och organisationen, och således ett störningsmoment i den sociala ordningen. Denna skapande av ett ”vi” på bekostnad av den andre som kulturellt avvikande och mindervärdig är en förutsättning för konstruktionen av det underordnade etniska subjektet.</p>
<h2>Sammanfattning och slutsatser</h2>
<p>Den åtgärd som granskats bygger på en föreställning om utlandsfödda läkares bristfälliga kompetens som till stor del baseras på en förhandsuppfattning om kulturell olikhet. Det framgår till exempel i analysen av åtgärdens implementering att exkludering/inkludering av utlandsfödda läkare utgår från föreställningar om att ”invandrare”, särskilt utomeuropeiska invandrare, är bärare av en kultur som saknar de kompetenser som är nödvändiga i svenskt arbetsliv och organisationskultur. I kontrast till diskurser som prisar mångfalden är det viktigt att notera att åtgärden i praktiken homogeniserar en heterogen grupp med olika utbildningsbakgrund, kompetenser och erfarenheter. Denna homogenisering grundar sig inte, som jag har visat i min analys, på en bedömning av faktisk kompetens, meriter eller individuella erfarenheter. Istället grundas den på föreställningar om utomeuropeiska invandrares olikhet. Denna olikhet konstrueras som en anomali, för att referera till Durkheim, som måste korrigeras – först då kan individen aspirera på en plats inom yrkesgemenskapen.</p>
<p>Det är viktigt att betona att homogeniseringen inte bara konstruerar de utlandsfödda som annorlunda utan även tillskriver dem olika problematiska egenskaper. Vissa grupper eller individer konstrueras på så sätt som olämpliga för vissa positioner. Detta används sedan för att legitimera såväl underordning som exkludering. Kopplingen som görs mellan de andras kulturella skillnader och deras förmåga skapar en rangordning mellan vi och dem. Det är viktigt att betona att kontrollen och internaliseringen av en specifik uppförandekod är dold i talet om kompetens eller språkbrister hos den andre. Detta tankesätt färgar hur institutionella aktörer handlar i mötet med de andra och implicit eller explicit uppmanar dem att anpassa sig till det ”svenska”.</p>
<p>De intervjuade upplevde inte sällan att de måste passera ett test som visar att han eller hon är bättre än en 'vanlig invandrare', det vill säga en person som är stigmatiserad som okunnig, obildad och kulturellt annorlunda. Analysen visar att återgärden inte enbart kontrollerar individernas kunskap och kompetens utan också mäter graden av anpassbarhet hos dessa individer. Anpassningsviljan upplevs som ett återkommande problem; den måste ständigt bevisas. Utlandsfödda som inkluderas i en arena inkluderas inte automatiskt i andra sociala arenor; en realitet som många utomeuropeiska invandrare konstant upplever i sina vardagskontakter med den dominerande gruppen och institutionerna. Konkret innebär det att de utlandsfödda både måste bevisa sin kompetens i yrkesutövningen och på en mellanmänsklig nivå förhålla sig till och förhandla med de föreställningar som markerar deras annanhet.</p>
<p>Denna, och liknande, ”integrationsåtgärder” kan ses som en form av maktutövning, som syftar till att forma och disciplinera individers val, önskemål, aspirationer, behov och livsstilar i givna riktningar och mot givna mål. Detta bör ses som en process som går ut på att identifiera luckor, att kontrollera och klassificera för att sedan definiera dem som varit föremål för åtgärden som kompetenta eller inkompetenta. Samtidigt fungerar dessa åtgärder som instrument för att dels identifiera vad dessa individer behöver internalisera för att inkluderas, och dels avgöra på vilken nivå detta ska ske. Detta drabbar främst utlandsfödda från utomeuropeiska länder på ett diskriminerande sätt, utan hänsyn till reella kvalifikationer och kompetens. Den åtgärd som jag studerade – och liknande åtgärder – är emellertid ett fält i dynamisk utveckling. En positiv utveckling förutsätter dock att blicken kan vändas från ”invandrarna” till de institutionella praktiker som gör dem till ett problem.</p>
<h2>Referenser</h2>
<p>Alvesson, Mats & Skölberg, Kaj (1994) Tolkning och reflektion. Vetenskapsfilosofi och kvalitativ metod.  Lund: Studentlitteratur.</p>
<p>Azar, Michael (2004) ”Den koloniala bumerangen och kulturdiskursen” i Pripp, Oscar (red) Mångfald i kulturlivet . Botkyrka: Mångkulturell Centrum.</p>
<p>Azar, Michael (2005) ”Det symboliska objektet. Delen, delandet och det nationella gemenskapen” i Paulina, de los Reyes & Kamali, Masoud (red) Bortom Vi och Dom. Teoretiska reflektioner om makt, integration och strukturell diskriminering,  Stockholm: Fritzes (SOU 2005:41). de los Reyes, Paulina (2001)  Mångfald och differentiering: diskurs, olikhet och normbilning inom svensk forskning och samhällsdebatt.</p>
<p>Stockholm: Arbetslivsinstitutet. de los Reyes, Paulina (2005) ”Intersektionalitet, makt och strukturell diskriminering” i Paulina, de los Reyes & Kamali, Masoud (red) Bortom Vi och Dom. Teoretiska reflektioner om makt, integration och strukturell diskriminering,  Stockholm: Fritzes (SOU 2005:41).</p>
<p>Göransson, Anita & Lidegran, Ida (2005) ”Trots eller tack vare? Om utländsk bakgrund i näringslivs toppen” i Makten och mångfalden. Eliter och etnicitet i Sverige . Stockholm: Fritzes.</p>
<p>Integrationsverket (2004) Rapport Integration 2003 . Norrköping: Integrationsverket.</p>
<p>Knocke, Wuokko (2003) Rekrytering för mångfald?  Rapport integrations 2003, Bilaga, Integrationsverket.</p>
<p>Lindgren, Christofer (2003) Utvardering av projektet “ Mångfald I Vården”.  Stockholm: Arbetslivsinstitutet.</p>
<p>Neergaard, Anders (2002) ”Arbetsmarknadens mönster – om rasifierad segmentering” i Ingemar, Lindberg & Magnus, Dahlstedt. ”Det slutna folkhemmet: om etniska klyftor och blågul självbild”.</p>
<p>Stockholm: Agora.</p>
<p>Mulinari, Diana & Neergaard, Anders (2004) Den nya svenska arbetsklassen.  Borea: Umeå.</p>
<p>SOU 2005:41.  Bortom Vi och Dom: Teoretiska reflektioner om makt, integration och strukturell diskriminering . Rapport av Utredningen om makt, integration och strukturell diskriminering. Stockholm: Fritzes.</p>
<p>London: Routledge.</p>
<p>Andra källor:</p>
<p>Ring, Robert & Vinnersten, Birgitta (2004) Slutrapport projekt . Landstinget i Östergötland.</p>
<p>Ring, Robert (2001) Mångfald i vården . Landstinget i Östergötland.</p>
<h2>7 All hjälp som jag skulle ha behövt från Arbetsförmedlingen men aldrig fick Min historia som arbetslös akademiker Ernesto Gutiérrez</h2>
<p>Detta är en berättelse om mitt förhållande med Arbetsförmedlingen (AF) och hur det har påverkat såväl mig själv under tiden som arbetssökande, som resultatet av sökandet. Det här är min historia som invandrare, akademiker och arbetslös, men också som individ. Varken jag eller mina erfarenheter kan generaliseras. Att jag skriver ner mina erfarenheter vill jag ska ses som konstruktiv kritik av arbetsförmedlarnas roll; som ett sätt att göra dem mer empatiska för arbetssökandes riktiga behov. Jag skulle också vilja inspirera andra invandrade akademiker i deras eget sökande efter arbete.</p>
<h2>Min historia</h2>
<p>År 2001 kom jag till Sverige med en civilingenjörsexamen och flera års arbetslivserfarenhet inom produktion, bland annat i ledningsposition. Jag hade också gått en magisterutbildning och behövde bara skriva uppsatsen för att få en MBA. Då var det redan vanligt med historier i media om arbetslösa som inte hade blivit kallade till en enda intervju trots att de hade skickat hundratals ansökningar. Det var också början av en lågkonjunktur och antalet personer som svarade på samma platsannons ökade för varje dag. Rekryteringsföretagens inverkan blev större och man började höra begreppet ”strukturell diskriminering”. Jag blev övertygad om att det var meningslöst att vänta på att det skulle dyka upp en platsannons som hade någonting att göra med min utbildning och erfarenhet, skicka ett brev samtidigt som 150 andra intresserade och sedan hoppas på att rekryteringsföretagen inte skulle använda sig av diskriminerande kriterier. I stället bestämde jag mig för att skapa mitt eget sätt att komma in i arbetsmarknaden. Min strategi för att hitta ett jobb var helt enkelt att hoppa över rekryteringsprocessen genom att direkt presentera mig för företagen med ett konkret förslag.</p>
<p>Jag valde det kunskapsområde som jag hade mest akademiska meriter och praktisk erfarenhet inom och skrev ett konsultförslag i form av ett projekt. Sedan upprättade jag en lista över företag, lokaliserade de nyckelpersoner som hade kompetens inom ämnet och möjlighet att fatta beslut, och skickade mitt förslag till dem.</p>
<p>Två år efter att jag hade invandrat till Sverige genomförde jag ett forskningsprojekt på ett av de viktigaste industriella företagen, höll föredrag och seminarier inom olika privata och offentliga organisationer och förberedde några kurser. Dessutom fick jag referenser från universitet, offentliga organisationer och kända privata företag. Jag var nöjd med vad jag hade lyckats uppnå. Jag jobbade med något som jag tyckte om, hade lärt mig språket och höll på att integrera mig i det nya landet. Men jag fick inget fast jobb. Eftersom jag behövde försörja mig sökte jag alla typer av jobb. Jag jobbade som tidningsbud, diskare och kablagemontör. Samtidigt försökte att få tag på ett kvalificerat jobb som konsult genom att svara på annonser. I dag har jag bott mer än fyra år i Sverige och är fortfarande arbetslös. Jag tittar bakåt i tiden och tänker på när jag försökte att göra min utbildning och erfarenhet gällande genom friskt vågad entreprenörsanda. Fast det inte ledde mig till ett fast jobb tycker jag fortfarande att mitt val var det rätta. Vägen var svår, men den kunde ha varit lättare och mer framgångsrik om jag hade fått hjälp.</p>
<h2>Anonymiteten och osynligheten</h2>
<p>Att betrakta arbetssökande som individer innebär att identifiera var och ens hinder för att söka jobb och med detta som grund utforma den hjälp som behövs. Jag tror inte att alla möter samma hinder. Jag har tänkt mycket på vad som var det avgörande problemet, vad som gjorde mitt arbetssökande så ansträngande. Jag har identifierat två problem som har samband med omständigheten att vara invandrare och arbetslös: att ha meriter som betraktas som luft och att sakna ett kontaktnätverk.</p>
<p>Ens namn, den plats där man är född, de institutioner man har studerat på och de företag man har arbetat för, är information som säger vem man är till arbetsgivarna. Dessa fakta är som linjer i en teckning som till slut blir till vårt ansikte. När aktörer på arbetsmarknaden tycker att ens namn är outtalbart, att ens land bara är ett exotiskt ställe, att ens utbildning inte har någon självklar svensk motsvarighet, att de universitet där man har studerat inte är ett av dem som anses prestigefulla och de företag där man arbetat är okända, då saknar man en identitet som arbetssökande. Man blir som en person utan ansikte.</p>
<p>De flesta som byter jobb gör det genom att använda sitt kontaktnätverk. Vänner, släktingar, arbetskamrater, chefer eller universitetslärare är ofta informationskanaler till lediga platser. Den som har invandrat eller den som har varit arbetslös under en lång tid saknar detta kontaktnätverk eller har kontakter som betraktas som irrelevanta på arbetsmarknaden. Svårigheten att få kontakt med personer som jobbar inom specifika branscher eller som har spetskompetens har varit ett avgörande hinder i mitt sökande.</p>
<p>Man kan undra varför dessa problem drabbar just mig. Är det ett objektivt faktum att mina referenser är okända och att mitt kontaktnätverk är irrelevant? Är det en situation som jag delar med många andra?</p>
<p>Oavsett vad det är som orsakar problemen så dök de upp i varje steg av mitt arbetssökande. Jag hade behövt konkret hjälp för att kunna klara mig förbi dessa hinder: Att få kontakt med en kvalificerad samtalspartner för att få reda på vilken kompetensprofil som kan vara intressant i Sverige. Någon att diskutera ett kunskapsområdes aktualitet bland svenska företag med, någon som kan bedöma var mina kunskaper och erfarenheter kunde komma till nytta. Att få hjälp med att identifiera företag som kunde intressera sig för vad jag erbjöd och med att bedöma den strategiska betydelse som varje företag hade i min framtida karriär. Att underlätta kontakten med nyckelpersoner som var kapabla att bedöma om mitt förslag var värdefullt och som hade förmåga att påverka eller fatta ett beslut. Jag behövde hjälp när jag utvecklade mitt förslag för att bestämma hur långt projektet skulle vara, vad priset skulle vara och hur det skulle presenteras. Jag tycker att jag också behövde träffa andra invandrare som hade blivit framgångsrika, för att lyssna på deras historier och därigenom få inspiration och motivation. ”Vilken chans tror du att du har att få jobb genom att svara på annonser?”, frågar mig min handläggare. ”Ingen”, svarar jag. ”Hur många annonser har du svarat på den här veckan?”, frågar han. ”Ingen”, säger jag. ”Du måste skicka brev med ansökan”, säger han strängt och ger mig en blankett som jag måste använda för att redovisa att jag har svarat på platsannonser.</p>
<p>Det här exemplet illustrerar den totala brist på acceptans för mitt eget sätt att söka jobb som jag mötte från AF:s sida. Varje gång jag förklarade min strategi för olika förmedlare fick jag skeptiska blickar och misstänksamma kommentarer. Slutligen meddelade de sitt beslut: jag hade tillstånd att söka jobb på mitt eget sätt, men bara om jag samtidigt fortsatte att svara på platsannonser. Dessutom skulle de inte hjälpa mig med mitt eget sökande. De kunde inte eller visste inte hur de skulle hjälpa mig. Förmedlarna uppvisade hela tiden subjektiva och otydliga kriterier för vilket sätt att söka jobb som är godtagbart och vad ”aktivt sökande” innebär. Detta präglade mitt förhållande med förmedlarna och dök upp i andra situationer.</p>
<h2>Oförmåga till självkritik</h2>
<p>Flera gånger diskuterade jag med mina förmedlare om den situation som beskrivs ovan. Jag ifrågasatte deras brist på acceptans och hjälp till mitt val. Då drabbades jag av förmedlarnas totala oförmåga till kritisk självgranskning. I de flesta fall kände de sig attackerade, accepterade inte kritik av den service de erbjöd och slog tillbaka genom att påminna mig om mitt ansvar och mina plikter som arbetssökande. De var oförmögna att se kritiskt på sin arbetsprocess och de saknade den nödvändiga empatin för att kunna förstå de sökandes situation och identifiera deras behov.</p>
<h2>Arbetslös eller företagare?</h2>
<p>Arbetsmarknaden har ändrats under de senaste åren och följaktligen ändras sätten som man försöker komma in i den. Det är svårt att se skillnaden mellan att söka jobb och att bilda företag. Trots detta reserverar förmedlarna rätten att bestämma om man är en arbetssökande eller en potentiell företagare. En av dem tyckte att mitt sätt att söka jobb innebar att jag behövde bilda ett företag.</p>
<p>Därmed borde jag söka finansiering hos en bank och inte hjälp hos AF. De subjektiva åsikterna borde inte bara ifrågasättas utifrån ett konceptuellt synsätt utan också på grund av deras konsekvenser för den arbetssökande. De tar död på entreprenörsanda och ambitiösa visioner.</p>
<h2>Att hjälpa eller att kontrollera?</h2>
<p>AF har en dubbel funktion; att hjälpa till i arbetssökandet och att kontrollera att de arbetssökande aktivt söker jobb. För att tydliggöra detta kan man säga att AF har skyldighet att informera a-kassan om arbetssökanden genomför ett ”aktivt sökande”, vilket kan användas av a-kassan som grund för att begränsa eller avbryta ersättningen. Förmedlarnas dubbla roll av hjälp och kontrollant, sammantaget med deras subjektiva åsikter om hur man borde söka jobb, födde en känsla av rädsla och misstro mot min förmedlare hos mig. Det är svårt att vara öppen och ärlig och känna sig fri att be om hjälp när man samtidigt ska hjälpas och kontrolleras av en och samma person, som grundar sina beslut på subjektiva kriterier. Den situationen gjorde att jag flera gånger kände mig misstänkt för ”ett brott” som jag inte hade begått och förnedrad av förmedlarnas paternalistiska förhållningssätt. .</p>
<h2>Brist på spetskompetens</h2>
<p>En positiv konsekvens av att förklara för 10 olika förmedlare vad min magisteruppsats handlade om var en utveckling av min pedagogiska förmåga. En akademiker behöver kunna diskutera sin strategi, sin kompetens och sin framtid med någon som förstår den och som kan ge råd och leda. Jag tycker inte att förmedlarna behöver vara specialister. Men jag tycker att de borde vara en länk mellan sökanden och specialister som befinner sig inom företag, universitet och offentliga organisationer. Förhållandet mellan sökanden och AF bör inte sluta vid förmedlarens skrivbord. AF borde vara en länk mellan den marginalisering som man upplever som arbetslös och resten av samhällets spektrum.</p>
<h2>Sikta ner!</h2>
<p>Jag ville sikta högt. Väldigt högt. Åtta månader efter att jag hade kommit till Sverige ville jag arbeta som konsult, Det vill säga berätta för svenska företag hur de kan göra saker och ting på ett bättre sätt. Det låter för djärvt. Jag tycker att det gick bra för mig. Förmedlarna har ibland personliga åsikter om var man borde sikta. De tvingar dig att sikta neråt. Väldigt lågt. ”Du har ett jobb”, sa min förmedlare exalterat när jag hade skaffat ett okvalificerat jobb som handlade om att göra ett repetitivt och monotont manuellt arbete. ”Nej”, svarade jag, ”det är ni som har en arbetslös mindre”. Jag kände att jag satt på någon annans plats. Jag tänkte att det borde finnas någon person som av någon anledning inte kunde skaffa något annat jobb än det jobbet. Men det var jag som satt där. Att utföra ett arbete som är mycket mindre kvalificerat än det som man har kompetens för gör att man känner sig deprimerad och utan självförtroende. Detta innebär ett stort hinder för att vara kreativ och ambitiös i sitt sökande efter arbete.</p>
<h2>Inspirationsmöte</h2>
<p>Här ovan berättade jag att jag skulle ha uppskattat att få träffa andra invandrare som hade blivit framgångsrika, för att få inspiration. AF tyckte däremot att det bästa sättet att inspirera var att samla arbetslösa invandrare så att de skulle kunna berätta sina historier varandra. Det är fortfarande plågsamt för mig att komma ihåg det mötet. Vi var 20 deprimerade och nedslagna personer som berättade om sina misslyckanden för varandra och riktade sin klagan mot ingenting.</p>
<h2>Tomma uttryck</h2>
<p>Jag fick höra vissa meningar från förmedlarna som jag inte tycker är lämpliga för en tjänsteman som levererar en seriös och professionell tjänst. Vissa sentenser är bara meningsfulla om de rymmer ett klart begrepp inom sig, dvs. vad de innebär i en visst sammanhang. Att säga ”du måste knacka på dörrarna” är bara meningsfullt om man vet vem som ska öppna dörren, vad den personen behöver och vad man har att erbjuda. Något liknande händer med meningen ”man måste marknadsföra sig”. Självmarknadsföring är ett koncept som man lär sig, såsom man lär sig grundkunskaper i marketing. Det är ett sätt att styra sin karriär. Att marknadsföra sig och att knacka på dörrarna är inte att erbjuda sig själv som en leende försäljare. Det handlar om att själv skapa sin egen karriär, utveckla vad man har att erbjuda och välja ett sätt att presentera sig. Det är en process som kräver kunskap och, självklart, hjälp.</p>
<h2>Att fiska med nät</h2>
<p>Min förmedlare trycker på sin musknapp och systemet matchar min kompetens med de lediga jobb som finns. Skrivaren spottar ut tre blad som han ger till mig. Det här mekaniska sättet att leta efter jobb gör ingen analys av platsannonserna. En annons måste tolkas och i de flesta fall finns den viktigaste informationen mellan raderna. När man väljer en platsannons måste man förstå informationen om företaget, om arbetsuppgifterna och om de kvalifikationer som arbetet kräver. Det är det enda sättet att kunna välja de jobb som man har större chanser att få och att förmedla information om sig själv i brevet och meritförteckningen som blir intressant för arbetsgivaren.</p>
<h2>Slutsatser</h2>
<p>AF:s insatser under mitt arbetssökande var inte till någon hjälp, utan en begränsning av mina möjligheter att själv söka jobb och en tung belastning. AF respekterade aldrig mitt beslut att välja ett eget sätt att söka jobb. Dessutom saknade AF förmåga att se mitt hjälpbehov och att bistå med hjälp när jag bad om det. AF använde sin tvångsmakt som kontrollmyndighet för att tvinga mig att söka jobb på ett enda sätt, som är dömt att misslyckas, dvs. att vänta på att en platsannons ska dyka upp och svara på den genom ett brev. Hjälpen från AF började och slutade vid arbetsförmedlarens skrivbord, och fungerade aldrig som länk till en person eller plats där jag kunde diskutera, ställa frågor eller få råd.</p>
<p>Jag har kritiserat förmedlarna men det borde förtydligas att jag inte refererar till enskilda personer utan till en roll som inom ett system är avsedd att leverera en viss tjänst. Sammanfattningsvis har jag sagt att förmedlarna hela tiden framförde subjektiva och oklara åsikter om vilket sätt att söka jobb som är godtagbart och vad ”aktivt sökande” innebär. Att deras dubbla roll som hjälp och kontrollant skapade ömsesidig misstro och begränsade möjligheterna att identifiera behov och att ge hjälp. Att de uppvisade en total oförmåga till kritisk självgranskning, inte accepterade kritik av den service de erbjöd och på det hela taget upprätthöll ett paternalistiskt förhållningssätt.</p>
<p>Men det är också rättvist att framhålla att vissa förmedlare gav mig råd och hjälp utanför deras arbetsuppgifter. Till exempel kontaktade och rekommenderade en förmedlare mig till personer inom sitt privata kontaktnätverk. Men som sagt, i sådana fall var det tyvärr enskilda personer och inte ett system eller en process som lyckades ge mig betydelsefull hjälp.</p>
<p>Invandrade akademiker är en grupp, men var och en är också en individ. I det sammanhanget bör AF acceptera att det finns många olika sätt att söka arbete på, framför allt för akademiker, och att varje individ har rätt att välja det sätt som man anser vara mest framgångsrikt. Alla har rätt att få hjälp att utveckla en egen väg in i arbetsmarknaden. AF:s roll borde inte vara att bestämma hur man ska söka jobb utan att identifiera vilka behov man har i sitt sökande och att ge en lämplig och betydelsefull hjälp i varje fall. AF borde vara en länk mellan den marginalisering som man upplever som arbetslös och resten av samhällets spelrum. Den borde vara den bro som erbjuder kontakt, information, råd och inspiration mellan den arbetslöse och universitet, företag, offentliga myndigheter och andra invandrade akademiker som, under tidigare år, har vandrat hela vägen fram till att bli en del av Sverige.</p>
<h2>8 Internmigration bland invandrade familjer Ett sätt att hitta rätt på arbetsmarknaden? Saman Rashid</h2>
<p>Inledning TPF FPT</p>
<p>Internationell migration är ett fenomen som blir allt mer omfattande och det är ingen tillfällighet att det har varit föremål för många nationella och internationella forskningsstudier sedan slutet av 1970-talet. Forskningsområdet kallas immigrationsekonomi (eng. Economics of Immigration) och omfattar vanligtvis tre problemområden: ekonomiska faktorer som bestämmer vilken typ av ”arbetskraft” som immigrerar till ett visst mottagarland, immigrationens effekter på både mottagarlandets och ursprungslandets ekonomi och det område vilket denna studie tillhör, nämligen frågan om ”immigranternas” TPF FPT  ekonomiska situation i det nya landet i termer av sysselsättning och inkomstutveckling. Det är viktigt att notera att denna forskning endast beaktar utbudssidan av arbetsmarknaden, dvs. vad individerna själva presterar. Faktorer på efterfrågesidan, såsom strukturell diskriminering och segregering på arbetsmarknaden tas inte hänsyn till på ett systematiskt sätt i denna forskning.</p>
<p>Det är allmänt känt att politiska beslutfattare i Sverige har visat stort intresse för huruvida utlandsfödda i Sverige är integrerade på arbetsmarknaden. TPF FPT  Denna uppgift ter sig komplicerad om man inte har en bredare förståelse för de faktorer som påverkar utlandsföddas ekonomiska situation. I synnerhet när dessa ofta används av politiker och beslutsfattare på olika nivåer, samt forskare, som indikatorer på huruvida en viss invandringspolitik, eller integrationspolitik, är ”framgångsrik”. TPF FPT  Det innebär att forskningsresultaten och de perspektiv som väljs utgör ett viktigt underlag för vilken typ av invandringspolitik eller integrationspolitik mottagarländerna, Sverige i vårt fall, väljer att bedriva.</p>
<p>En av de faktorer som ofta studeras inom immigrationsekonomi är utvecklingen av inkomsten bland utlandsfödda. Visserligen finns det även andra faktorer av intresse som t.ex. sysselsättningsgrad och segregeringsgrad på arbetsmarknaden, men inkomsten och dess utveckling är särskilt intressant eftersom den kan ses som en användbar proxy för den sammansatta situationen på arbetsmarknaden. Exempelvis kan utlandsfödda ha samma sysselsättningsgrad som infödda men att de kan vara hänvisade till låglöneyrken. Ett annat argument är att inkomst anses vara en mänsklig rättighet; alla (arbetsföra) människor skall kunna försörja sig på inkomst från eget arbete.</p>
<p>De flesta nationalekonomiska studier pekar på att nyanlända utlandsfödda erhåller lägre inkomster än jämförbara infödda. TPF FPT  En förklaring till de lägre inkomsterna, som ofta framförs, är att mänskligt kunnande, så kallad humankapital, är svårt att förflytta från ett land till ett annat eller att nyanlända utlandsfödda saknar, enligt denna förklaring, de ”färdigheter” som värdesätts av arbetsmarknaden i det nya landet. Det kan handla om bristen på kunskaper i värdlandets språk och/eller att utbildningen eller yrkeserfarenheten är införskaffad i andra länder än värdlandet, företrädesvis i ursprungslandet. Det kan också handla om att utlandsfödda personer inte har tillräcklig kunskap om arbetsmarknadens funktionssätt och andra institutionella förhållanden. Men, enligt samma förklaring kommer dessa utlandsfödda i takt med vistelsetiden i det nya landet att anpassa sina färdigheter och/eller skaffa sig värdlandets specifika mänskliga kapital, erfarenheter och relevant kunskap av betydelse för deras sysselsättning och därmed deras inkomstutveckling i det nya landet. Enligt denna förklaring kommer med andra ord utlandsfödda personer att uppnå en inkomstnivå motsvarande infödda individer efter viss tids vistelse (se Chiswick, 1978).</p>
<p>Svenska undersökningar gjorda på datamaterial från 1980- och 1990-talen visar att utlandsfödda i Sverige i genomsnitt har lägre inkomster, och i högre grad är arbetslösa, än jämförbara infödda innebära att utlandsfödda är integrerade i samhället i andra avseenden, t.ex. politiskt eller socialt. svenskar. TPF FPT  Det som är gemensamt i dessa undersökningar är att ingen enskild grupp når de inföddas inkomster, inte ens efter ca 20 år efter deras ankomst. TPF FPT  Det finns dock skillnader mellan grupper av personer födda i olika ursprungsländer. Personer födda i de nordiska och västeuropeiska länderna verkar i viss utsträckning klara sig bättre på arbetsmarknaden än gruppen som är födda i ett utomeuropeiskt land. Detta trots att den sistnämnda gruppen visar den kraftigaste inkomstökningen i takt med vistelsen i Sverige.</p>
<p>Dessa undersökningar visar att skillnaderna i inkomstutveckling och därmed inkomstgapet mellan utlandsfödda och infödda svenskar kan bero på ett flertal faktorer. Det kan bero på att olika grupper av utlandsfödda har olika förutsättningar vad gäller så kallade icke observerbara faktorer, såsom kvalifikationer, talang eller produktivitet. Det kan även bero på skillnader i så kallade observerbara faktorer, såsom utbildning, ålder eller sysselsättningsgrad i boenderegionen. Ytterligare en förklaring kan vara att grupper födda i olika ursprungsländer stöter på olika typer av barriärer vid ankomsten och under etableringsfasen. För vissa grupper kan dessa barriärer bli bestående medan för andra är de tillfälliga. En sådan barriär kan vara bristande information hos nyanlända utlandsfödda om arbetsmarknaden i det nya landet, i synnerhet vilka de bäst betalda jobben är och mer intressant, i vilken del av landet dessa arbeten är lokaliserade. Följaktligen kan nyanlända utlandsfödda personer hamna i regioner eller kommuner som ur ett arbetsmarknadsperspektiv kanske inte är de mest fördelaktiga. Detta kan ha långvariga följder för dessa utlandsföddas chanser att hitta arbete/ sysselsättning som stämmer överens med deras färdigheter och därmed lämpliga eller tillräckliga försörjningsmöjligheter. Naturligtvis är inte dessa förklaringar ömsesidigt uteslutande, det är snarare sannolikt att de samverkar och därmed gör att det kan skilja sig mellan olika grupper av utlandsfödda.</p>
<p>En annan barriär som enbart gäller flyktingar (personer som har kommit av politiska skäl) är den bosättningspolitik som infördes 1985 (kallad Hela Sverige strategin). Det primära syftet med politiken var att undvika koncentration av personer som har kommit till Sverige av politiska skäl, dvs. flyktingar, till regioner med redan hög andel utlandsfödda såsom Stockholm, Göteborg och Malmö och därmed åstadkomma en jämnare geografisk spridning av dem. I praktiken togs dock ingen hänsyn till arbetsmarknadssituationen i placeringsregionerna även om det ingick i den ursprungliga planen. Tillgången på lediga bostäder spelade istället den avgörande rollen för var i landet flyktingarna placerades. TPF FPT  Detta innebar att valet av boenderegion för den enskilde flyktingen gjordes av myndigheterna, och det är rimligt att tro att många nyanlända flyktingar hamnade i regioner eller kommuner med låg sysselsättningspotential och därmed fick de ett ogynnsamt utgångsläge. Även om ”Hela Sverige strategin” formellt frångicks 1989 spelar tillgången på lediga bostäder, och inte en gynnsam arbetsmarknadssituation och tillgång till arbete, fortfarande stor roll för var i landet nyanlända flyktingar skall bosätta sig. Här finns det flera exempel där boendepolitiken går före arbetsmarknadschanser. Storstadsregionerna, där jobben finns och där chanserna är större att hitta rätt eller lämpligt jobb, är inget val för nyanlända flyktingar eftersom där råder brist på bostäder. TPF FPT</p>
<p>Mot denna bakgrund finns det skäl att förvänta sig att den geografiska rörligheten, dvs. internmigration inom värdlandets gränser är en aspekt som har betydelse för utlandsföddas inkomstutveckling i allmänhet och flyktingarnas inkomstutveckling i synnerhet. Det är med andra ord sannolikt att utlandsfödda, och då speciellt flyktingar, tjänar på att flytta inom det nya landets gränser relativt snart efter ankomsten till i det här fallet Sverige. Syftet med denna studie är således att undersöka huruvida internmigration eller flytt bland utlandsfödda i Sverige påverkar deras totala årliga inkomst. En ökad inkomst kan då tolkas som tecken på att utlandsfödda initialt hamnat i regioner där arbetsmarknadens behov illa matchar deras kompetens eller kunnande och därmed har begränsade chanser att komma in på arbetsmarknaden. Dessutom om denna inkomstökning blir mindre för de utlandsfödda som har vistats länge i det nya landet, dvs. om inkomstökningen av intern migration avtar med vistelsetidens längd, är det ytterligare ett tecken på att argumenteringen ovan är rimlig. Det är också befogat att förvänta sig att den diskuterade inkomsteffekten skiljer sig åt mellan olika grupper av utlandsfödda. För det första kan skillnader vad gäller motiv, arbete eller politik, till invandringen vara relaterad till hur mycket information personen inhämtar i förväg. Personer som invandrar av arbetsmarknadsskäl har möjlighet att inhämta relevant information om värdlandet innan invandringen. Medan personer som invandrar av politiska skäl inte har samma möjlighet eftersom målet är att finna en fristad. För det andra kan de nämnda begränsningarna angående flyktingarnas valmöjligheter rörande initial boenderegion, dvs. resteffekterna av ”Hela Sverige strategin” och bostadsbrist i storstadsregioner, göra att inkomsteffekterna av flytt för denna grupp skiljer sig från andra grupper av utlandsfödda.</p>
<p>Undersökningsobjektet i denna studie är familjen eftersom ett beslut att flytta sällan endast berör enskilda individer utan oftast finns även andra inblandade. Därför är det är rimligt att förvänta sig att en flytt involverar minst två individer och beslutet torde beakta detta. Dessutom är familjer intressanta vad gäller flyttbeteende eftersom en familj, jämfört med ensamstående, har svårare att flytta. En ensamstående kan välja att flytta även av andra orsaker än sysselsättningsläget eller inkomsten. En familj å andra sidan torde ha förhållandevis starka ekonomiska skäl för att fatta ett sådant beslut, eftersom man måste ta hänsyn till fler än en persons situation, inte minst barnens. Det är viktigt att nämna att analysen inte utesluter möjligheten att det finns andra viktiga skäl till flytt än ekonomiska. Folk vill kanske flytta av t.ex. klimatmässiga, sociala eller trygghetsmässiga skäl, men det går tyvärr inte att observera den typen av faktorer i de registerdatabaser som denna undersökning är byggd på. Med andra ord är intresset i det här fallet fokuserat på ekonomiska drivkrafter till flytt och därför blir familjen som underökningsobjekt lämplig. Det är emellertid viktigt att komma ihåg att användandet av familj som undersökningsobjekt också innebär en svaghet: det går inte att säga något om hur eller på vilket sätt enskilda familjemedlemmar (make respektive maka) blir påverkade av flyttbeslutet.</p>
<h2>Tidigare studier</h2>
<p>Tidigare studier om utlandsföddas interna migration har i stor utsträckning fokuserat på faktorer som bestämmer valet av bosättning. Resultat från Nordamerikanska undersökningar visar olika faktorer av betydelse. De visar bland annat att ”etnisk koncentration” dvs. antalet människor från samma eller liknande etnisk bakgrund är en faktor av stor betydelse för var i landet de utlandsfödda personerna väljer att bosätta sig (Bartell,1989; Bartell & Koch, 1991; Belanger & Roger, 1992 och Zavodny, 1999). Liknande resultat visas i en rad svenska studier. Rephann och Vencatasawmy (2000) har kommit fram till att utlandsfödda i Sverige tenderar att flytta till regioner med förhållandevis stora populationer av utlandsfödda. En annan svensk undersökning av Åslund (2001) visar att både förekomsten av andra utlandsfödda grupper och nivån på etnisk koncentration är faktorer av stor vikt för utlandsföddas val av boendesort. Andra undersökningar har visat att nyanlända utlandsfödda i allmänhet och flyktingar i synnerhet är benägna att bosätta sig i regioner med tämligen ”generösa” välfärds- eller bidragssystem (Buckly, 1996; Borjas,1999; och Dodson, 2001).</p>
<p>Det finns emellertid få undersökningar som visar på sambandet mellan ekonomisk vinning och valet av bostadsort bland utlandsfödda. Beenstock (1999) undersöker utlandsfödda i Israel och kommer fram till att under de första tre åren efter ankomsten utgör sökande efter arbete den främsta orsaken till utlandsföddas interna migration, medan den näst främsta orsaken är sökande efter bostad. Borjas (2001) pekar på att nyanlända utlandsfödda i USA tenderar att bosätta sig i regioner (delstater) där lönen för de yrkesskickligheter dessa utlandsfödda har att erbjuda är högst i landet. Borjas visar dessutom att valet av bosättningsregion bland nyanlända utlandsfödda inte bara skiljer sig från inföddas utan även från andra utlandsfödda som har bott i landet en längre tid. Vad gäller utlandsfödda i Sverige finner Edin m.fl. (2003) att nyanlända utlandsfödda tenderar att leva i vad han kallar ”etniska enklaver” i storstadsregioner, och att utlandsfödda som är bosatta i dessa etniska enklaver i genomsnitt har högre inkomster än jämförbara utlandsfödda personer bosatta på andra ställen. Detta gäller dock de utlandsfödda som tillhör låginkomstkategorin, dvs erhåller förhållandevis låga inkomster. Man skulle kunna säga att det handlar om en rörlighet inom samma inkomstkategori.</p>
<p>Sammanfattningsvis kan vi konstatera att ingen av nämnda tidigare studier har undersökt möjliga utfall i monetära termer, dvs. förändrade inkomstnivåer, som ett resultat av intern migration bland populationen utlandsfödda. Inte heller har dessa studier tagit hänsyn till familjens roll rörande migrationsbeslutet. Följaktligen kan vi säga att studien bidrar med att beakta familjers migration och inte enskilda individer, samt att vi studerar den direkta monetära effekten av invandrade familjers internmigration. TPF FPT</p>
<p>Studien är upplagd på följande sätt: i nästa avsnitt redogörs för det dataunderlag undersökningen bygger på och några faktorers genomsnittsvärden. I avsnitt tre presenteras en kort beskrivning av metoden för uppskattning av migrationseffekten följd av resultaten, nämligen faktorer som påverkar familjers benägenhet att flytta samt den direkta inkomsteffekten av deras internmigration. Studien avslutas med ett avsnitt där huvudslutsatsen redovisas och diskuteras.</p>
<h2>Dataunderlag för undersökningen</h2>
<p>Resultaten från underökningen är baserade på databaserna LOUISE- och Flytt-databasen och dessa har byggts upp av Statistiska Central Byrån (SCB). LOUISE-databasen innehåller longitudinell information på årsbasis om samtliga individer mentalskrivna i Sverige. Denna individuella information handlar bl a om demografi (såsom ålder och kön), inkomst och utbildning. För utlandsfödda individer finns det dessutom information om i vilken världsregion individen i fråga är född samt invandringsår. Eftersom vi här är intresserade av internmigration, eller flytt, har LOUISE-databasen kompletterats med information som finns i Flytt-databasen. Den ger detaljerad information om när och var människor i Sverige har flyttat. I undersökningen har data använts från två olika tidpunkter, 1995 respektive 2000, dvs. samma individ med tillhörande individkarakteristika (såsom ålder, kön, utbildning, inkomst) har observerats vid dessa tidpunkter. Även om det primära objektet för databasen är individer, finns det möjlighet att sammankoppla individer som tillhör samma hushåll.</p>
<p>Undersökningen omfattar samtliga utlandsfödda som har varit mantalsskrivna i Sverige den 31 december 1995 respektive 2000. I syfte att undersöka på vilket sätt olika grupper av utlandsfödda skiljer sig åt i fråga om internmigration har jag delat upp utlandsfödda i olika grupperingar beroende på födelseregion. TPF FPT  Födelseregion är relevant eftersom det i stor utsträckning sammanfaller med om personerna i fråga ha kommit av politiska eller andra skäl, och som jag nämnde tidigare har olika grupper olika förutsättningar vad gäller förkunskapen om värdlandet och möjligheten att välja initial boenderegion De valda grupperna är nordiska, europeiska, asiatiska och ”flyktingar”. Med ”flyktingar” menar jag personer som är födda i ett land varifrån migration till Sverige domineras av peroner som invandrar av politiska skäl, humanitära och/eller ekonomiska skäl relaterad till politisk instabilitet i ursprungslandet eller nära anhöriga till tidigare anlända från dessa länder. TPF FPT  Även om denna definition inte utesluter personer som har kommit från dessa länder av andra skäl dominerar de nämnda skälen invandringen från nämnda länder. TPF FPT  Det är viktigt att påminna om att undersökningen använder sig av familjen som studieobjekt och intresset är inkomsteffekter av internmigration. Det innebär i sin tur att urvalet (som återfinns i Rashid, 2004) måste uppfylla vissa villkor vilka redovisas nedan.</p>
<p>Urvalsprocessen har genomförts på följande sätt: 1. Familjerna består av  maka-make och har varit gifta eller sammanboende under observationsåren, dvs. 1995 och 2000. TPF FPT  Notera att t.ex. en nordisk familj definieras som sådan om både makarna är födda i ett nordiskt land. Samma princip gäller också för de andra grupperna. 2. Familjer som saknar inkomst är av givna skäl uteslutna. 3. Eftersom vistelsetidens längd är av stor betydelse för undersökningen utesluts familjer där information om makarnas invandringsår saknas. Dessutom utesluts familjer som inte bodde i Sverige under hela 1995, vilket beror på att inkomsten beräknas på årsbasis. Det innebär att de familjer som ingår i undersökningen har anlänt till Sverige före 1995. 4. Av samma anledning utesluts familjer som har flyttat just under observationsåren, dvs. 1995 och/eller 2000. Det innebär att endast familjer som har flyttat efter 1995 och före 2000 ingår i urvalet. 5. I syfte att minimera risken för flytt orsakad av andra skäl än arbetsmarknaden har vi filtrerat bort familjer där åtminstone en av makarna är yngre än 20 år vid 1995 eller äldre än 64 år vid 2000. Av samma skäl utesluts familjer där åtminstone en av makarna är heltidsstuderande under 1995 och/eller 2000. Med heltidsstuderande menas personer som enligt LOUISE erhåller studiemedel (studielån) samt förvärvar en inkomst lägre än ett basbelopp (35 700 för 1995). TPF FPT</p>
<p>Flytt definieras i Flytt-databasen som när en person eller en familj byter boendekommun. Vad jag är intresserad av är dock flytt relaterad till arbetsmarknaden, och faktum är att arbetsmarknaden sällan följer administrativa gränsdragningar såsom kommungränser. Ett sätt att ta hänsyn till detta är att använda sig av en alternativ regional uppdelning, nämligen arbetsmarknadsregioner (LA-Regioner). Dessa regioner omfattar närliggande kommuner med effektiva pendlingsmöjligheter, dvs. där det är förhållandevis enkelt att pendla mellan hem och arbetsplats. Dessutom väljs regiongränserna på ett sådant sätt att de flesta människor har ”möjligheter” att finna både arbete och bostad. TPF FPT  En fördel med att använda LA-regioner som geografisk enhet i fråga om migration är att antalet flyttningar som äger rum av andra skäl än arbetsmarknadsskäl kan begränsas. Nackdelen är dock att vi riskerar att missa vissa flyttningar mellan kommuner som faktiskt är relaterade till jobb och arbetsmarknadsförhållande. Sammanfattningsvis klassificeras migranter som familjer som mellan 1996–1999 flyttat från en LA-region till en annan och alla andra som icke-migranter.</p>
<p>Familjeinkomsten är definierad som familjens totala årliga inkomst tillgänglig för konsumtion och sparande efter skatt jämte transfereringar (även kallad disponibel inkomst). Inkomsten för år 2000 är uttryckt i 1995 års priser och av detta skäl har KPI-index (konsument prisindex) använts. Syftet med detta är att komma åt den faktiska (reella) inkomstutvecklingen och inte en utveckling som beror på inflationen.</p>
<p>Ett sätt att genomföra undersökningen på och därmed besvara huvudfrågan är att studera inkomstskillnaden mellan observationsåren, dvs. 1995–2000, för de invandrade familjer som väljer att flytta, dvs. migranterna, och jämföra dem med de som inte flyttar, dvs. icke-migranter. Vid en jämförelse av genomsnittsvärden för några kännetecknande faktorer för migranter och icke-migranter bland olika grupper av invandrade familjer kan vi konstatera följande: Andelen migranter är större bland flyktingfamiljer (10 procent), följt av asiatiska familjer (6,4 procent), europeiska (2,6 procent) och nordiska familjer (2,3 procent). Inom varje utlandsfödd grupp är inkomsterna vid första observationsår, dvs. 1995, lägre för de familjer som har flyttat (migranter) jämfört med de familjer som inte har flyttat (icke-migranter). Dessutom visar jämförelsen att inkomstökningen mellan 1995–2000 är högre för migranter än för icke-migranter. Det innebär att de familjer som flyttar når en högre inkomstnivå jämfört med de familjer som inte flyttar. Lägg märke till att detta är särskilt tydligt för flyktingfamiljer och asiatiska familjer (se ovan). Bland migranter är makarna dessutom yngre, de har bott i Sverige kortare tid och är sysselsatta i mindre utsträckning än icke-migranter.</p>
<p>Dessa iakttagelser ger en första antydan om att det finns stöd för hypotesen som presenteras i inledningen. Men även om dessa resultat är intressanta finns det behov av att undersöka frågan djupare än vad jag hittills har gjort. Anledningen är att vi inte kan kontrollera för enskilda faktorer i dessa resultat. Det går t.ex. inte att skilja på om den förhållandevis låga inkomsten för migranter beror på att de är yngre, att de har vistats kortare tid i Sverige eller på att de bor i ”fel” region. För att kunna åstadkomma den typen av analys, dvs. isolera effekterna av flytten från andra faktorer behövs andra metoder vilket kommer att behandlas senare.</p>
<p>Ett annat förekommande problem som vi måste handskas med kallas för selektionsproblem. Det faktum att en familj som flyttar uppnår högre inkomst än motsvarande familj som inte flyttar är i sig inget självklart bevis för att migrationen har en positiv effekt. En sådan positiv effekt kan bestå av två typer av faktorer. Den ena kan vara en konsekvens av att de familjer som väljer att flytta till en annan region är en positiv selekterad (utvald) grupp bland alla invandrade familjer. Med det menas att de familjer (paren) som väljer att flytta har bättre kvalifikationer än genomsnittet av alla familjer. I och med det skulle de med tiden ha uppnått en högre inkomst även om de hade valt att inte flytta. Detta kallas för selektionseffekt. Den andra typen av effekt, den som är av intresse här, är en direkt effekt av migrationen, kallad behandlingseffekten. Eftersom jag är i första hand är intresserade av den sistnämnda effekten måste jag ta bort eller i alla fall minimera inverkan av den förstnämnda effekten. Detta görs i regel med hjälp av en metod där man skapar en indikator (ett uppskattat sannolikhetsmått) som anger varje familjs benägenhet att flytta, vilket har tillämpats i denna undersökning. TPF FPT  Denna indikator används sedan för att uppskatta effekten av flytten på invandrade familjers inkomster som redovisas i huvudresultaten. Observera att metoden egentligen är till för att eliminera selektionseffekten. Det finns dock anledning till att diskutera de faktorer (variabler) som används för detta ändamål. För det första är dessa faktorer intressanta eftersom de påverkar invandrade familjers benägenhet att flytta. För det andra är det viktigt att göra läsaren uppmärksam på att trots att dessa faktorer inte direkt ingår i huvudresultaten är de beaktade i uppskattningen av huvudeffekten nämligen flytteffekten på inkomsten. I det som följer kommer vi att redogöra för dessa faktorer.</p>
<p>Faktorer som påverkar benägenhet att flytta</p>
<p>Resultaten visar bland annat att benägenheten att flytta minskar med åldern och detta gäller för både maken och makan i familjen. En förklaring kan vara att ju äldre man är desto mindre tid har man på sig att ta del av flyttens fördelar, i termer av ökad inkomst. Utbildningsnivån är en annan faktor av betydelse; ju högre utbildning makarna har desto större är familjens benägenhet att flytta. Det finns två möjliga, men inte nödvändigtvis motsatta, förklaringar till varför det kan vara på det viset. För det första kan människor med hög utbildning vara mer aktiva vad gäller att samla relevant information om alternativa regioner att flytta till. För det andra kan högutbildade ha lättare att hitta jobb på andra ställen eftersom deras kunnande kan vara mer överförbart mellan regioner än personer med lägre utbildningsnivå. Makarnas arbetsmarknadsstatus är en annan viktig faktor eftersom familjemigration är en fråga som rör makarnas individuella sysselsättningsmöjligheter. Med andra ord, då makarna är sysselsatta minskar familjens benägenhet att migrera vilket våra resultat också visar. Dessutom ser det ut som att antalet barn i skolåldern har en negativ effekt på familjens benägenhet att flytta; ju fler antal barn desto mindre benägna är familjerna att flytta.</p>
<p>Intressant att nämna är att resultaten som väntat pekar på att familjers benägenhet att flytta minskar med vistelsetidens längd i Sverige, dvs. invandrade familjer tenderar att flytta kort efter ankomsten och sedan minskar benägenheten att flytta med vistelsetidens längd i Sverige. Förklaringen är att utlandsfödda i takt med tiden i en viss region eller ort rotar sig allt mer och det blir därför allt svårare att lämna denna ort. Nyanlända utlandsfödda har per definition inte rotat sig än och har med andra ord lättare att flytta från en ort till en annan. Som tidigare nämnts, är det också i inledningsskedet som invandrade familjen kan hamna ”fel” geografiskt med tanke på deras möjlighet att få arbete.</p>
<p>Folktäthet är en av de regionala utmärkande egenskaper som påverkar benägenheten att flytta. Resultaten visar att invandrade familjer som bor i tätbefolkade områden, såsom storstadsregioner, är mindre benägna att flytta än de som bor i andra delar av landet. Det kan förklaras med att i tätbefolkade regioner finns det större möjligheter att hitta jobb som stämmer överens med ens kunnande eller önskemål. Med andra ord har man större möjlighet att hitta rätt jobb med rätt lön. Jag har också försökt att undersöka huruvida andelen utlandsfödda i generell mening samt andelen utlandsfödda från samma världsdel i ut-regionenTPFFPT   kan påverka invandrade familjers benägenhet att flytta. Generellt kan jag säga att dessa regionala faktorer tenderar att påverka flyttbenägenheten på ett negativt sätt, men detta gäller endast gruppen flyktingfamiljer. Tendensen är inte lika entydig för de övriga undersökta invandrade grupperna.</p>
<p>Tillbaka till huvudfrågan nämligen huruvida intern migration eller flytt påverkar invandrade familjers inkomster. Resultaten pekar tydligt på att migration har en positiv effekt på inkomsten för en grupp nämligen familjer där makarna antas ha kommit till Sverige som flyktingar. Det innebär att den totala inkomsten för de flyktingfamiljer som flyttar växer snabbare än för motsvarande familjer som inte flyttar. Dessutom visar resultaten att denna inkomstökning är störst för nyanlända flyktingfamiljer och att ökningen minskar ju längre familjen har vistats i Sverige. Detsamma gäller dock inte för övriga invandrade familjer. Det innebär att de familjer som flyttar och de familjer som inte flyttar bland dessa grupper har ungefär samma inkomstutveckling. Alltså, internmigration har ingen påverkan på dessa familjers inkomster.</p>
<p>Det är viktigt att observera att jag har beaktat (kontrollerat) andra faktorer som också kan tänkas påverka familjers inkomster. Detta är nödvändigt för att kunna avskilja flytteffekten från alla andra effekter som kan tänkas påverka invandrade familjers inkomster. Jag kommer här att i korthet redovisa resultaten för några av dessa effekter. Makans satsning på formell utbildning tycks påverka invandrade familjers inkomster på ett positivt sätt; ju högre utbildning kvinnan i familjen skaffar sig desto högre blir hennes inkomster och därmed familjens inkomster. Detta är dock inte fallet för makarna i flyktingfamiljerna utan gäller endast de andra familjetyperna. En tänkbar förklaring är den segregerade arbetsmarknaden i Sverige där kvinnor med flyktingbakgrund hänvisas till lågavlönade yrken oavsett utbildning. I kontrast ökar inte de undersökta familjernas inkomster när maken i familjen satsar på ökad utbildningsnivå. Detta resultat är överraskande. Kanske beror det på att ökad utbildningsnivå kvalificerar utlandsfödda gifta kvinnor för ”betalt” arbete, som alternativ till ”obetalt” hemma arbete, och därmed ökad inkomst för henne och följaktligen för familjen. Utlandsfödda gifta män å andra sidan kanske inte befinner sig i samma situation, och att ökad utbildning inte leder till högre betalt arbete.</p>
<p>Vistelsetidens längd i det nya landet visar också på en positiv effekt; inkomsten för samtliga familjetyper ökar med vistelsetidens längd i Sverige. Detta är i linje med tidigare resultat från svenska förhållanden (se t.ex. Rashid, 2004). Förklaringen är, som nämns i inledningen, att utlandsfödda med tiden skaffar sig allt mer kunskap som är kännetecknande för Sverige, såsom svenska språket. Observera att vistelsetiden här har en direkt effekt på inkomsten och gäller allmänt, dvs. oavsett om familjerna flyttar eller inte. Det är viktigt att påpeka att detta resultat inte skall tolkas som om denna inkomstökning skulle vara tillräcklig för att eliminera inkomstgapet mellan utlandsfödda och infödda svenskar. Resultaten tyder helt enkelt på att utlandsföddas inkomster ökar med tiden. Det finns, som också nämns tidigare, sytematiska empiriska resultat som visar att utlandsfödda, oavsett födelseland, inte når upp till inföddas inkomster, inte ens efter 20 år efter ankomsten (se t.ex. Arai m.fl., 1999). Även om det finns skillnader mellan olika utlandsfödda grupper ökar också familjers inkomster då antalet hemmavarande barn ökar, vilket kan likställas med familjers storlek. Detta resultat verkar motsägelsefullt med tanke på att fler barn ofta innebär inkomstbortfall för en av makarna (som en följd av mamma- eller pappaledigheten). Men om den av makarna med den högsta lönen arbetar fler timmar per t.ex. vecka, så kan denna inkomstökning tillsammans med föräldrarpenningen överstiga det inkomstbortfall barnledigheten föranleder. Detta kan med andra ord utgöra en möjlig förklaring till varför familjeinkomsten ökar med ökat antal barn. Slutligen visar resultaten att ju högre familjeinkomst vid utgångsläget, dvs. vid 1995, desto långsammare växer familjens inkomster. Det innebär att inkomsten för familjer med låga inkomster ökar proportionellt mer jämfört med motsvarande för höginkomsttagande familjer.</p>
<h2>Sammanfattande slutsatser</h2>
<p>Denna studie har undersökt huruvida internmigration eller flytt inom Sverige bland nyanlända invandrade familjer påverkar deras totala årsinkomst. En ökad inkomst tolkas som indikation på att utlandsfödda initialt hamnat i regioner där arbetsmarknadens behov inte matchar deras kompetens eller yrkeserfarenheter och att de därmed har begränsade möjligheter att etablera sig på arbetsmarknaden. Om det dessutom visar sig att denna inkomstökning är större för de familjer som har vistats i Sverige en kortare tid, jämfört med dem som har vistats i Sverige en längre tid, är det ytterligare en indikation på att hypotesen kan bekräftas.</p>
<p>Utlandsfödda definieras här som personer mantalsskrivna i Sverige 31 december både 1995 och 2000 men är födda i ett annat land än Sverige. Fyra olika grupper av invandrade familjer jämförs i analysen; nordiska, europeiska, asiatiska och flyktinginvandrare, dvs. familjer som antas ha kommit som flyktingar till Sverige. Familjer är definierade som gifta/sammanboende maka-make par som inte har skilt sig/separerat under undersökningstiden, dvs. under 1995– 2000. Migranter definieras som familjer som under perioden 1996– 1999 flyttat från en arbetsmarkandsregion (LA-region) i Sverige till en annan. Analysen är baserad på LOUISE-databasen kompletterad med Flytt-databasen.</p>
<p>Studien visar att flyktingfamiljer som kort efter ankomsten flyttar till en annan region uppnår en högre årlig inkomst jämfört med både de familjer som inte flyttar och de som efter en längre vistelsetid flyttar. Slutsatsen är följaktligen att internmigration har en positiv effekt på inkomsten för nyanlända flyktingfamiljer. Detsamma kan dock inte sägas om de andra utlandsfödda grupperna. Deras inkomster verkar inte påverkas av huruvida de flyttar. En slutsats är att etablering som flykting ger ett sämre utgångsläge än andra typer av invandrare.</p>
<p>Dessa resultat visar att empirin stöder hypotesen om att flyktingar har brist på relevant information om värdlandet i allmänhet och landets regionala arbetsdelningar i synnerhet och flyttar därför inom värdlandet i högre grad än andra grupper. Invandrade familjer vilka kommer som flyktingar flyttar i stor utsträckning och uppnår dessutom högre inkomstnivå som ett resultat av flytten. Hypotesen stämmer också vad gäller invandrade familjer som kommer från Norden och Europa, eftersom de flyttar i lägre utsträckning och flytt inte visar någon effekt på deras inkomster, liksom invandrade familjer som kommer från Asien eftersom inte heller de visar någon märkbar flytteffekt på inkomsten. Detta trots att de flyttar i ganska stor utsträckning (näst efter flyktingfamiljerna). Förklaringen kan vara att födda i Norden, Europa och Asien har större möjlighet att samla nödvändig och relevant information om det tilltänkta mottagarlandet redan innan själva invandringen genom att t.ex. besöka landet innan de bestämmer sig för att ta steget och invandra. Detta i sin tur kan öka deras chanser att hitta jobb som passar deras kvalifikationer eller kunnande. Denna möjlighet saknas dock av naturliga skäl för flyktingar. De hamnar därför på platser eller i regioner där deras kompetens eller humankapital inte passar arbetsmarknadens efterfråga på bästa sätt och måste därför flytta.</p>
<p>Den kanske viktigaste slutsatsen är dock att hypotesen om nyanlända flyktingfamiljers begränsade möjligheter att ur ett arbetsmarknadsperspektiv själva välja lämplig boenderegion har stöd i empirin. Nyanlända flyktingar verkar hamna i regioner där tillgången på bostäder är god men där arbetsmarknadsläget inte är särskilt gynnsamt. Ett förslag till politiska åtgärder är att stimulera och till och med underlätta utlandsföddas, i allmänhet, och flyktingarnas, i synnerhet, geografiska rörlighet. Den senaste tidens krav på att begränsa flyktingarnas möjligheter att bosätta sig i vissa kommuner är ett exempel på en barriär som försvårar flyktingarnas etableringsmöjligheter.</p>
<h2>Referenser</h2>
<p>Aguilar, Renato och Gustafson, Björn (1991) “The Earnings Assimilation of Immigrants”, Labor, 5, 37–58.</p>
<p>Arai, Mahmood, Regnér, Håkan och Schröder, Lena (1999) Är arbetsmarknaden öppen för alla? Bilaga 6 till Långtidsutredningen 1999, (SOU 2000:7).</p>
<p>Carlsson, Folke, Johansson, Mats, Person, Lars Olof och Tegsjö, Björn (1993) “Creating Labour Market Areas and Employment Zones”. CERUM Report, Umeå Universitet.</p>
<p>Invandrarpolitiska kommittén (1996), Sverige, framtiden och mångfalden: slutbetänkande från Invandrarpolitiska kommittén, (SOU 1996:55).</p>
<p>Integrationspolitiska maktutredningen (2004), Egenförsörjning eller bidragsförsörjning? Invandrarna, arbetsmarknaden och välfärdsstaten, (SOU 2004:22).</p>
<p>Statens invandrarverk (1997a), Individuell mångfald: invandrarverkets utvärdering och analys av det samordnade svenska flyktingmottagande åren 1991–1996. Norrköping: Statens invandrarverk, 1997.</p>
<p>Statens invandrarverk (1997b), Flyktingar i Sverige: om flyktingarnas flyttning och kvarboende. Norrköping: Statens invandrarverk, 1997.</p>
<p>Åslund, Olof (2001) “Now and Forever? Initial and Subsequent Location Choices of Immigrants”. IFAU-Institutet för arbetsmarknadspolitiska utvärderingar, Working Paper 2001:11.</p>
<h2>9 Att byta jobb Lena Söderholm</h2>
<p>1977 kom Fatima som 18-åring till Sverige från ett nordafrikanskt land. Hon gifte sig och bildade familj och fick så småningom tre barn. Under sina studier i svenska arbetade Fatima extra på ett daghem som städare. Hon tyckte att det verkade roligt att arbeta med barn så hon frågade daghemsföreståndaren om hur hon skulle kunna få ett sådant arbete. Fatima fick rådet att söka en barnskötarutbildning, vilket hon också gjorde. Efter avslutad utbildning fick hon arbete direkt på ett daghem och trivdes väldigt bra. Men efter 17 års arbete på olika daghem ville Fatima göra något annat. Hon började fundera på att omskola sig och tog ett extrajobb inom äldreomsorgen, samtidigt som hon var kvar på sitt gamla arbete.</p>
<p>Fatima var vid denna tid facklig förtroendeman på sin arbetsplats och på ett fackmöte hörde hon att äldreomsorgen behövde mycket personal. Hon började undersöka vad hon skulle behöva göra för att byta yrke. Fatima var anställd inom Stockholms stad och arbetsgivaren erbjöd de anställda betald utbildning till undersköterska. Hon sökte och blev antagen i september 1999 eftersom hon hade mycket goda vitsord från sina tidigare arbetsplatser.</p>
<p>Fatima trivdes på kursen och tyckte det var fantastiskt att få studera igen. Kursdeltagarna fick också veta att de var eftersökta på arbetsmarknaden. Klassen fick besök av en arbetsförmedlare under våren 2001 som berättade hur man söker arbete och vad arbetsgivaren gärna vill veta vid anställningsintervjuer. Samtliga i Fatimas kurs började söka arbete redan innan de slutade kursen och de tipsade också varandra om olika arbetsplatser som sökte personal. Fatima upplevde dock att den information som arbetsförmedlaren givit om hur anställningsförfaranden går till inte stämde när hon sedan sökte fyra jobb inom äldrevården.</p>
<p>TP  Texten PT  är en kortfattad version av Lena Söderholms magisteruppsats i pedagogik.</p>
<p>På den första arbetsplatsen, ett äldreboende i Stockholms innerstad som här kallas Äldreboende 1, sökte både Fatima och flera av hennes klasskamrater arbete genom att lämna in en intresseanmälan i mars 2001. Tiden gick och Fatima hörde inte av arbetsgivaren. Fatima fick sedan veta att en av hennes kurskamrater redan varit där på intervju och fått arbete, så Fatima antog att det blivit något fel. Hon ringde och frågade om hon kunde få komma på intervju. Fatima tyckte att det var svårt att få kontakt med chefen, hon fick försöka flera gånger och blev inte uppringd trots att hon lämnat ett meddelande. I mitten av april 2001 lyckades Fatima på tag på denna chef som svarade att hon kunde komma samma dag, men Fatima kände sig inte riktigt välkommen i telefon men gick dit ändå.</p>
<p>Under intervjun tittade inte chefen på Fatima. Med sin intresseanmälan hade Fatima redan skickat in sin meritförteckning, men chefen sa att hon inte kunde hitta den och ville inte heller se den kopia som Fatima hade med sig. Fatima fick inga frågor om sin kompetens, erfarenhet eller syn på arbetet. Istället höll chefen upp en bemanningslista, läste högt igenom den och konstaterade att det var fullt överallt. Fatima undrade varför de sökte personal om de redan hade fullt. Chefen frågade efter Fatimas lönekrav och sen var intervjun, som tog mindre än 30 minuter, slut. Chefen skulle höra av sig och meddela om Fatima fick jobb, men det gjorde hon inte. Till slut lämnade chefen besked via växeltelefonisten att tjänsten var tillsatt.</p>
<p>När Fatima någon månad senare fick veta varför hon inte fick platsen ökade hennes känsla av att ha blivit orättvist behandlad. Chefen menade att skälet till att Fatima inte fått tjänsten var att hennes lönekrav var för högt. Chefen hänvisade också till att personkemin inte stämde och att hon känt på sig att Fatima inte passade för att arbeta med gamla människor.</p>
<p>Efter denna händelse beskriver Fatima en känsla av obehag och maktlöshet som påverkar hela hennes tillvaro. Hon får svårt att sova och känner sig kränkt. Fatima, som saknade erfarenheter av ett sådant ”anställningsförfarande” och bemötande, berättar att hon upplevde sig ”vara smutsig”.</p>
<p>Angående lönekravet hade alla kurskamrater kommit överens om att 17 000 kr var rimligt efter avslutad utbildning. Men Fatima var medveten om att det i en anställningsintervju även ingår att lönen förhandlas, det vill säga att hon var beredd att gå lägre om så behövdes. Men i denna intervju hade inte någon löneförhandling ägt rum alls, när Fatima sade sitt lönekrav hade chefen inte sagt någonting. Det andra påståendet som chefen uppgav som skäl, att Fatima inte skulle passa att arbeta med gamla människor stämde inte överens med Stockholms stads uppfattning om Fatima. Det var ju på grund av de goda rekommendationerna både från förskolan och äldreomsorgen som Fatima blev antagen till undersköterskeutbildningen.</p>
<p>Men Fatima fick mycket stöd från sina klasskamrater och sin lärare med att fortsätta söka arbete. Hon fick tips om ett annat äldreboende i de sydvästra förorterna, här kallat Äldreboende 2. När Fatima ringde till arbetsplatsen och bestämde tid för intervju kändes det bra i telefonen och hon kände sig välkommen till intervjun. Chefen frågade i telefon om Fatima kunde börja omgående eftersom de hade långtidssjukskriven personal som behövde ersättas. Förväntansfull kom Fatima litet för tidigt till intervjun. Då kom en kvinna och bad henne, som Fatima upplevde det, på ett aggressivt sätt att ge sig av från kontoret. Kvinnan lyssnade inte till Fatimas förklaring; att hon skulle på anställningsintervju. Fatima tog då en promenad i omgivningarna och återvände på angiven tid till äldreboendet, nu med en känsla av oro. Det visade sig att den kvinna som schasat ut henne tidigare också var den chef som skulle intervjua Fatima.</p>
<p>Intervjun började med att Fatima ombads att skriva ner sin meritförteckning (som hon redan hade skickat) i ett separat rum. Fatima gjorde som hon blev instruerad. Därefter inleddes intervjun där chefen även hade med sig en ur personalen från en vårdavdelning, vilket Fatima upplevde som positivt då det lättade upp stämningen. Fatima beskriver att hon kände att det ”var något i luften” under intervjun som gjorde henne obekväm. Den första frågan Fatima fick var om hon blivit övertalig på sin gamla arbetsplats och sedan om hennes löneanspråk. Därpå ville chefen veta om Fatima tänkte arbeta med sin huvudduk. Fatima blev helt ställd av frågan, hon hade arbetat inom både barn- och äldreomsorg och aldrig stött på liknande frågor om sin sjal och heller inte upplevt att det var några problem att utföra sitt arbete med den. Tvärtom menade Fatima att många äldre blev glada då de såg henne och kallade henne för ”syster”. Men enligt chefen så hade det uppstått problem på det här äldreboendet för att de gamla blev ”rädda” när de såg människor med huvudduk och Fatima fick frågan om hon kunde ta av sig huvudduken när hon jobbade. Men Fatima undrade varför hon skulle göra det eftersom hon hittills inte mött några problem med att jobba i sjal. Efter intervjun visade den anställde som hade varit med under intervjun runt Fatima på äldreboendet. Fatima kommenterade chefens synpunkter om huvudduken, varpå den anställde svarade att mörka människor och sådana som bar sjal inte fick jobba där. Svaret gjorde Fatima rädd. Efter tre veckors tystnad fick hon ett brev med tack för visat intresse; tjänsten hade tillsatts av en annan sökande.</p>
<p>Fatima kontaktade Diskrimineringsfunktionären (DF) efter denna anställningsintervju och fick stöd för att kunna gå vidare, till exempel med att begära meritförteckning för den som fick tjänsten. Fatima begärde att få dessa handlingar från både äldreboende 1 och 2. Äldreboende 1 nekade att lämna ut meritförteckningen för den som fått tjänsten med hänvisning till sekretess, men äldreboende 2 lämnade ut dem. Det visade sig då att den person som fått tjänsten hade sämre meriter än Fatima. DF kontaktade också äldreboende 2 och frågade om deras rutiner vid rekrytering och fick då veta av chefen att de inte kunde anställa Fatima då hon var allergisk mot husdjur och det fanns boende som hade husdjur. Men frågan var aldrig uppe under Fatimas anställningsintervju, så hon fick inte chans att svara att hon inte är allergisk.</p>
<p>På uppmaning av DF anmälde Fatima äldreboende 1 och 2 till facket våren 2001 för att de skulle driva hennes ärende om etnisk diskriminering.</p>
<p>Efter de här erfarenheterna beskriver Fatima att hon tappat självförtroendet och var beredd att ge upp yrket som undersköterska och gå tillbaka till barnomsorgen. Hon upplevde att den framtidstro och glädje hon känt inför kursen var borta. Hon fick koncentrationssvårigheter och hade svårt att sova så att hon fick recept på sömnmedel av sin husläkare. Hemma pratade hon mest med sin äldsta dotter som gav sin mamma stöd att fortsätta kämpa för sin rätt.</p>
<p>Fatima blev kontaktad av ett privat sjukhem, Äldreboende 3, och gick dit för en anställningsintervju. Denna gång hade chefen Fatimas meritförteckning framför sig och frågorna var enbart kopplade till arbetet på sjukhemmet. Efter en vecka hörde chefen av sig och meddelade att Fatima fick jobbet. Men deras löneanbud innebar att Fatima skulle få samma lön hon haft som barnskötare. Hon tackade därför nej eftersom hon hade hoppats på att höja sin lön efter undersköterskeexamen.</p>
<p>Därefter fick Fatima tips om ett annat äldreboende i Stockholms stad som sökte personal, Äldreboende 4. Även här genomfördes en regelmässig rekrytering med frågor som var relevanta för det arbete som Fatima erbjöds. Efter en förhandling om lönen accepterade Fatima jobbet för 16 500 kr/månaden. Sedan dess är hon anställd där och har även avancerat och fått en samordnartjänst.</p>
<p>Känslan av ha blivit orättvist behandlad och kränkt lämnade emellertid inte Fatima. Facket, som fått Fatimas ärende våren 2001, hörde inte av sig på flera månader. Till slut fick Fatima kontakt med handläggaren men hon kände sig misstrodd och fick gång på gång höra att det inte fanns ”starka bevis” för att diskriminering skett. Ett möte mellan Fatima, facket och äldreboende 1 ordnades dock i augusti 2001. Fatima fick då veta att chefen bedömde att hennes lönekrav var ett tecken på bristande flexibilitet och att utbildning hade mycket litet att göra med deras bedömningar vid nyanställningar. Fackets handläggare konstaterade att det saknades rutiner för rekrytering men ville inte uttala sig om diskrimineringsfrågan. Detta upplevde Fatima som ett svek från fackets sida och ville driva sin sak vidare. Fatima försökte vid upprepade tillfällen få facket att agera och påminde sin handläggare om att vara uppmärksam så att preskriptionstiden inte gick ut. Men tiden gick utan att facket agerade.</p>
<p>I maj 2002 anmälde Fatima sitt fall direkt till DO, som i sin tur sände en förfrågan till Fatimas fack om de skulle företräda sin medlem. Inget svar inkom. DO sände påminnelser till Fatimas fack både i augusti och december 2002 eftersom facket inte svarat och Fatima inte heller hört av dem.</p>
<p>I början av år 2003 fick Fatima veta att hon fått en ny facklig handläggare. Denne upptäckte att preskriptionstiden för ärendet hade gått ut och meddelade Fatima detta. Djupt besviken över fackets agerande säger Fatima upp sig från sitt förtroendeuppdrag och avslutar även medlemskapet i facket. Känslan av att hennes egen intresseorganisation inte ställt upp för henne upplevdes som minst lika kränkande som anställningsintervjuerna. Som en kompensation erbjuds Fatima ett ideellt skadestånd från facket. Men fackets jurist begär en fällande dom mot arbetsgivaren för att godkänna skadeståndet. Han undrade också vad Fatima hade förlorat, hon hade ju haft lön under utbildningstiden och fått ett nytt arbete. Fatima upplevde att juristen var på samma sida som de arbetsgivare som diskriminerat henne, eftersom han inte ville se att Fatimas skadestånd handlade om att hon kränkts pga sin religion och etniska tillhörighet. Att han till slut gav med sig tolkar Fatima som ett sätt att bli av med henne, en besvärlig människa.</p>
<p>Fatima accepterade inte rollen som ”besvärlig människa”. Hon var övertygad om att hon skulle bli rättvist behandlad och framförallt om att hon hade rätten på sin sida. I hela sitt yrkesliv hade hon tagit reda på vilka regler som gällde och följt dem. Men Fatima möttes av en tystnad som tvingade henne att vara mer aktiv än hon önskade. Hon kände sig tjatig och upplevde att hon blev behandlad som om hon inte fanns. Hon förstod att hon inte var önskvärd, men drevs ändå av sin vilja att förstå varför. Fatimas upplevelser möttes inte bara av tystnad utan också av förnekande. Det hon upplevde förnekades av dem som hade makt att agera och förändra situationen. Trots att Fatima fick ett skadestånd är hennes upplevelse att hon inte fått upprättelse. Denna upprättelse skulle kunna vara en bekräftelse på att de som begått fel mot henne erkände sina handlingar. Men så vitt Fatima vet har arbetsgivaren och de rekryterande chefer som diskriminerade henne inte ställts inför några konsekvenser av sitt agerande. Därmed, menar Fatima, spelar inte pengasumman så stor roll. Hon saknar fortfarande bekräftelsen på att hon blev illa behandlad.</p>
<p>Konsekvenserna av att ha upplevt diskriminering är stora för Fatima. Besvikelsen över ett samhälle som diskriminerar är stor. Hon har bestämt sig att aldrig mer vara medlem i någon facklig organisation och när hon förklarat varför påverkas även arbetskamraternas förtroende för facket. Hon kommer aldrig att glömma det som hänt och hon vet inte om hon ska våga byta arbete i framtiden. Minnena från de kränkande situationerna väcks lätt till liv. Förutom sin egen vanmakt tänker Fatima på sina barn, tre hemmavarande barn varav två tonåringar. Under den tid då Fatima mådde som värst hade hon sin viktigaste samtalspartner i sin äldsta dotter. Dottern hade gått på universitet, hade sökt olika jobb och redan haft ett vikariat. Det smärtade Fatima när hon upptäckte att dottern hade blivit mer observant på att även hon bemöttes med negativa attityder vid anställningsintervjuer.</p>
<p>I mars 2004 avskrev DO Fatimas ärende efter förlikning mellan parterna. Känslan att ha blivit diskriminerad har Fatima kvar.</p>
<h2>10 Den andra arbetskraften Exotisering och rasism på arbetsplatsen Paula Mulinari</h2>
<h2>Inledning</h2>
<p>Vi behöver en växande tjänstesektor. Inte minst tänker jag på dem som kommer hit som flyktingar och som kan baka bröd, sy, passa barn och städa. De ska kunna få utlopp för sitt kunnande och dessutom få betalt för det. (Jämställdhets-, Integrations-, Storstads- och Demokratiminister Jens Orback i DN 2004-10-26)</p>
<p>Möjligheten att arbeta och försörja sig är en av de viktigaste delarna av en fungerande integrationspolitik. Arbetsmarknaden måste öppnas för människor som i dag stängs ute, eller hänvisas till den oskyddade svarta arbetsmarknaden, för att få jobb i Sverige. Man kan öppna den privata tjänstesektorn för nya jobb och det måste bli lättare att starta och driva företag med minskat regelkrångel och byråkrati. (Fakta från Moderaterna i Stockholmstad)</p>
<p>Expansionen av tjänstesektorn, speciellt den privata tjänstesektorns låglönebranscher, ses av många i den offentliga debatten som ett verktyg mot segregation och utanförskap. Hotell- och restaurangbranschen tillhör låglönedelen av den privata tjänstsektorn och sysselsätter många människor med utländsk bakgrund. I detta kapitel vill jag analysera hur kategorierna ”invandrare” och ”svensk” görs i arbetslivet, för att därigenom fånga hur dessa kategoriseringar formar människors arbetsvillkor inom hotell- och restaurangbranschen. I inledningen till den första rapporten i utredningen om Makt, integration och strukturell diskriminering, Bortom vi och dom: teoretiska reflektioner om makt, integration och strukturell diskriminering, skriver redaktörerna Paulina de los Reyes och Masoud Kamali:</p>
<p>Utgångspunkten är att varken svenskhet eller invandrarskap är essentiella begrepp som kan tillskrivas ett ontologiskt värde. Uppmärksamheten riktas i stället mot hur reproduktionen av dessa kategorier och institutionaliserade praktiker sker och hur de tvingas på den komplexa verkligheten och på så sätt vidmakthåller rådande maktrelationer (SOU 2005:41, s. 12).</p>
<p>Kategorierna invandrare och svensk är något som hela tiden görs. I och med att uppdelningen mellan svenskar och invandrare inte grundar sig på några essentiella skillnader måste den definieras, naturaliseras och vidmakthållas i vardagen, men den är också föremål för utmaningar och förändringar. Fokus bör därför riktas mot hur dessa kategorier produceras och reproduceras och vilka materiellt ojämlika effekter som denna kategorisering skapar. Jag kommer, med utgångspunkt i de los Reyes och Kamalis ansats, att utforska och diskutera hur dessa kategorier görs i arbetslivet, med fokus på tjänstearbete inom hotell- och restaurangbranschen. Mitt empiriska material belyser hur kategorierna ”invandrare” och ”svensk” ständigt skapas och återskapas på arbetsplatserna och därmed påverkar de arbetsvillkor som människor arbetar under. Jag utforskar hur denna kategorisering inverkar på arbetets organisering och på individers möjligheter att påverka arbetets utformning, rumsliga lokalisering och tidsmässiga fördelning. Materialet visar också att dessa kategorier inte är fixerade utan hela tiden ifrågasätts och överskrids.</p>
<p>Det kvalitativa materialet som presenteras i kapitlet består av intervjuer med tio kvinnor och män, alla anställda inom hotell- och restaurangbranschen i Malmö och alla med någon form av kundkontakt i sitt arbete. TPF FPT  Intervjuerna är gjorda mellan 2003 och 2005. Ingen av de intervjuade är född i Sverige. Även om en del kom till Sverige i vuxen ålder, har mer än hälften av informanterna tillbringat större delen av sin uppväxt i Sverige. Informanterna är i åldrarna 20–55 år. Jag använder mig av fiktiva namn för att skydda deras anonymitet.</p>
<p>De stora LO-facken inom den privata tjänstesektorn är Hotell- och Restaurangfacket samt Fastighets och Handelsanställdas förbund. Under det första kvartalet 2005 fanns det i Sverige totalt 119 400 människor sysselsatta inom hotell- och restaurangbranschen och av dessa var 46 procent kvinnor och 44 procent män. Totalt utgör detta 2,8 procent av alla sysselsatta i landet (SCB 2005). Ungefär 36 procent av alla anställda inom hotell- och restaurangbranschen har utländsk bakgrund. Av dessa är endast 1 procent från övriga Norden. Ungefär 25 procent av alla sysselsatta har olika former av tidsbegränsade anställningar (LO 2003).</p>
<p>Kapitlet är strukturerat på följande sätt: Först presenteras de teoretiska premisser som ramar in analysen av det empiriska materialet. Här utforskar jag spänningen mellan makrostrukturella analyser av strukturell diskriminering och institutionella ansatser, som fångar hur kön och ”ras” görs och ges mening i arbetslivet och hur detta i sin tur påverkar arbetsförhållanden.</p>
<p>Tonvikten i kapitlet ligger sedan på analysen av det empiriska materialet utifrån tre centrala teman. Det första temat belyser hur föreställningar om kulturella skillnader inverkar på informanternas arbetsvillkor. Det andra temat rör frågor om hur människor på en arbetsplats hänvisas till olika arbetsuppgifter utifrån diskurser om ”invandrare”, ”svenskar”, ”vit och ”svart” arbetskraft. I det tredje temat diskuteras hur flexibla anställningsformer organiserar ojämlika arbetsvillkor inom hotell- och restaurangbranschen. Avslutningsvis för jag en diskussion kring arbetets rasifiering och dess effekter på såväl arbetskraften som arbetsplatserna.</p>
<p>Rasifieringens TPF FPT  dubbla roll</p>
<p>M: Jag vet inte hur det går till, men även om det inte är så att jag är anställd för att diska hamnar jag oftast i disken.</p>
<p>Miguel hade i många år arbetat som servitör på olika hotell och restauranger. När vi träffades arbetade han på en medelstor restaurang (ca tio anställda). Under intervjun bad jag honom berätta om sina arbetsuppgifter. På Miguels arbetsplats (i likhet med många av de andra informanternas arbetsplatser) fanns det ingen permanent anställd diskare utan de anställda förväntades diska när de hade ”utrymme över”, det vill säga på deras lediga tid eller tid som inte upptogs av andra arbetsuppgifter. Enligt flera informanter var frågan om när det fanns sådant ”utrymme” en ständig källa till konflikt bland anställda eller mellan anställda och deras närmsta chefer. Miguel upplevde, trots överenskommelser om rotation i arbetssysslorna, att han tvingades diska oftare än de andra anställda. Miguels fundering – ”jag vet inte hur det går till” – ställer oss inför en rad intressanta frågor. Hur fördelas arbetsuppgifterna på en arbetsplats där de anställda formellt sett skall utföra samma arbete. Vilka osynliga och synliga sorteringshierarkier finns det på arbetsplatserna?</p>
<p>Miguel arbetade som servitör på en restaurang där de flesta andra som arbetade var svenskfödda. Under intervjun återkom Miguel till de orättvisor som han ansåg fanns på hans arbetsplats. Han menade, i likhet med många av de andra informanterna, att han tilldelades vissa arbetsuppgifter eftersom han uppfattades som ”svartskalle” (informantens egna ord – på spanska ”cabezita negra”). Miguels berättelse läser jag som ett exempel på hur kategorierna ”invandrare” och ”svensk” görs till en markör i arbetslivet, och hur detta inverkar på arbetets organisering och fördelningen av sysslor på olika arbetsplatser.</p>
<p>Det finns i dag en omfattande forskning om rasismens strukturella roll inom den kapitalistiska ekonomin. Denna forskning har huvudsakligen analyserat hur och varför människor hamnar i olika segment och sektorer på arbetsmarknaden. Forskningen har i mindre utsträckning utforskat frågan om hur arbetslivets segmentering och segregering påverkar arbetets konkreta utformning, och hur den därmed upprätthåller och reproducerar de strukturella ojämlikheter som rasismen skapar (se dock Schierup & Paulsson, 1994). För att anknyta till Miguels berättelse är det svårt att utifrån denna forskning fånga den process som gör att Miguel hamnade i disken trots att han inte anställdes som diskare, och hans upplevelse av att denna fördelning av arbetsuppgifter gjordes därför att arbetsgivaren och de andra anställda uppfattar honom som en ”svartskalle”. Jag menar att begreppet rasifiering, som utvecklats av bland andra marxisten Robert Miles, är ett användbart begrepp för att fånga dessa processer. Les Back och John Solomos lyfter i boken Theories of race and racism, a reader (2000) fram Robert Miles’ analyser av rasismens roll i det kapitalistiska samhället som ett av de mest centrala försöken att inkorporera en förståelse av rasismen inom ramen för en marxistisk teoribildning. Enligt författarna är Miles’ viktigaste bidrag till diskussioner och analyser av rasism att han påvisade att ”ras” är något som skapas inom ramen för politiska och ekonomiska maktrelationer (se t.ex. Miles, 1993; 1989). Miles’ begrepp har varit och är ett viktigt teoretiskt redskap inom den svenska antirasistiska forskningen, delvis eftersom det är ett begrepp som sätter fokus på hur kategorierna ”invandrare” och ”svensk” görs och de ojämlikheter som föds ur detta, men även eftersom det är ett begrepp som belyser hur föreställningar om tänkta rasskillnader görs till betydelsebärande kategorier.</p>
<p>Begreppet har använts för att utforska och synliggöra rasismens roll i formerandet av det svenska samhället och de processer som till exempel skapar ett etniskt segregerat arbetsliv, och ojämlika arbetsvillkor. Denna forskning har varit (och är) central för att visa att rasismen inte är ett marginellt fenomen i det svenska samhället utan i stället något konstitutivt för skapandet av hierarkier inom alla samhällsområdena; inte minst inom arbetslivet. När begreppet använts i en svensk kontext (Molina, 1997; Mulinari & Neergaard, 2004) har forskare ofta rört sig ifrån Miles’ ursprungliga idé om att rasifiering görs utifrån tänkta biologiska skillnader, och i stället synliggjort hur idéer om kulturella skillnader och annorlundahet också är centrala. För Miles är denna process alltid en relationell process, där de som rasifierar samtidigt rasifierar sig själva – dock från en överordnad position. Irene Molina, som introducerat begreppet i Sverige (1997), menar att</p>
<p>Inträdet av begreppet rasifiering i både den interna och externa akademiska debatten om rasism var en viktig milstolpe för förståelse av ojämlikhetsskapande i samtida samhällen inte minst för dess grammatiska form indikerar aktion, process, skapande. (Molina, 2005)</p>
<p>Molina hävdar att en av begreppets styrkor är att det riktar sökarljuset mot processer och görande(n). Men begreppets analytiska värde, menar jag, ligger också i att det belyser hur rasifieringen alltid bygger på en asymmetrisk relation, eftersom skillnad alltid skapas inom ramen för ojämlika strukturella ekonomiska och politiska relationer. Jag menar att begreppet kan förstås på två analytiska nivåer, som båda är centrala för analyser av arbetslivet; å ena sidan den strukturella nivån (rasifieringens orsak och dess funktion inom kapitalismen) och å andra sidan ”görandet” eller iscensättandet av denna ojämlika relation. Dessa nivåer kan tillsammans synliggöra hur arbetets organisering (t.ex. de processer som formar ett etniskt segregerat arbetsliv) och arbetets konkreta utformning (t.ex. hur arbetsuppgifter fördelas mellan anställda som formellt har samma ansvarsområden eller hur mycket människor förväntas arbeta) både bygger på och skapar ojämlika relationer mellan ”svenskar” och ”invandrare”.</p>
<p>Miles’ teoretiska perspektiv bidrar med en förståelse av hur rasismen formar dagens ekonomiska system. Parallellt skapar det en teoretisk ram som förflyttar fokus från frågor om marginalisering och utanförskap till frågor om strukturell diskriminering, makt och exploatering. Det är samtidigt viktigt att understryka att dessa strukturella teorier inte förmår problematisera hur konstruktionen av den andra görs och vilka effekter detta har för arbetets utformning. Kvinnoforskare har under de senaste tio till femton åren i sina analyser av arbetslivet bland annat visat hur arbetet bekönas, exempelvis genom kopplingar mellan kön och det som anses vara kompetens, omsorg och bra service (Sommestad, 1992; Lindgren, 1999; Petersson, 2003). TPF FPT  Sociologen Elaine. J. Hall beskriver i texten Waitering/Waitressing: Engendering the work of Table Services (1993) hur serveringsarbetet bekönas till exempel genom klädval, hur kunderna talar till män och kvinnor osv. TPF F  Det PT  som författaren menar är intressant är därför inte att se att kvinnor och män har olika yrken (även om detta kan vara intressant för att diskutera könssegregeringen i arbetslivet) utan att se hur själva arbetet och arbetssysslorna formas utifrån vem som utför det. Hall skriver:</p>
<p>Hall menar att människor inte bär med sig könet in i arbetet utan att det görs genom själva arbetet. I boken Gender and Racial Inequality at work belyser Donald Tomaskovic-Devey hur könsojämlikheter och rasifierade ojämlikheter skapas inom organisationer. Tomaskovic-Deveys utgångspunkt är att kön och ”ras/etnicitet” inte enbart strukturerar arbetsorganisationen utan även utformningen av det konkreta arbetet. Han skriver</p>
<p>Medan författare som Miles betonar rasismens strukturella roll inom kapitalismen, belyser dessa författare att rasismen inte enbart skapar segment (inom arbetarklassen) utan också ändrar formerna för arbetet – ”… the character of jobs and workplaces themselves”. Detta innebär att arbetets konkreta utformning i sig reproducerar strukturella ojämlikheter, då ojämlikheterna inkorporeras i arbetets organisering och utformning och skapar skilda arbetsvillkor. I Sverige har den antirasistiska forskningen både synliggjort det etniskt delade arbetslivet (Schierup & Paulson, 1994; de los Reyes, 1999) och de processer och mekanismer som formar det (Knocke, Drejhammar, Gonäs & Isaksson, 2003; Hertzberg, 2003). I den svenska genusforskningen, med fokus på arbetsliv och arbetsorganisation, har rasismens roll i arbetslivet och dess inverkan och samspel med arbetslivets könssegregering ofta blivit osynliggjord. Teoretiska och analytiska bidrag från forskare som Wuokko Knocke, Paulina de los Reyes och Alexandra Ålund (se Knocke, 1981, 1991, 2004; Ålund, 1994; de los Reyes, 2002) är här centrala, dels eftersom de kritiskt granskat den svenska genusforskningen (med fokus på arbetslivet) och synliggjort avsaknaden av en förståelse av hur rasismen inverkar och samverkar med könsmaktordningen i det svenska arbetslivet, och dels eftersom de utvecklat teoretiska verktyg som betonar behovet av att se hur olika former av maktrelationer interagerar och formas i och genom varandra. Ett annat viktigt bidrag är att denna forskning visat att arbetslivet i Sverige måste analyseras utifrån en förståelse av hur globala ekonomiska och politiska förändringar påverkar utvecklingen i det svenska arbetslivet (t.ex. migration, internationell arbetsdelning osv.) TP F FPT .</p>
<p>För att sammanfatta menar jag att det finns ett behov av att förena strukturella analyser av arbetslivet och arbetsorganisationer med teorier och analysverktyg som tillåter oss att utforska och fånga skapandet av skillnad i det konkreta arbetslivet och vilka materiella konsekvenser detta har för människors arbetsliv. En kombination av dessa teoretiska ramar skulle tillåta oss att se interaktionen mellan arbetskraftens rasifiering och det konkreta arbetets rasifiering. Jag menar vidare att begreppet lyckas fånga dessa två nivåer, dels konstruktionen av specifika arbetskraftskategorier inom ramen för en strukturell analys av rasismens roll i det kapitalistiska systemet och dels för att det betonar att det är en process som görs, förändras och förhandlas.</p>
<h2>Exotism och arbetsdelning</h2>
<p>L: Det var roligt med tanke på invandrare och svenskar. Jag tar det från början. Det var många invandrare som jobbade där och några svenska tjejer, men så skulle dom börja servera svensk husmanskost på lunchen och då sa dom uttryckligen: ”Nää vi vill inte att du jobbar på lunchen längre för nu är det så att vi ska servera svensk mat och vi tycker inte att du kan representera den svenska maten. Så du får gärna jobba kvar, men då får du jobba på kvällarna”. Men innan var det inget problem att jag serverade indisk mat.</p>
<p>L: Ja, vad ska man säga? Ok, men sen när dom inte hittade några svenska tjejer som ville jobba på deras villkor så kom dom tillbaka och frågade om jag inte kunde jobba på lunchen. Då kunde jag servera svensk mat.</p>
<p>Leila var i tjugoårsåldern och hade under ungefär ett år arbetat helger och timmar på en medelstor och medelexklusiv restaurang. Hon arbetade som servitris men i arbetet ingick även att städa, diska, ta fram saker och servera (med andra ord allt förutom att laga själva maten). I en diskussion om vilka arbetsuppgifter som fanns på arbetsplatsen kom vi in på frågan om invandrare och svenskar hade olika typer av arbetsuppgifter, även om de var anställda för att göra samma arbete. Leila beskrev då hur arbetsgivaren delade upp arbetet i restaurangen utifrån en föreställning om de anställdas kulturella bakgrund och koppling till Sverige. Med ironi i rösten berättar hon vidare att det inte var något problem när hon villkor inom ramen för en globaliserad ekonomi (se till exempel Phizacklea, 1990; Anthias, & Yuval-Davies, 1992; Anderson, 2000). serverade indisk mat, även om hon själv var kurd. Möjligen kan detta ses som en konsekvens av homogeniseringen av invandrare, där det som förenar är att man kodas som icke-svensk; kurd eller indier är i detta sammanhang mindre viktigt. Leilas berättelse fångar hur uppfattningar om de anställdas etniska tillhörighet skapar en hierarkisk sortering av arbetsuppgifterna på arbetsplatsen. TP  Informantens PT  beskrivning av hur arbetsgivaren fördelar arbetet belyser också arbetsgivarnas roll i skapandet av specifika kategorier av anställda, samt vilka materiella effekter detta kan få för de anställda.</p>
<p>De ekonomiska ramarna tvingar emellertid arbetsgivaren att i detta fall frångå den skillnadsskapande praktik som var ämnad att bedrivas utifrån en idé om förhållandet mellan maträtterna och de kroppar som skall servera dem. Arbetsdelningen som här skulle göras visar både hur kategorierna ”invandrare” och ”svensk” görs i arbetslivet, och att dessa kategoriseringar påverkar människor arbetsvillkor – i och med att de som inte anses kunna representera den svenska maten tvingas arbeta på sämre tider och under sämre arbetsförhållanden.</p>
<p>Att arbeta på kvällen beskrivs av informanten som jobbigare än att arbeta på luncherna eftersom det är färre anställda på kvällarna, samtidigt som kvällskunderna förväntar sig bättre service. Lönerna är dock inte högre i och med att OB-tillägen är mycket låga eller i många fall icke existerande. Episoden som Leila beskriver fångar därmed hur skillnadsskapande, som i detta fall sker mot bakgrund av en idé om att vissa människor inte anses vara ”den äkta svenska varan” och därmed inte kan representera den svenska maten, får ojämlika effekter; i detta fall genom att informanten till en början endast ges timmar på kvällar, något som innebär sämre arbetsförhållanden. Leilas beskrivning av hur arbetsgivaren fördelade serveringsuppgifterna belyser hur diskurser om vem som tillhör nationen, och vem som kan representera den, på ett högst konkret sätt inverkar på människors arbetsvillkor. Arbetsgivarens krav på att tjejernas kroppar skall ”passa” till maten kan ses mot bakgrund av att servicesektorn inte endast producerar och säljer tjänster utan även föreställningar kring exotism, kön och heteronormativitet. De anställda förväntas inte enbart servera mat utan också väcka en känsla kopplad till maten och denna känsla antas variera beroende på vem som utför tjänsten; ett spel som verkar ske inom ramen för en kolonial fantasi om att konsumera och ”äta” den ”Andra” men samtidigt konsumera och göra svenskhet. Leila berättar att hon upplever att kunderna inte tyckte det var ett problem att hon var invandrare, så länge som de markerade att hon var just invandrare.</p>
<p>L: På restaurangen tror jag inte att folk tycker att det är ett problem att vi är invandrare, det ansågs liksom mer exotiskt. Man fick höra ”Ohh, var kommer du ifrån? Vad fint hår du har…”</p>
<p>P: Av gästerna?</p>
<p>L: Det var faktiskt inte alls roligt.</p>
<p>P: Så när ni serverade, så apropå vädret så, kom…?</p>
<p>L: Ja, och då får man säga, tack, tack, vad fan ska man säga? P: Ja, visst är jag exotisk!</p>
<p>L: Eller, vad du ser bonnig ut då!</p>
<p>Kundernas kommentarer kring informantens utseende och kropp kan tolkas som ett sätt att göra en hierarkisk uppdelning mellan dem själva och den anställde. Flera av de kvinnliga informanterna berättade om liknande situationer. Dessa berättelser kan ses i ljuset av att specifika typer av kroppar exotiseras inom ramen för en interaktion där heterobegär kopplats till koloniala fantasier om den Andra. Leila beskriver en incident som utspelade sig på samma arbetsplats och som synliggör att kön, etnicitet och heteronormativitet är en central del i servicearbetet:</p>
<p>L: Och sen efter typ en eller två gånger som jag hade jobbat där, så sa han ”du måste vara mer sexig”.</p>
<p>P: Nää.</p>
<p>L: Du måste typ sminka dig mer; och i arbetsintervjun ingick också frågor som: Har du någon pojkvän? Varför inte? Vad tycker din pappa om det?</p>
<p>P: Vad upplevde du svaret skulle vara? Eller varför tror du att han frågade?</p>
<p>L: Jag upplevde det som mycket provocerade. Först så frågade han om jag hade pojkvän, och sen sa han: Du måste vara mer flickig.</p>
<p>P: Vad sa du då?</p>
<p>L: Jasså – sa jag. Man är chockad och man har ingenting att sätta emot, man kan ju inte vara otrevlig tillbaka, hade det varit i vanliga fall hade jag fan nitat gubben. Då hade jag slagit till honom men han är ju ändå ens arbetsgivare och har makt.</p>
<p>Förutom det problematiska i att en arbetsgivare kan kräva att en anställd skall vara mer sexig och sminka sig mer eller fråga om man har en pojkvän, fångar Leilas berättelse något som många av informanterna återkom till: den totala maktlöshet som de ofta upplevde i relation till sina arbetsgivare när det kom till de krav som ställdes på dem. Att vara ”snygg” verkar vara ett självklart krav denna arbetsgivare ställer på sina anställda.</p>
<p>Forskning om servicearbete har visat hur centralt görandet av kön och sexualitet är inom servicearbete. Samtidigt menar jag att det inom forskningen finns en tendens att osynliggöra hur kön görs inom ramen för koloniala diskurser vilket leder till att det framställs som om alla anställda måste göra (och sälja) kön och sexualitet på ett och samma sätt. Anne McClintock visar i sin bok (McClintock, 1995) att det finns en tydlig koppling mellan sexualitetsdiskurser och rasistiska relationer (se även Laskar, 2005). Dessa författares bidrag är viktiga för analyser av servicearbetet, eftersom de pekar på behovet av att se hur kön och sexualitet konstrueras utifrån föreställningar om ”den andra”. Mitt material bekräftar dessa författares slutsatser: vi ser här att kön görs i relation till diskurser om annorlundahet och exotism. Arbetsgivarnas och kundernas vilja (och krav) på att Leila både skall vara exotisk och mer flickaktig visar att kön och sexualitet förväntas säljas och representeras på olika sätt av olika kvinnor. Exotiseringen spelar här en central roll för hur kön och sexualitet förväntas iscensättas. Men informanterna gör motstånd och ifrågasätter dessa krav på och föreställningar om dem, och inte minst tolkar de händelserna just inom ramen för dessa maktrelationer.</p>
<p>Kundernas och arbetsgivarnas föreställningar (och fantasier) om serveringspersonalen kan sägas spegla servicearbetets betydelse för att upprätthålla den sociala rangordningen (Offe, 1985). Kraven på social differentiering blir inte minst synliga i de fall där informanterna överskrider den ”naturliga ordning” som t.ex. kunder förväntar sig. Maria har jobbat i ungefär ett halvår som servitris på ett café och beskriver hur hon upplever att vissa kunder ser på henne:</p>
<p>M: Det är precis som att, jag vet inte, affärsmän och sådant ser servitriser som lägre stående varelser, de är precis som att det är OK att säga dumma grejer, men där tycker jag verkligen att man ska säga ifrån och sätta ner foten, och visa vem det är som bestämmer och att det verkligen inte är OK. Det är obehagligt när folk är så. Jag har haft kunder som har haft dålig inställning och dålig stil och kommenterat, du vet. ”Vad gör en sådan flicka som du här? Inte ska du slösa din tid och ditt utseende på att servera gamla gubbar, kan du inte göra nått bättre av ditt liv?” Du vet så. Då ljuger man ihop en historia för att sätta dom på plats. ”Du ursäkta mig, men jag äger denna restaurang, den är min”. ”Ohhh” säger dom då. Då är det en helt annan attityd. Så länge...</p>
<p>Maria vänder på den sociala ordningen i sitt svar på kundernas ifrågasättande av varför hon med sin ålder och utseende arbetar där hon gör, genom att säga att det är hon som äger restaurangen och därmed göra sig själv till den klassmässigt överlägsna.</p>
<p>När hon tar positionen som ägare i besittning kan det delvis sägas synliggöra de krav på klassmässig underordning som serviceanställda tvingas förhålla sig till (Pettersson, 2003). Susana arbetar på ett bageri och berättar om en liknade upplevelse.</p>
<p>S: En kvinna kom in i dag och var jättekaxig, hon sa ”Jag vill ha ett sådant bröd”. Så jag sa: ”Menar du det italienska lantbrödet?” För det är jättemånga bröd, man kan inte bara peka. Så jag uttalade namnet tydligt: ”Menar du det italienska lantbrödet?” ”Jaså”, sa hon, ”det kanske är så det heter, jag är inte så bra på det här området” [med snobbig röst]. Det står en skylt där; sa jag då. ”Ja, jag har inte mina glasögon på mig”. Jag sa ”Jag tänkte bara vara snäll och säga till dig vad det är du äter.” Så går hon ut jättesur, Jag hade varit trevlig men sagt emot, i stället för att säga, ”Ja, ja det är inte ditt område lilla överklasskärring!”.</p>
<p>Informanten tolkar här kundens ovilja att bli informerad som en följd av hennes klassposition (en ”överklasskärring”), och menar att kunden blir sur just för att hon (informanten) överskrider en barriär genom att informera kunden om något hon inte har kunskap om. Marias och Susanas berättelser fångar de krav på social underordning i relation till tjänstearbete som forskningen ofta visat tidigare. Informanterna ifrågasätter det som uppfattas som det ”naturliga” i kundmötet och synliggör därmed de krav som ryms i mötet mellan kunderna och servicepersonalen. Mitt empiriska material reser en intressant fråga om hur mycket handlingsutrymme som finns för att synliggöra dessa krav på underordning. I vilken utsträckning påverkas möjligheterna av till exempel anställningsformer, företagens storlek, relationen till arbetsgivarna och andra anställda, och vilka kunderna är? Flera av informanterna beskriver i likhet med Leila, som upplevde att kunderna exotiserar henne, att kunderna behandlar dem annorlunda än de anställda som de uppfattar som svenskar; till exempel genom att ifrågasätta deras kunskap och deras möjligheter att ta ansvar. Susana berättar om en episod där en kund anklagade henne för att ha gjort fel trots att det inte hade varit med henne som kunden haft att göra tidigare.</p>
<p>S: En annan gång hände det en annan sak. Tårtorna kan beställas fram till åtta, det är det tidigaste vi kan leverera dom. Så en dag kom det in en tant och började skrika. ”Jag har banne mig beställt tårta, då ska den vara här”. Jag sa: ”Min kollega har skickat beställningen och faxat, och till och med ringt två dagar innan, vi kan inte göra någonting mer, det är chaufförens ansvar att vara här i tid. Hur mycket du än står och skriker på mig så hjälper det inte.” Säger jag till henne. Men så fortsätter hon skrika. ”Men det är så jävla dålig stil, då ska ni säga att de ska vara försenade”. Jag svarade att ”om det hade varit jag så hade jag sagt, ja dom brukar vara sena, när ni beställer så sent. Men det var inte ens jag.” ”Jo, det tror jag att det var” sa hon. Jag sa: ”här står det signerat vem du har blivit betjänad av och det var en blond tjej, fy fan för att du tror att det är jag, fan vad du ljuger.” Och så går hon surt och ställer sig vid bilen, värsta stora jeepen, men sin väninna. Herregud.</p>
<p>Huruvida kunden gjorde kopplingen mellan informantens hårfärg och att det var hon som gjort fel är svårt att uttala sig om. Samtidigt belyser episoden att informanten tidigare upplevt att hon ifrågasätts på grund av sin bakgrund, i och med att hon tolkar anklagelsen som att kunden tror att det är hon som gjort fel just för att hon inte är blond. Susanas reflektioner om mötet med kunden och kundens antagande om att det är hon som gjort fel illustrerar hur svenskhet och vithet görs i arbetslivet utifrån ett tänkt samband mellan vithet, yrkeskompetens och ansvartagande. Informanternas berättelser om kundernas agerande synliggör på olika sätt de sociala relationer som kunderna förväntar sig att de anställda skall spela upp. Det är sociala relationer som är bekönade, klassmärkta och som systematiskt skapas genom föreställningar om nation och ursprung. Flera forskare hävdar att köpet av arbetskraft inom servicesektorn inte endast handlar om ett köp av en vara (arbetskraften) utan också av en social relation. Bridget Anderson visar i sin bok</p>
<p>Doing the Dirty work. The global Politics of Domestic Labour (2000) att medelklassen inte endast köper hembiträden för arbetskraftens skull utan också för att reproducera sociala relationer mellan klasser och mellan rasifierade grupper. Intersektionalitet i termer av klass, etnicitet och kön blir synlig inom serviceyrken, där de anställda tvingas förhålla sig till maktrelationer och föreställningar om hur dessa maktrelationer skall uttryckas.</p>
<p>Mitt material belyser på flera sätt hur arbetet och arbetskraften i en ömsesidig relation formas genom skillnadsskapande praktiker som t.ex. görs utifrån föreställningar om kulturella skillnader. Miles (1989) pekar på att rasismens roller är att placera vissa grupper inom ett visst segment/fraktion av arbetskraften, något som möjliggör för arbetsgivarna att köpa t.ex. billigare arbetskraft. Men som mitt material visar sker det också en tydlig hierarkisering av det konkreta arbetet som människor utför. På så sätt produceras och reproduceras rasifieringens ojämlikhet även inom och genom det konkreta arbetet.</p>
<h2>Olika och ojämlika rum</h2>
<p>Kontakter, menade många av informanterna, var mer avgörande för var de kom att hamna än de rent formella kriterierna, såsom arbetslivserfarenhet och utbildning. Flera studier visar att skillnader i arbetslivserfarenhet och utbildning inte kan förklara det etniskt segregerade arbetslivet. Alirezar Behtoui (2004) visar hur centrala de informella kontakterna är för att ta sig in på arbetsmarknaden. Han menar att detta bland annat leder till ett etniskt segregerat arbetsliv, i och med att svenska ungdomar tenderar att ha bättre kontakter än vad andra generationens invandrare har. Dessa informella kontaktnät menar författaren bör analyseras utifrån ett klass- och könsperspektiv då de informella kontaktnäten tenderar att reproducera den segregation som i dag finns i arbetslivet.</p>
<p>Flera av mina informanter, framförallt de yngre, beskriver hur centrala de informella kontakterna är, både för att ta sig in i arbetslivet och för att kunna förflytta sig (uppåt). Kontakterna, menar exempelvis Mariano, 25, avgör var du hamnar i arbetslivet och bestämmer därmed även din lön och din arbetsmiljö. Mariano hade arbetat ett antal år inom hotell- och restaurangbranschen, främst som kock, men ofta som kock med flera andra arbetsuppgifter. En av de saker som Mariano tog upp som exempel på hinder på arbetsmarknaden var just de informella kontakter som han menade att svenskarna endast delade med varandra.</p>
<p>M: Ja, invandrare har mindre kontakter. Dom har kontakter inom sig själva och det är också därför som vi håller de låga lönerna; 60 kronor i timmen, mellan oss själva. För vi vet att det är det som gäller, det finns ingen som vet att du kan få 100 kronor svart där borta (...) å andra sidan så tror jag inte att de hade fått det, jobbet alltså.</p>
<p>P: För att?</p>
<p>M: Det är inne i staden, Lilla torg det är svenskar som skall komma och äta och då skall det vara svenskar som lagar maten. Det är en undangömd diskriminering eller?</p>
<p>Även om det finns en del forskning om vilka hinder och barriärer som finns i det svenska arbetslivet för dem som inte uppfattas som svenskar, vet vi fortfarande för lite om människors rörlighet i arbetslivet och vad som skapar olika former av rörlighet (se t.ex. Håkansson, 2002). Mariano menar att svenskar har kontaktnät som de delar med varandra, som medför att invandrare håller sig på vissa arbetsplatser med lägre löner eftersom man inte vet att man kan få högre lön på andra ställen. Och även om man har vetskapen om att dessa arbetsplatser finns menar Mariano att man inte får dessa arbeten eftersom det är svenskar som äter där, ”och då skall det vara svenskar som lagar maten”, som Mariano uttrycker det. I likhet med Leila som inte fick servera den svenska husmanskosten ser vi hur kundernas efterfrågan på vissa kroppar och visst utseende leder till en sortering av människor utifrån tänkta föreställningar om etnicitet och ursprung . Denna sortering skapar inte bara ojämlika villkor på arbetsplatsen utan även en begränsad rörlighet på arbetsmarknaden. Enligt Mariano är hans möjligheter att förflytta sig från en arbetsplats till en annan begränsade, och därmed begränsas även möjligheterna att till exempel få högre lön och bättre arbetsmiljö. Vi kanske kan se de hinder som Mariano beskriver som ”undangömd diskriminering” som osynliga murar som bygger på föreställningar om vem som skall göra vad i arbetslivet och var det skall göras. Ett problem som flera av informanterna återkom till var att de uppfattade att de ställen som ägdes av invandrare, och som informanterna ofta jobbade på, i högre utsträckning kontrollerades av myndigheterna. Mariano beskriver en episod som utspelade sig när han var ute med facket och värvade medlemmar.</p>
<p>M: Vi var ute nu i sommar med Ung i sommar. Vi var ute i Skåne på sommararbetsplatser vid stranden. Vi var på ett litet bageri som var medlemmar så vi gick in, och vi frågade efter chefen. Men han var inte där. Det var en lärare och sen en som jobbade på apotek som var där på sin semester. Chefen han var på bröllop. Och så frågade vi: ”vad har ni för anställning?” Och vi gick med tre andra representanter och en där uppifrån från avdelningen. ”Nä”, sa dom, ”vi jobbar ideellt.” ”På er lediga tid?” ”Ja”, svarade de. Och alla bara ”ja, ja vad trevligt.” Och dom var helsvenskar, så där i 30–35 årsåldern. Och jag tänkte, dom måste fatta direkt att dom får pengar. Och sen gick vi ut och så var det som ingenting.</p>
<p>P: Tror du att dom trodde att dom jobbade ideellt på riktigt?</p>
<p>M: Nä, dom sket i det, men jag lovar hade det varit två habibis som hade stått där, så hade det varit en helt annan grej ”Oh ungar hur kan ni göra så?; oh vi måste nog kolla det stället, det var nog svart”, hade dom sagt. Det vet jag.</p>
<p>Flera av informanterna delar Marianos upplevelse av att det finns en större kontroll och bevakning av de arbetsplatser som ägs av invandrare. De beskriver också att de uppfattar det som om människor och myndigheter tror att invandrare i större utsträckning arbetar svart, samtidigt som de själva menar att svenskar gör det i lika stor utsträckning men att det inte synliggörs och kontrolleras lika ofta. Huruvida det verkligen är hårdare kontroll av invandrarägda restauranger är något som det bara går att spekulera kring eftersom det saknas forskning på området. Men det intressanta i sammanhanget är att det finns en stark upplevelse av att myndigheter, och i detta fall även fackföreningarna, gör åtskillnad mellan olika anställda och olika företag, baserat på etnicitet. Detta kom också fram i diskussionerna om svartarbete.</p>
<p>P: Så svenskarna är mer ärliga om sina svartjobb?</p>
<p>M: Ja, svenskarna dom blir inte granskade lika mycket som utlänningar, det är därför. Och sen kan inte svenskarna tänka sig att jobba för 60 spänn. Dom värderar sitt arbete mer, och dom gör mycket mindre.</p>
<p>M: Ja, jag har jobbat med dom. Dom tar pauser och ändå får dom mer. Jag har märkt att här på Möllan finns det restauranger som är fulla men det är ändå bara två som serverar, och dom springer och springer. Och dom flesta jobbar svart eller fifty-fifty. Men om du går till Lilla torg så ser du att det finns mer personal, de jobbar också svart, men i och med att svenskarna är mer ordningsamma kan de sina rättigheter, och allt det där, medan invandrarna hela tiden håller på att försöka smyga för myndigheterna och så.</p>
<p>P: Så invandrare jobbar mer, men tjänar mindre?</p>
<p>M: Ja, så är det, det har jag själv sett. På alla restauranger i Malmö. Till exempel på dom fina restaurangerna, där det bara jobbar svenskar, har dom minst två till tre som jobbar på kvällarna, och dom jobbar alla svart och får 100 spänn i timmen. Och på Möllan där jag har varit, och där har man inte någon OB, och där är vi aldrig så många på kvällarna så vi jobbar fan så mycket mer än på de där fina restaurangerna.</p>
<p>Marianos beskrivning reser två tätt sammanlänkade frågor. För det första sambandet mellan stadens rasifiering (Molina, 1997) och variationer i arbetsvillkoren beroende på var i staden man arbetar. Möllevångstorget och Lilla Torg är två torg i Malmö som båda har många barer och restauranger. Den sociala sammansättningen i områdena är emellertid i hög grad olika om man ser till årsinkomster, antalet arbetslösa osv. (Statistisk årsbok Malmö, 2003). Att jobba på Möllevångstorget – Möllan – innebär enligt Mariano att man arbetar mer. Om man däremot jobbar på Lilla Torg finns det större möjligheter att ta det lugnt, något han ser som en följd av att svenskar värderar sitt arbete högre och att de känner sig tryggare i att inte göra allt den lagliga vägen. Som beskrevs tidigare menar Mariano också att en av orsakerna till varför han inte får jobb på Lilla Torg är att det huvudsakligen är svenskar som äter där, och att svenskarna på Lilla Torg vill bli serverade av andra svenskar.</p>
<p>Den andra frågan som Marianos berättelse reser är om kundernas och arbetsgivarnas förhandlingar och göranden av kategorierna invandrare och svenskar, genom till exempel exotisering av vissa arbeten, leder till att olika rum kodas på olika sätt och att detta i sin tur reser mer eller mindre osynliga murar i en stad, murar som människor hindras från att överskrida. En möjlig effekt av detta skulle vara att skillnader i arbetsvillkor och arbetsintensitet naturaliseras genom att det etableras nischer som kodas som etniska inom ramen för en delad och polariserad stad utifrån etniska markörer. Rasifieringen av staden innebär i så fall att det finns en relation mellan geografisk segregering och människors arbetsvillkor. Men den geografiska segregeringen är inte entydig: flera av informanterna arbetade till exempel i områden som Lilla Torg. Vilka krav på exotism, på att vara ”den andra”, som ställs på arbetsplatserna varierar säkert beroende på var i en stad man arbetar. I Leilas fall beskrev hon till exempel hur kunderna exotiserar henne genom att fråga var hon kom ifrån och kommentera hennes hår. Exotiseringen kan tänkas fylla flera funktioner. En funktion kan vara att differentiera arbetskraften (t.ex. till olika arbetsplatser), något som Mariano beskriver. En annan funktion kan vara att uppfylla de förväntningar hos kunder och arbetsgivare, som bl.a. Leila beskriver, på att vissa kroppar ska sälja och producera en exotisk känsla. Informanternas berättelser kan förstås med begreppet inkluderande underordning. TPF FPT  Begreppet belyser hur den strukturella diskrimineringen inkluderar människor med utländsk bakgrund i arbetslivet, men i en underordnad position; t.ex. en inkludering till vissa platser och nischer, samtidigt som dessa platser organiserar underordningen. Inkluderingen i arbetslivet görs i dessa fall i rasifierade institutionella ramar som skapar underordning exempelvis genom att man tvingas arbeta under sämre arbetsvillkor.</p>
<p>Mariano upplever att svenskar jobbar mindre än invandrare och att arbetsintensiteten är lägre på de arbetsplatser som domineras av svenskar. Det är intressant att se hur relevant uppdelningen i svenskar och invandrare är för informantens upplevelser av skillnader i arbetsvillkor. Mitt material här är begränsat men det reser ändå den intressanta frågan om hur rasism och sexism i arbetslivet påverkar arbetsintensiteten och arbetets innehåll. I det förra avsnittet kunde vi se hur diskurser om svenskhet och exotism fungerade som sorteringsgrund i fördelningen av olika arbetsuppgifter, en fördelning som innebär att de som kodades som icke-svenskar fick sämre arbetsvillkor. Marianos och Leilas berättelser belyser hur arbetsvillkoren och arbetsintensiteten påverkas av att arbetskraften konstrueras utifrån idén om ”vi och dom” och visar hur denna indelning inverkar på arbetets konkreta utformning (t.ex. hur snabbt man tänker sig att det skall gå att bli serverad). Immanuel Wallerstein menar, i likhet med Robert Miles, att rasismen har en konstitutiv roll i det kapitalistiska ekonomiska systemet. TPF FPT  Författaren menar att rasismens och sexismens funktion inte är att utesluta människor från arbetslivet, utan att placera dem i en hierarkisk relation till varandra – det vill säga att naturalisera de ojämlikheter som kapitalismen skapar. Men frågan är om inte rasismen och sexismen förutom att naturalisera ojämlikheter också förändrar formerna för hur arbetet skall utföras, exempelvis genom krav på mer arbete under samma tid eller på att de anställda skall utföra arbetet på ett annat sätt (till exempel genom att tvingas vara ”exotiska”). Rasismen och sexismen kan därmed ses som en del i en företagsstrategi. Denna slutsats förstärker därmed tanken om att rasism och sexism inte kan ses som anomalier i arbetslivet utan i själva verket spelar en central roll för hur ekonomin organiseras. Men det innebär också att rasism och sexism inte kan reduceras till ideologier eftersom de ändrar formerna för kapitalismens organisering.</p>
<p>Skillnadsskapande processer sker inte bara inom ramen för en rasifierad stad; vi ser det också på de enskilda arbetsplatserna, där olika rum tycks kodas etniskt på olika sätt. Leila och Susana som tidigare arbetade på en restaurang arbetar nu tillsammans på ett bageri med café. Bageriet har växt under de senaste åren, och har nu två butiker med kaféservering. Denna expansion menar informanterna har lett till att företaget valt att gå från att tidigare anställa ”invandare”, till att i dag anställa människor som arbetsgivaren uppfattar ser ut som svenskar.</p>
<p>L: Innan var det många invandrare som jobbade på bageriet, men nu är det väldigt få som expedierar som är invandrare.</p>
<p>S: Jag och Leila är dom enda som ser invandrade ut, dom andra ser väldigt svenska ut, dom som jobbar, men dom som ska representera bageriet ska se ut som svenskar, medan de som bakar och så dom är invandrare. Dom som inte syns. Men ägarna är ju inte svenska, men jag känner verkligen att dom inte vill ha invandrarstämpeln på företaget. För då är det väl mindre värt och mindre exklusivt.</p>
<p>För att slippa en invandrarstämpel behövs det enligt informanterna människor som i företagets möte med kunden uppfattas som svenskar. Leilas och Susanas berättelse kan också läsas som exempel på hur svenskhet och vithet, genom att det kopplas till exklusivitet och status, konstrueras. Vithetens privilegium innebär i detta fall att de som uppfattas som svenskar anses vara bättre representanter för arbetsplatsen, och att det är dem som arbetsplatsen vill visa upp. Det finns en tendens att inom serviceforskningen endast fokusera på serviceyrken som har någon form av kundkontakt. Det är emellertid viktigt att se att många av servicesysslorna inte alltid är synliga för kunden. Frågan är vilka som får dessa sysslor och vad dessa människors frånvaro i det ”synliga” arbetslivet har för konsekvenser, både för deras arbetsvillkor och för deras möjligheter att ta sig in i de mer ”synliga” delarna av arbetslivet. Att inte ta dessa sysslor och arbetsuppgifter i beaktande innebär att forskningen riskerar att missa det som äger rum ”bakom kulisserna”, såsom Omar, en av informanterna, beskriver det.</p>
<p>O: Det kan vara väldigt vackra miljöer, restauranger kan ju vara väldigt vackra, och sen när du kommer in i köket eller går till städ, och går omkring i skiten är det en annan sak, man måste kunna se bakom kulisserna, då tror du att du är tillbaka på 1940-talet.</p>
<p>Frågorna om vad som händer ”bakom kulisserna” och vilka som finns bakom dessa leder vidare till frågeställningar om vilka rum som är öppna för vem och vilka kroppar som skall finnas och inte finnas i offentligheten. Leila och Susana berättar:</p>
<p>S: Från början var det ju deras egna familjer som jobbade där. Och folk jobbade svart. Men så när dom anställde nya så anställde dom svenskar. L: Och sen så växte företaget och då kunde dom inte ha så många som jobbade svart, och då anställer man hellre svenskar.</p>
<p>S: Jag tror att företaget blir mer övervakat om det är invandrare som jobbar. Inte för att det är bättre, men man blir nog mer övervakad. Men man kan göra samma saker, men de kanske inte kollar lika mycket. Min kompis fick sparken för att hon kom fem minuter för sent, och då hade hon jobbat över en massa dagar, hon hade varit där i två år, och jobbat flera gånger utan att få betalt, och så kommer hon sent en dag så får hon sparken, för att dom vill ta in en vit, så de sparkade en massa som jobbade svart och sen anställde dom folk som jobbade vitt, och dom var ofta vita.</p>
<p>L: På något sätt känns det som om man ska anställa vitt så anställer man en vit, och ska man anställa svart så tar man invandrare. Därför att anställningen är mer värd om den är vit, och då ska den också ge någonting, kan man tänka att dom tänker.</p>
<p>Informanterna menar att det finns två anledningar till att man inte vill anställa invandrare till att sköta affärens möte med kunden. Den första är att arbetsgivarna vill visa att man inte är ett invandrarföretag, i och med att företag med invandrarstämpel enlig informanterna granskas hårdare av myndigheter. Den andra anledningen är kopplingen som görs mellan att anställa vitt och anställa vita och mellan att anställa svart och anställa invandrare. Den process som informanterna beskriver innebär att företagen som skall anställa vitt hellre anställer människor som ser ut som ”svenskar”. Detta kan innebära att ju bättre det går för ett företag desto mindre möjligheter finns det för människor som inte uppfattas som svenskar att följa med företaget i denna utveckling. Det skulle också vara intressant att utforska hur begrepp som vit och svart arbetskraft inverkar på föreställningar om vem som arbetar svart och vem som arbetar vitt?</p>
<p>I detta avsnitt har jag visat hur arbetsplatsernas och stadens rasifiering kan kopplas samman med arbetets etniska diskriminering. Olika sfärer på en arbetsplats och inom en stad skapar skilda arbetsvillkor för de anställda och påverkar arbetsintensiteten. Det är uppenbart att det behövs mer forsking som fångar den interaktion som äger rum mellan å ena sidan staden och arbetsplatsernas rasifiering och å andra sidan arbetets utformning, innehåll och intensitet.</p>
<h2>Tidens ojämlika och flexibla ansikte</h2>
<p>En av de mest markanta förändringarna inom det svenska arbetslivet under 1990-talet var ökningen av tillfälliga anställningar. TPF FPT  Det finns i dag omfattande forskning som granskar konsekvenserna av tillfälliga anställningar (Aronsson, 2000; Håkansson, 2001; Mulinari, 2004) och som analyserar de strukturella orsakerna bakom ökningen (Acker, 1992; Thompson & Warhust, 1998). Det finns en mångfald av tidsbegränsade anställningar, såsom vikariat, projektanställningar, säsongsanställningar, behovsanställningar. Forskning visar att de olika anställningsformerna på olika sätt inverkar på människors arbetsvillkor och trygghet. (se t.ex. Håkansson, 2001; Mulinari, 2004)</p>
<p>Inom hotell- och restaurangbranschen är det som kallas ”extra vid behov” den vanligaste formen av tillfällig anställning. Det är en anställningsform som enligt kollektivavtalen endast får användas under speciella omständigheter. År 2003 hade 25 procent av medlemmarna i Hotell- och Restaurangfacket tillfälliga anställningar och av dessa var 8 procent anställda ”extra vid behov”. Historiskt sett har tidsbegränsade anställningar snarare varit regel än undantag inom hotell- och restaurangbranschen men i likhet med andra branscher såg man likväl en tydlig ökning av tidsbegränsade anställningar under 1990-talet.</p>
<p>De tillfälliga anställningarna kan ses utifrån flera maktdimensioner. Jag vill här diskutera hur dessa anställningsformer kan ses som ett utslag av inkluderande underordning i arbetslivet. Med inkluderande underordning menas i detta specifika fall en inkludering i arbetslivet genom exempelvis anställningsformer som skapar underordning både i förhållande till ekonomi och inflytande, men även i relation till arbetets utformning. Är det möjligt att överrepresentationen av personer med invandrarbakgrund i tillfälliga anställningar skapar speciella arbetsvillkor och krav som endast finns i relation till invandrare med dessa anställningar? Detta är inte en fråga som jag här kan besvara, men jag vill utifrån mitt material belysa hur dessa anställningsformer dels skapar en osäkerhet, men också påverkar de dagliga arbetsvillkoren för de anställda. Samtliga av informanterna hade under perioder haft olika former av tillfälliga anställningar. Nikola var i fyrtioårsåldern och hade arbetat som servitör större delen av sitt liv. Vid intervjutillfället hade han precis fått en tillsvidareanställning efter att ha gått arbetslös i nästan tio år.</p>
<p>P: Så under hela 1990-talet har du varit arbetslös?</p>
<p>N: Ja. Men jag har jobbat väldigt mycket. Extra vid behov men det var mycket påfrestande för jag vågade inte säga nej någonstans. För om man säger nej så kanske dom inte kallar mig nästa gång, trots att jag mådde dåligt.</p>
<p>Nikola berättar att en av effekterna av hans tillfälliga anställning är att han tvingas tacka ja till arbete även när han mår dåligt, eftersom han inte vill riskera att inte bli uppringd igen. Nikolas beskrivning ställer oss inför frågan om huruvida tillfälliga anställningar i förlängningen kan medföra ökade hälsorisker, mer stress och utbrändhet. Nikola hade själv arbetsrelaterade sjukdomar, vilket var orsaken till att han avskedades från sin tidigare arbetsplats. Nu tvingades han, eftersom han var rädd att tacka nej till arbete då han menade att detta kunde leda till att han inte fick något arbete alls, återigen utföra den typen av arbete som hade orsakat problemen. Just osäkerheten brukar lyftas fram som en av de tydligaste konsekvenserna av behovsanställningar. Rädslan för att exempelvis tacka nej till ett arbete eftersom man inte vet när man erbjuds ett annat, kan ses som en del av denna osäkerhet. Den här osäkerheten bygger också på att det alltid finns andra människor på arbetsplatsen som kan hoppa in med kort varsel, i och med att man ofta har flera på arbetsplatsen som saknar tillsvidareanställning. Patricia hade arbetat inom hotell- och restaurangbranschen sedan hon kom till Sverige för ca trettio år sedan. Fram till 1990-talet hade hon tillsvidareanställningar men har sedan dess endast haft tidsbegränsade anställningar. I dag har hon två olika jobb, men hon arbetar främst som servitris.</p>
<p>Paula: Hur är det tycker du? Hur många timmar jobbar du?</p>
<p>P: Det kan vara allt mellan 40 timmar i veckan och ingen. Det är kanske lite dumt när det inte är någon timme i veckan. Extra vid behov, det är om man behöver folk, och så vet man att det finns vissa personer som man kan ringa på stand by. Så funkar det. Säger man nej en gång så kan man bli nobbad.</p>
<p>Antalet timmar som Patricia arbetade varierade. Hon hade två olika arbeten, vilket innebar att hon jobbade minst några timmar de flesta veckorna. Alla de informanter som hade tillfälliga anställningar menade att det största problemet med anställningsformen är att man inte vet hur mycket pengar man kommer att ha i slutet av månaden och att det är svårt att planera livet när man kan kallas in utan varsel. Att vara flexibel menade flera informanter var något av ett krav i dagens arbetsliv, och flexibiliteten kopplades ofta samman med en ökad stress i arbetslivet. Patricia beskriver de förändringarna hon ser i arbetslivet med följande ord:</p>
<p>P: Det har ju blivit stressigare, det är ju svårare att få jobb, det är svårare att få ett ställe som man kan vara på, utan man måste vara så pass flexibel så att man får gå runt. Och det är så, om man vill ha jobb, om man vill överleva. Om man skulle utrycka sig lite grovt. För att överleva i dag måste man vara med på noterna överallt. I alla fall inom vår bransch. ”Man måste vara med på noterna överallt” säger Patricia lite uppgivet och skrattar. Ironi var något som ofta kom fram under diskussionerna om det ökade kravet på flexibilitet. Stressen föddes ur en situation där hon inte får en tillsvidareanställning utan i stället kallas in när det finns behov och således hela tiden måste flytta mellan olika arbetsplatser. Rörligheten är ett måste inom branschen, menar hon. Gunnar Aronsson och Klas Gustafsson lyfter fram att ökningen av tillfälliga anställningar har lett till en ökad tystnad på arbetsplatserna, t.ex. när det kommer till att kritisera dålig arbetsmiljö (1999). Frågan är också de anställdas möjligheter att göra motstånd och synliggöra kränkande behandling i termer av rasism och sexism minskar mot bakgrund av ökningen av tillfälliga anställningar inom branschen. Nikola berättar:</p>
<p>P: Vad tycker du är skillnaden mellan att ha en fast anställning och en ”vid behov”-anställning?</p>
<p>N: Man kan ju planera, man kan umgås med familjen och vänner. Annars kan dom ringa bara några timmar innan och säga vi behöver dig, fast jag inte hade tid för att jag kanske skulle gå med barnen någonstans så var jag tvungen att säga ja för annars så kanske dom inte ringer nästa gång. Så det var ju psykiskt påfrestande, det tycker jag. Och det har nog satt sina spår. Även om jag verkar glad och sådär, tio år är en lång tid.</p>
<p>P: På vilket sätt har det satt spår?</p>
<p>N: För att överleva jag fick ju sitta kvar hemma och vänta, kanske att någon ringde. Det är klart att jag gick och handlade eller gjorde andra saker, det skall jag inte säga att jag inte gjorde, men hela tiden fanns det där – tror du att någon har ringt?</p>
<p>P: Det ligger och maler?</p>
<p>N: Ja ja. Tänk om dom ringde en gång när jag inte var hemma och en annan gång när jag inte var hemma, tror du då att dom skulle höra av sig ändå? Så man hade det i bakhuvudet hela tiden. Jag var ju tvungen att försörja mig, jag hade ju A-kassa men det är inte så mycket.</p>
<p>Något som kommer fram i Nikolas beskrivning av den otrygga anställningens effekter är hur man tvingas förhandla mellan å ena sidan kraven på flexibilitet i relation till arbetet och å andra sidan relationen till familj och vänner. Genom en inlåsning i de otrygga anställningarna finns det en risk att det skapas en situation där människor inte enbart är stressade av sin situation i arbetslivet utan även i relationen till sina familjer och vänner. En fråga som ställs utifrån materialet är hur ökningen av tillfälliga anställningar har förändrat kontrollen av människors tid. För även om timmarna man befinner sig på jobbet förändras (att man till exempel inte är där från 07–16), så innebär inte detta, i och med att man konstant måste vara till arbetsmarknadens förfogande, per automatik att kontrollen av arbetskraften minskar. I de politiska diskussionerna kring den ökade flexibiliteten i delar av arbetslivet har det ibland hävdats att tidsbegränsade anställningar fungerar som en ingång till tillsvidareanställningar. Samtidigt visar den begränsade forskningen som finns på området att speciellt människor med utländsk bakgrund har svårt att komma bort från dessa former av anställningar. Kristina Håkansson visar att sannolikheten att tillfälliga anställningar för utländska medborgare övergår till fasta anställningar är lägre än vad den är för svenska medborgare. Andreas Jonsson & Mårten Wallet drar i sin text Är utländska medborgare segmenterade mot atypiska arbeten? slutsatsen att:</p>
<p>För utländska medborgare (och utomnordiska medborgare i synnerhet) med en tillfällig anställning kan vi alltså konstatera att de tillfälliga anställningarna oftare än för befolkningen i sin helhet återfinns inom yrkessektorer som är okvalificerade och lågbetalda (2001:166).</p>
<p>Det finns med andra ord lite som tyder på att dessa anställningar utgör en språngbräda till mer trygga anställningsformer: Frågan är tvärtom om de inte cementerar och fördjupar de ojämlikheter i arbetsvillkoren som redan finns. I relation till debatten om den ökade flexibiliteten i arbetslivet brukar två olika former av flexibilitet lyftas fram: den numerära och den funktionella. I boken Flexibilitetens gränser definierar Anne Grönlund den numerära flexibiliteten som att ”arbetstiden varierar med verksamheten eller den anställdes behov” (2004:14). Den funktionella flexibiliteten skapas när de anställda växlar mellan olika typer av arbetsuppgifter, beroende på var det finns mest att göra. Ofta har forskare hävdat att den numerära flexibiliteten framförallt finns i de perifera delarna av arbetslivet och den funktionella i dess centrum. Mitt material pekar på att det finns en tydlig koppling mellan den funktionella och den numerära flexibiliteten även i arbetslivets periferi. Föreningen av de olika formerna av flexibilitet skapar en utbytbar arbetskraft, då arbetskraften både är flexibel numerärt i relation till arbetstider och funktionellt i relation till arbetsuppgifterna. Patricia som hade två olika arbeten och därför kan sägas vara numerärt flexibel var också funktionellt flexibel.</p>
<p>Paula: Men om man talar konkret, vad är det för jobb du gör? P: Ja. Det är alltså servicen, det är service?</p>
<p>Paula: Serverar du?</p>
<p>P: Ja, sen kan jag göra en massa andra grejer om det finns tid. Paula: Har du en massa andra arbetsuppgifter?</p>
<p>P: Hamnar jag i restaurangen så kan jag hamna i kallskänken, och i köket och i baren, så det är inte bara det att man serverar. Det finns ju en massa annat runt om. Men serveringen är ju det viktiga.</p>
<p>Paula: Men vet folk på arbetsplatsen att ”om det behövs folk där så hoppar jag in där”. Hur vet man det?</p>
<p>P: Jag jobbar med allt i alla inom restaurang, man ska ju vara flexibel det har du väl hört.</p>
<p>Patricia hade två olika arbeten och på båda ställen ringdes hon in vid behov. Den numerära flexibiliteten blir tydlig, men det finns också en funktionell flexibilitet då informanterna återkom till att deras arbetsuppgifter alltid var mycket omfattande och skiftande. Vi ser hur de olika formerna av flexibilitet vävs samman: numerärt då man arbetar vid behov och funktionellt då man arbetar där behoven finns på arbetsplatsen. Det var flera av informanterna som just beskrev att de sällan hade endast en arbetsuppgift, utan de flesta roterade på olika sysslor beroende på den rådande underbemanningen på arbetsplatserna.</p>
<p>Jeanette var i trettioårsåldern och hade utbildat sig för jobb inom livsmedelsbranschen. Hon hade arbetat sedan hon tog studenten. Hon hade varit på många olika arbetsplatser och haft varierande arbetsuppgifter. Enligt Jeanette var det få av hennes vänner som haft tillsvidareanställningar, vilket hon upplevde som positivt.</p>
<p>J: Jag har inte många kompisar som har varit på ett och samma ställe under lång tid, men det är också tack vare att man vill göra annat också. Att man vill utvecklas. Jobbar du på en grekisk restaurang, och där bara är grekisk mat så jobbar du där ett år och sen vill du jobba någon annanstans där det finns annan mat och andra människor. Annars så är det framförallt kockarna dom måste ju byta, dom måste ju jobba med olika menyer, olika konstellationer, det finns ingen som vill ha dom annars.</p>
<p>P: Att man inte vill anställa för att dom inte har bredd?</p>
<p>J: Nää precis, dom måste ha en bredd. Det är ju samma, jag har jobbat med allt från bakning på ett center till fina restauranger, då har man ju en bredd, så kommer du till arbetsgivaren så kan du göra hamburgare om det skulle vara så eller baka, men du kan även göra såser från grunden om det skulle vara så. Så det är ju jättepositivt om du kan ha en sådan bredd på din utbildning, tycker jag i alla fall.</p>
<p>Enligt informanten är flexibilitet något som hon och hennes vänner uppskattar, då det ger variation i ett arbete som hon annars beskriver som relativt monotomt. Hon påpekar att den här formen av rörlighet ökar hennes värde på arbetsmarknaden, i och med att arbetsgivarna vet att hon besitter kunskaper om ett brett fält av arbetsuppgifter. Den här flexibiliteten, att man byter arbetsuppgifter, kan vara kopplad till anställningsformen, i och med att de korta anställningarna gör att det finns en mer omfattande rörlighet i arbetslivet generellt.</p>
<p>Den bredd av erfarenheter och kunskaper som förvärvas genom förflyttningen i arbetslivet leder enligt Jeannette till att hennes chanser att få en anställning ökar. En möjlig effekt av detta är att arbetsgivarna får en arbetskraft som är utbytbar i högre utsträckning, dels för att många har tillfälliga anställningar och dels för att arbetskraften har en bred kunskapsbas vilket innebär att de snabbt kan gå in och utföra olika typer av arbetsuppgifter utan någon längre inskolningsperiod.</p>
<p>P: Är det lätt att få jobb, till exempel på ett sånt här café [där vi sitter; författarens anmärkning]?</p>
<p>J: Jag tror det, är man lite framåt och har lite kontakter. Jag har ju egentligen sällan haft några fasta jobb, men jag har sällan gått arbetslös några långa perioder, det är som nu den restaurangen som jag har jobbat på nu, den har stängt nu för två månader sen, och jag har ett nytt jobb på gång nu, så det är kanske två månader emellan, så jag upplever det inte alls som svårt. Det är lite för att man har lite att stå på, jag tror det är svårare för dom som är tio år yngre som precis har kommit ut från skolan, det är nog svårt. Men om du har jobbat inom lager, och du kan restaurangen, och du kan serveringen och du kan baka, och du kan lite av varje så är det klart att du är intressant för arbetsgivare och ha, för du kan ju hoppa in var som helst när folk är sjuka.</p>
<p>Att ha ett brett kunskapsfält beskrivs av Jeanette som en fördel när hon söker arbete, eftersom arbetsgivaren är medveten om att man då kan utföra en rad olika arbetsuppgifter. Några av informanterna menade att dessa former av rotation i sig kan vara bra, men endast om man upplever att man har tid att genomföra arbetet, något som de flesta menade sig sakna eftersom arbetsplatserna ofta var konstant underbemannade. I dessa situationer skapade rotationen ofta stress. Flexibilitet kopplas ofta till tid, men det finns även en flexibilitet i förhållande till rum, då de anställda förflyttar sig mellan olika rum för att utföra olika arbetsuppgifter. Nikola berättar om hans upplevelse av de nya rotationsformer som införts på hans arbetsplats.</p>
<p>N: Man hade presenterat det nya konceptet att vi skulle rotera, då var man plötsligt inte längre serveringspersonal, servitör, utan man skulle vara allt i allo. Han kunde bara ropa ”ja nu behöver vi bädda fler rum” och då fick vi gå och städa och bädda rum och sådär och sen kanske han sa nu behövs det folk här nere i restaurangen för då hade det kommit gäster. Det är ju något fruktansvärt och långt ifrån arbetsmiljövänligt (…) De flesta var emot den nya organisationen och försökte att den inte skulle gå igenom. Men det hjälpte inte, det är ju arbetsgivaren som bestämmer. Och facket fick ge vika. (…) Vi var ju försökskaniner. Det gick ju egentligen väldigt dåligt för företaget då. Och då skulle man införa det här för att man skulle kunna utnyttja arbetskraften bättre när man ändå är på arbetet.</p>
<p>Ett tema som återkom i flertalet av intervjuerna var upplevelsen av en permanent underbemanning på arbetsplatserna. Leila beskriver i likhet med Nikola sambandet mellan å ena sidan för lite personal och å andra sidan mer arbete på arbetsplatserna.</p>
<p>L: Jag hade mardrömmar om jobbet innan jag gick dit. Alltså dagarna när jag visste, imorgon ska jag jobba, så hade jag faktiskt mardrömmar. Restaurangen var stor, och det hade behövts två som var där, men man var bara en, och det var underbemannat och det var jättestressigt plus att kunderna kräver väldigt mycket, plus att restaurangen utgick från att vara exklusiv restaurang, en finare restaurang som man går till när man ska vara fin, så alla kräver väldigt mycket. Och chefen var ganska sträng när det kommer till kritan. Och sen när dom bytte chef så öppnade hon den andra delen av restaurangen som hade varit stängd innan, så det blev dubbelt så stort men man var fortfarande bara en. Det var väldigt mycket att göra, och vissa fredags- och lördagskvällar så var man två, men man hade behövt vara fyra egentligen för man gör så himla mycket. Men jag upplevde, jag klarar inte stress så jättebra vilket man kanske måste göra om man ska ha serviceyrken, det är så jävla stressigt och jag mådde fan illa av det faktiskt. Man kände så mycket att man inte fick göra fel, man vara så jävla rädd för att slå in på kassan fel, fattades fem spänn så blev det värsta kalabaliken, jag kommer ihåg en gång när han klagade att det var fel i kassan och då hade vi sålt för flera tusen spänn, och man kände så här, varför skulle jag sno femtio kronor…</p>
<p>Leilas berättelse fångar många aspekter som återkommer i andra informanters beskrivningar av sin arbetssituation. Även om nästan alla informanter tyckte om sitt arbete, i den meningen att de hade en yrkesstolthet i det de gjorde, ofta kopplat till att göra människor glada och nöjda, upplevde många av informanterna att deras arbetsmiljö sällan gjorde det möjligt för dem att utföra jobbet så som de skulle ha velat. Det som är tydligt är att arbetsuppgifterna är mycket omfattande. Ingen av informanterna jobbar enbart med servering. Stressen hänger nära samman med antalet arbetsuppgifter, men även med kundens krav på att allting skall vara perfekt. Flexibiliteten är, som jag försökt visa, kopplad till utförandet av olika arbetsuppgifter. Flera informanter inleder med att säga att de serverar, står i baren eller i köket, för att ett par sekunder senare lägga till en massa andra arbetsuppgifter som de också skall utföra. Den numerära och den funktionella flexibiliteten hänger samman. En större flexibilitet, bland annat organiserad via tidsbegränsade anställningar, för med sig en ökad flexibilitet in på arbetsplatserna, i och med att de anställda har en bredare kunskapsbas. Mariano berättar:</p>
<p>P: Du har jobbat relativt många år, ser du några förändringar inom branschen?</p>
<p>M: Förändringen är att lönerna inte går upp, men att vi har mer ansvar. På restaurangerna finns det färre personal men vi har samma löner samtidigt som vi gör en massa mer arbete i och med att vi gör andras arbete. Innan fanns det utrymme för att ta sig en kaffe, men nu finns det inget.</p>
<p>P: Varför?</p>
<p>M: Det är nya tider. Allt privatiseras, allting är budget och siffror. Det blir stora kedjor av allting. Så även om restaurangen finns här, finns de som bestämmer i Stockholm och de vill se resultat och siffror och då bryr de sig inte om hur det är med personalen.</p>
<p>Flera av informanterna menade att underbemanningen var ett kroniskt problem som de tvingades hantera. Detta kan tolkas som ett sätt för företagen att utlokalisera krav på effektivitet och nedskärningar ner i organisationen. Flera informanter pekar på att deras arbete är stressigt, samtidigt som de menar att deras möjligheter att förändra är begränsade. Därmed inte sagt att informanterna anpassar sig utan kritik och olika strategier för att minska arbetsintensiteten för sig själva och varandra. En rad forskare har teoretiserat kring de blandade strategier som människor använder sig av för att göra motstånd. Spektret av strategier är omfattande och kan variera mellan total anpassning och olika former av förhandlingar eller individuella och kollektiva motståndsstrategier. Det finns inte utrymme för mig att här föra ett längre resonemang om dessa strategier som i mitt material tar sig uttryck både kollektivt genom till exempel fackligt arbete i Hotell och Restaurang-facket och mer individuellt som de vi sett ovan. En strategi som jag dock vill beröra är det jag har kallat för solidaritetsfällan. Flera av informanterna i denna studie och i en mindre studie som jag gjorde om effekterna av ofrivillig deltid inom detaljhandeln (Mulinari, 2004) återkom till berättelser om hur de hjälptes åt på arbetsplatserna. De anställda hjälptes till exempel åt med att slutföra arbetsuppgifter som arbetskamrater eller de själva inte hann med att utföra, eller genom att komma till arbetet även om de var sjuka eller lediga (om de ringdes in på sina lediga dagar) då de menade att deras frånvaro ökade arbetsbelastningen för de andra anställda. Denna form av solidaritet mellan de anställda skapar en paradoxal situation. Å ena sidan indikerar mitt material att det finns en tydlig solidaritet mellan de anställda när det gäller att hjälpas åt; å andra sidan innebär detta att företagen kan förlita sig på denna solidaritet och till exempel inte anställa fler människor även om det finns en underbemanning då de vet att de anställda utför arbetet genom att helt enkelt arbeta mer under samma antal timmar utan att för den skull få högre lön. Solidariteten mellan de anställda blir därmed en fälla, i och med att det riskerar att skapa en situation där det är möjligt för företagen att till exempel ha en permanent underbemanning. Vi ser här hur komplexa formerna för motstånd kan vara, i och med att solidariteten i grunden också kan innebära en anpassning till rådande förhållanden på arbetsplatsen.</p>
<p>Jag menar att det finns en tydlig länk mellan å ena sidan den numerära flexibiliteten och å andra sidan den funktionella flexibiliteten, i och med att företagen utnyttjar såväl den numerära som den funktionella flexibiliteten och att dessa ofta kan vara beroende av varandra. I och med att människor med utländsk bakgrund TPF FPT  är statistiskt överrepresenterade bland dem som har tidsbegränsade anställningar, är förmodligen deras rörlighet på arbetsmarknaden större. Det kan innebära att det ställs högre krav på en funktionell flexibilitet för dessa grupper av arbetare. Det skulle vara intressant att fundera på om tillfälliga anställningar kan ses som en form för inkluderad underordning i arbetslivet, där inkluderingen sker på bekostnad av en utbytbarhet som innebär att en del av arbetskraften tvingas bli ett permanent flexibelt inslag i arbetslivet, såväl numerärt som funktionellt. Wallerstein och Balibar (2002) argumenterar att rasismens funktion inom det kapitalistiska systemet inte är att placera människor utanför arbetskraften. Det handlar i stället om att skikta arbetskraften. Tillfälliga anställningar kan därför möjligtvis tolkas som en form av inkluderande underordning, som skapar olika skikt av arbetskraft men som samtidigt innebär att arbetets karaktär förändras via en rasifiering av arbetet.</p>
<h2>Arbetets och arbetskraftens rasifiering – en ömsesidig process</h2>
<p>Kategorierna invandrare och svensk är något som hela tiden görs i arbetslivet. I mitt material tar det sig uttryck genom att kunder och arbetsgivare på olika sätt förhåller sig till och reproducerar dessa kategorier. Men vi ser också hur informanterna överskrider och ifrågasätter dessa kategorier och de positioner (och roller) som är kopplade till dem. Kategorierna invandrare och svensk bekönas inom ramen för ett förväntat heteronormativt spel mellan kunderna och de anställda. Vi ser hur de olika kategorierna måste göras (och övas in) för att upprätthålla det ”naturliga” kundmötet. Det som säljs är inte bara tjänster, utan det finns olika typer av meningar kopplade till de människor som säljer tjänsterna. Feministiska och antirasistiska forskare har synliggjort och utforskat hur arbetslivet i Sverige formas utifrån en intersektion av strukturella ojämlikheter baserade på klass, kön, etnicitet och ålder. Den antirasistiska forskningens bidrag är centrala, inte minst för att de har flyttat fokus från idén om kulturella skillnader eller individuella skillnader som orsaker bakom ojämlikheter i frågor rörande makt, strukturell diskriminering och exploatering. Mitt bidrag i den här antologin tar sin utgångspunkt i denna rika och omfattande forskning och visar att det finns en länk mellan å ena sidan skapandet av arbetskraften i termer av vi och dom och å andra sidan arbetets rasifiering. Exkluderingen och hierarkiseringen görs i detta fall t ex utifrån rådande diskurser om vem som tillhör och vem som inte tillhör nationen Sverige, men finns även inbäddad i det konkreta arbete som arbetskraften skall utföra. Det skillnadsskapande som informanterna beskriver konstruerar ojämlika relationer. Dessa processer menar jag skall sättas i relation till de strukturella ojämlikheter som vi ser i arbetslivet. Det är inte så att ojämlikheterna på ett lokalt plan, t ex en arbetsplats, endast är en direkt spegling av de strukturella ojämlikheterna, utan uttrycken och formerna för denna ojämlikhet förhandlas, förändras och reproduceras olika. Jag menar att vad vi ser är en ömsesidig process mellan skapandet av specifika grupper av arbetare och arbetets rasifiering. Informanternas beskrivningar av hur kunder exotiserar dem och hur arbetsgivarna skiljer på arbetskraften beroende på om de uppfattas som svenskar eller inte belyser hur både kunder och arbetsgivare konstruerar de anställda som en specifik typ av anställda och hur detta i sin tur öppnar för en annan behandling av de anställda som rasifieras. Samtidigt belyser mitt material att rasism är något högst konkret i arbetslivet och något som de anställda aktivt tvingas förhålla sig till ute på sina arbetsplatser. Etnisk diskriminering måste synliggöras, inte enbart som en form för diskriminering utan som något som är en integrerad del av arbetets konkreta utformning.</p>
<p>I denna text har jag visat exempel på hur åtskillnad görs inom olika nivåer i arbetslivet. I den första delen belyses hur arbetsgivare och kunder exotiserar vissa grupper av arbetare, t ex genom att koppla samman dem med olika typer av mat, men därmed också till olika typer av arbeten och arbetsvillkor. Uppfattningar om arbetskraftens etniska och kulturella särart skapar en organisering av arbetet som producerar och reproducerar ojämlikheter, i och genom arbetets utformning. Mitt material pekar också på behovet av analysverktyg som kan fånga hur kön rasifieras, eftersom kvinnor och män inom servicebranschen inte förväntas göra och sälja kön på ett och samma sätt. Skillnader i arbetsvillkor, även på en och samma arbetsplats, kan tolkas som en etnifiering av olika rum som leder till att olika människor placeras på olika ställen på arbetsplatsen. Rasifieringen behöver därför inte innebära en segregering som skiktar människor geografiskt till olika restauranger och hotell, utan det finns också en rasifiering som sker genom att kunder och arbetsgivare delar upp arbetskraften i relation till olika rum inom en och samma arbetsplats.</p>
<p>En av de mest påtagliga skillnaderna i termer av arbetsvillkor är själva anställningsvillkoren. Den kraftiga ökningen av olika former av tillfälliga anställningar, inte minst inom branscher som hotell och restaurang eller kommunsektorn, skapar skillnader i termer av arbetsvillkor och ens position i arbetsprocessen. Jag ser tillfälliga anställningar som en anställningsform som skapar inkluderande underordning i arbetslivet. En inkludering som sker i utbyte mot en omfattande funktionell och numerär flexibilitet. Jag menar att dessa former av flexibilitet är svåra att skilja i och med att de ofta hänger samman; en numerär flexibilitet som innebär att man förflyttar sig på arbetsmarknaden medför en funktionell flexibilitet.</p>
<p>De tillfälliga anställningarna innebär inte bara en osäkerhet i arbetslivet utan de förändrar också de konkreta arbetsvillkoren, till exempel genom ökade krav på flexibilitet även på arbetsplatserna och en ökad arbetsintensitet då arbetsplatserna ofta är underbemannade. Dessa tre nivåer, att åtskillnad och rasifiering görs av arbetsgivare och kunder, att de görs geografiskt med konkreta effekter för de anställda (till exempel i relation till löner) och genom anställningsformer, visar att vi behöver utforska relationen mellan å ena sidan arbetskraftens rasifieringen och arbetets rasifiering. Var vi jobbar, vad vi gör, vid vilka tider och under vilka former, genereras i en interaktion mellan de strukturella och de institutionella nivåerna. Samtidigt är det viktigt att se att dessa ojämlikheter är något som hela tiden ifrågasätts och överskrids av de som utsätts för dem; kategorierna invandrare/svensk, exotisk/inte exotisk utmanas av de anställda, som därmed synliggör hur rasifieringen görs.</p>
<p>I dagens integrationsdebatt har mycket fokus lagts på att diskutera hur man skall integrera invandrare in i den reguljära arbetsmarknaden och de hinder som sätter stopp för detta inträde. Forskare har visat att dessa hinder bygger på en strukturell diskriminering som exkluderar vissa grupper från rätten till arbete. Samtidigt menar jag att det är viktigt att utforska hur arbetet i sig producerar och reproducerar ojämlika förhållanden. Vi behöver identifiera de mekanismer som skapar ojämlikhet vid inträdet i arbetslivet men också hur arbetet i sig rasifieras och därmed producerar reproducerar dagens ojämlikheter.</p>
<h2>Referenser</h2>
<p>Abiala, Kristina (2000) Säljande Samspel. En sociologisk studie av privat service arbete. Stockholm. Almqvist & Wiksell International.</p>
<p>Abrahamsson, Lena (2000) Att återställa ordningen: Könsmönster och förändring i arbetsorganisationer. Umeå. Boréa.</p>
<p>Aronsson, Gunnar & Gustafsson, Klas (1999) “Kritik eller Tystnad. En studie av arbetsmarknads- och anställningsförhållandens betydelse för arbetsmiljökritik”. I Arbetsmarknads och Arbetsliv nr 5 2001.</p>
<p>Aronsson, Gunnar (2000) Anställningsformer, arbetsmiljö och hälsa i ett centrum-periferiperspektiv Stockholm. Arbetslivsinstitutet.</p>
<p>Aurell, Marie (2001) Arbete och identitet: om hur städare blir städare. Linköping. Linköpings Universitet.</p>
<p>Balibar, Étienne & Wallerstein, Immanuel (2002) Ras, nation, klass: mångtydiga identiteter. Göteborg Daidalos.</p>
<p>Baude, Annika: (1992). Kvinnans plats på jobbet . Stockholm. SNS (Studieförb. Näringsliv och samhälle): Arbetslivscentrum. de los Reyes, Paulina (1999) ”I skärningspunkten mellan genus och etnicitet. Ett ekonomiskt historiskt perspektiv på invandrarkvinnor i svenskt arbetsliv”, Arbetsmarknad och arbetsliv. Nr 4 (1999). de los Reyes, Paulina (2002). ”Det problematiska systerskapet: om svenskhet och invandrarskap inom svensk genushistorisk forskning”, i Maktens (o)lika förklädnader: kön, klass, och etnicitet i det postkoloniala Sverige. En festskrift till Woukko Knocke. Stockholm. Atlasförlag</p>
<p>Gonäs, Lena (1991) Industriomvandling i välfärdsstaten. Stockholm. Arbetslivscentrum.</p>
<p>Grönlund, Anne (2004) Flexibilitetens gränser: förändring och friktion i arbetsliv och familj. Umeå. Boréa,</p>
<p>Hertzberg, Fredrik (2003). Gräsrotsbyråkrati och normativ svenskhet: hur arbetsförmedlare förstår en etniskt segregerad arbetsmarknad. Stockholm: Arbetslivsinstitutet</p>
<p>Håkansson, Kristina (2001) Språngbräda eller segmentering. En longitudinell studie av tidsbegränsat anställda. 2001: 1 Sofia.</p>
<p>Jonsson, Andreas & Wallet, Mårten (2001) ”Är utländska medborgare segmenterade mot atypiska arbetet? Undersöker skillnaden i relation till atypiska arbeten mellan utländska medborgare och svenska medborgare under tiden 1987–2000”</p>
<p>Arbetsmarknad och Arbetsliv. Nr 7 2001.</p>
<p>Knocke, Woukko (1981) Invandrade kvinnor möter facket. En studie om kvinnor från fyra länder inom Kommunal och Fabriskförbundets avtalsområde. Stockholm. Arbetslivsinstitutet.</p>
<p>Knocke, Wuokko (1986) Invandrade kvinnor i lönearbete och fack: en studie om kvinnor från fyra länder inom Kommunal- och Fabriksarbetareförbundets avtalsområde. Stockholm. Arbetslivscentrum</p>
<p>Knocke, Wuokko (1991) ”Invandrade kvinnor: vad är "problemet"? i</p>
<p>Kvinnovetenskaplig tidskrift 12 (1991).</p>
<p>Knocke, Wuokko, Drejhammar, Inga-Britt, Gonäs Lena & Isaksson, Kerstin (2003) ”Retorik och Praktik i rekryteringsprocessen.” Arbetsliv i omvandling 2003:04. Stockholm. Arbetslivsinstitutet.</p>
<p>Laskar, Pia (2005) Ett bidrag till heterosexualitetens historia: kön, sexualitet och njutningsnormer i sexhandböcker 1800-1920. Stockholm. Modernista.</p>
<p>Lindgen, Gerd (1999) Klass, kön och kirurgi: relationer bland vårdpersonal i organisationsförändringarnas spår. Malmö. Liber</p>
<p>LO (2004) Anställningsformer. LO Stockholm sen av diskriminering i Sverige”. I SOU 2005:41 Bortom vi och dom: teoretiska reflektioner om makt, integration och strukturell diskriminering. de los Reyes, Paulina & Kamali, Masoud (red.). Stockholm. Fritzes offentliga publikationer.</p>
<p>Molina, Irene (1997) Stadens rasifiering. Etnisk boendesegregation i folkhemmet. Uppsala. Kulturgeografiska institutionen Uppsala universitet.</p>
<p>Mulinari, Diana & Neergaard, Anders (2004) Den nya svenska arbetsklassen. Rasifierade arbetares kamp inom facket. Umeå. Boréa.</p>
<p>Mulinari, Paula (2004) Flexibilitetens gränser: berättelser från golvet om ofrivillig deltid, solidaritet och flexibilitet. Stockholm Arbetslivsinstitutet</p>
<p>Neergaard, Anders (2006) ”Rasifierad rekrytering i storstadskommunen: Mellan exkluderad och inkluderad underordning” I Gunnarsson, Ewa, Neergaard, Anders & Nilsson, Arne (red.) Skillnader på kors och tvärs: Arbetsliv, storstad och makt. Stockholm. Normal.</p>
<p>Petersson, Magdalena (2003) Identitesföreställningar. Performance, normativitet och makt ombord på SAS och AirHoliday. Göteborg: Mara.</p>
<p>Pettersson, Lena (2003) Genus i och som organisation: översikt om svensk arbetslivsforskning med genusperspektiv: Stockholm. Santérus.</p>
<p>Schierup, Carl-Ulrik & Paulson, Sven (1994) Arbetets etniska delning. Studier från en svensk bilfabrik. Stockholm. Carlssons.</p>
<p>Sommestad, Lena (1992) Från mejerska till mejerist: en studie av mejeriyrkets maskuliniseringsprocess. Lund Arkiv.</p>
<p>SCB (2005) www.scb.se</p>
<p>SOU 2005:41 Bortom vi och dom: teoretiska reflektioner om makt, integration och strukturell diskriminering. Utredningen om makt, integration och strukturell diskriminering. de los Reyes, Paulina & Kamali, Masoud. (red.) Stockholm. Fritzes offentliga publikationer</p>
<p>Statistisk Årsbok Malmö (2003) Malmö. Malmö Stadskontor Thompson, Paul & Warhurst, Christopher (1998) Workplaces of the future. Basingstoke: Macmillan</p>
<p>Wikander, Ulla (1999) Kvinnoarbete i Europa 1789–1850. Genus, makt och arbetsdelning. Uppsala. Atlas Akademi.</p>
<p>Ålund, Alexandra (1994) ”Det statistiska genomsnittet och bortom–en invandrade kvinnas arbetslivshistoria” I Arbetets etniska delning: studier från en svensk bilfabrik (red.) CarlUlrik Schierup & Paulson. Sven (red.) Stockholm. Carlsson.</p>
<h2>11 De onämnbara Jämlikhet, ”svenskhet” och privata hushållstjänster i pigdebattens Sverige</h2>
<h2>Anna Gavanas</h2>
<p>Svenska självbilder i förhållande till omvärlden betecknas av jämställdhet mellan kvinnor och män som en vedertagen samhällsvärdering (de los Reyes 2001:87) TPF FPT . Sverige har under flera decennier betraktats som ett internationellt föregångsland i och med en barnomsorgs- och arbetsmarknadspolitik som underlättar kvinnors möjligheter att förena lönearbete och föräldraskap (Bergqvist och Jungar 2000:160, Björnberg 2002, Stark och Regner 2001:167). Offentlig barnomsorg har varit en populär tradition i Sverige sedan 1960-talet, och har setts som ett ansvar delat mellan föräldrar, samhälle och arbetsgivare (Björnberg 2002:96). Trots detta uppger 61 procent av arbetande mödrar i en undersökning av Cousins och Tang att de har svårigheter att kombinera lönearbete, hushållsarbete och barnomsorg (Cousins och Tang 2004:542). Hög arbetsbelastning kombinerat med sega praktiker kring mäns låga deltagande bidrar till att hushålls- och omsorgsarbete fortfarande definieras som en ”kvinnofråga” och ett jämställdhetsproblem (Björnberg 2002B).</p>
<p>Privata hushålls-/omsorgstjänster utförda av migrerande städerskor, barnflickor och au pairer har under 1990-talet ansetts vara en lösning, via både formella och informella marknader, för familjer som upplever svårigheter att få tiden att gå ihop och anser sig ha råd med sådana tjänster (Ernsjöö Rappe och Strannegård 2004: 135, Platzer 2002, 2003, 2004). Efterfrågan på hushållstjänster tycks dessutom ha påverkats av nedskärningar i den offentliga sektorn (de los Reyes 2002), arbetslivskrav inom vissa yrken, samt skiftande prioriteringar kring fritid och familjetid (Platzer 2003). Emellertid går återkommande förslag om subventioner av hushållstjänster TPF FPT  stick i stäv med en lång socialdemokratisk och feministisk tradition samt sociokulturella preferenser kring offentlig barnomsorg. Detta har gett upphov till stormiga diskussioner i den så kallade ”pigdebatten.” TPF FPT  Svenska kvinnors rätt till att slippa dubbelskiftet och konkurrera på (svenska?) mäns villkor på arbetsmarknaden ställs emot socioekonomiska, etnifierade och rasifierade TPF FPT  ojämlikheter kvinnor emellan och debatten förs utifrån dessa premisser. De kvinnor som tenderar att åka på ”skitgörat” har sällan tillgång till vare sig medborgerliga rättigheter eller representation i den offentliga diskussionen. Emellertid kretsar det grundläggande problemet i svenska diskurser kring något annat: förekomsten av ”pigor” rimmar väldigt illa i ett sammanhang där idén om svenskhet innefattar internationellt ledarskap i egalitetstänkande i fråga om jämställdhet och social jämlikhet. Den högljudda moraliska diskursen kring privata hushållstjänster säger en hel del om föreställd ”svenskhet” men även om sprickorna i dessa konstruktioner. Obekväma diskurser, tystnader och praktiker kring kvinnor och män som utför privata hushålls- och omsorgstjänster synliggör konturerna i ”jämställdhetsideologins etniska gränser” (de los Reyes 2001:97).</p>
<p>I ett internationellt perspektiv är Sverige inte unikt i sin växande efterfrågan efter privata hushålls/omsorgstjänster. Däremot verkar omfattningen i den ideologiska ambivalensen och moraliska debatten inför dessa förändringar stå i omvänd proportion till sektorns storlek jämfört med andra länder (Meagher 2002:57). Hushållstjänst är en yrkeskategori med rötter i slaveri och kolonialism (Anderson 2000, Bakan och Stasiulis 1995) som har gjort en global comeback trots att den för modernitetsforskare inte verkar tillhöra denna tidsålder (Gregson och Lowe 1994:66, Moors 2003:386). En rad faktorer har bidragit till den växande efterfrågan efter privata hushålls-/omsorgstjänster i EU; bland annat glappet mellan kvinnors ökade lönearbete och tillgång till täckande, statligt subventionerade alternativ för barnomsorg (Mahon 2002:3, Cancedda 2001) samt befolkningsmässiga faktorer och svårigheter att ta hand om åldrande generationer (Daly och Lewis 2000:291). Här har hushållstjänster utförda av migranter varit en direkt eller indirekt lösning för välfärdsstats- och migrationspolitik med syfte att uppå privata tjänster inomhus (städning, tvättning, strykning, matlagning, etc) samt barnpassning och övrig privat barnomsorg. muntra både produktion och social reproduktion (Gavanas, Tobio och Williams 2007). I synnerhet i europeiska länder har migrerande kvinnor lågavlönade jobb inom privat hushållstjänst. Detta gäller främst kvinnor från södra och sydöstra Asien, Afrika, Latinamerika och Östeuropa (Anderson 2000, Kofman et al 2000). Sverige utgör en del av denna framväxande globala arbetsdelning, så kallade globala omsorgskedjor, där billig arbetskraft från fattigare länder i större utsträckning efterfrågas av medel- och högavlönade europeiska hushåll som försöker att kombinera familj och arbete (Anderson 2000, Hochschild 2000, Ehrenreich och Hochschild 2002, Parrenas 2001). I den internationella handeln av hushållstjänster underlättar kvinnor från fattiga länder EU-kvinnors lönearbete, och i vissa fall anlitar även de migrerande kvinnorna, i sin tur, liknande tjänster i hemlandet. Ofta saknar migrerande kvinnor som jobbar med hushållstjänster medborgerliga och arbetsmarknadsmässiga rättigheter, och riskerar att bli exploaterade – inte minst p.g.a. att deras arbetsplatser (dvs. privatpersoners hem) förhindrar insynen från omvärlden.</p>
<p>Denna artikel fokuserar främst på ett segment av hushållstjänstsektorn i Sverige som utkristalliserar frågor kring migration, genus, klass, etnifiering, rasifiering och social reproduktion; au pairer, barnflickor TPF FPT  och deras arbetsköpare. Jag använder här begreppet ”arbetsköpare” istället för t.ex. arbetsgivare eller värdfamilj för att understryka att det handlar om att köpa och sälja tjänster vid sidan av den reguljära arbetsmarknaden. Denna oreglerade arbetsmarknad omges menar jag av en rad specifika egenskaper; till exempel betalning av au pairer vid sidan av kost och logi benämns som ”fickpengar”. Jag vill dessutom med termen arbetsköpare belysa att au pairers relationer med värdfamiljer inte styrs av reciprocitet och fiktivt släktskap, utan av instrumentella, marknadsmässiga relationer. På så sätt problematiserar jag antaganden om au pairer som ”del av familjen” med samma agenda och makt att diktera villkor i ett ömsesidigt ”kulturutbyte” där au pairer varken passar in i kategorierna familjemedlem, student eller arbetare (Newcombe 2004:4). Därtill vill jag lyfta fram problem med denna typ av temporär migration: au pairer är i landet legalt, men har få medborgerliga rättigheter och arbetar endast informellt (Newcombe 2004:4).</p>
<p>I och med att de i regel bor i samma hushåll, och delar sysslor som både omfattar barnomsorg och hushållsarbete, ingår au pairer/barnflickor och deras arbetsköpare i komplexa arbetsrelationer och förhandlingsprocesser som ramas in i föreställningar om svenskhet, invandrarskap och arbetsköparmoral. Artikeln är baserad på kvalitativa intervjuer i Stockholm under hösten 2004. TPF FPT  Jag intervjuade tio au pairer, två barnflickor, tre städerskor, tio arbetsköpare som anlitar au pairer och/eller barnflickor (varav fem dessutom anlitar städerskor), samt representanter för sju företag och organisationer som jobbar med antingen hushållstjänst eller au pairer/barnflickor. Dessutom har jag gjort deltagande observation på ett socialt centrum för au pairer och barnflickor. Denna studie kan betraktas som en förberedande kvalitativ studie för en större och bredare undersökning av hushållstjänstsektorer i Sverige. Syftet är att utforska företeelser, förväntningar och konstruktioner kring köpande och säljande av hushållstjänster i Sverige. Mina kvalitativa metoder är speciellt avpassade för att komma åt kontextualiserad vardaglig praktik, förhandling samt bekönade, etnifierade och rasifierade föreställningar. Min avsikt är därför att ringa in de viktigaste komponenter som karakteriserar köpande och säljandet av hushållstjänster utifrån olika aktörers erfarenheter, förväntningar och positioner. Jag har använt inspelade semistrukturerade intervjuer, oinspelade informella intervjuer samt deltagande observation för att komma åt komplexiteten i arbetsköpares och arbetstagares erfarenheter, strategier, praktiker och värderingar. Genom att närma mig fältet genom så många kanaler som möjligt har jag försökt att få ett brett urval av arbetsköpare och tjänstearbetare, trots att det innebär många svårigheter att på kort tid få kontakt med aktörer på informella och oreglerade marknader.</p>
<p>I denna artikel belyser jag de relationer som uppstår i anslutning av utförandet och köpandet av formella och informella hushållstjänster i Sverige, i synnerhet de som innefattar barnomsorg. Med fokus på båda parters erfarenheter diskuterar jag arbetsvillkor, rättigheter, strategier, arbetsrelationer och förhandlingsmöjligheter. Jag vill här understryka att varken de som köper eller de som säljer hushållstjänster är enhetliga grupper, utan innefattar en mångfald av skiftande positioner och relationer. Dessutom diskuterar jag de moraliska ståndpunkter som kommer till uttryck i diskurser om privata hushållstjänster, den så kallade ”pigdebatten” och dess effekter på aktörernas olika förhandlingspositioner.</p>
<h2>Efterfrågan, maktrelationer och svensk pigdebatt</h2>
<p>Det är många faktorer som spelar in i den växande efterfrågan på en invandrad arbetskraft för privata hushållstjänster i EU. Välfärdspolitik och migrationslagar inverkar på både tillgång och efterfrågan på arbetskraft, samt rättigheter och skyldigheter i formella och informella sektorer för hushållstjänst. Men efterfrågan på hushållstjänster har inte bara med arbetsköpares ekonomiska och praktiska valmöjligheter att göra; efterfrågan är dessutom socialt konstruerad och påverkad av sociokulturella värderingar kring hushållsarbete och omsorg (Kremer 2002). Vilken typ av omsorg föredrar olika familjer för sina barn? Hemmavarande biologiska mödrar, biologiska fäder, sociala föräldrar, mor- och farföräldrar, utbildad dagispersonal, dagmammor, privata barnflickor eller au pairer? Eller en kombination av alternativ som skiftar över barnens uppväxt? Omsorgspreferenser varierar historiskt och kontextuellt bland familjer i olika EU-länder (Gavanas och Williams 2003; Gavanas, Tobio och Williams 2007). Frågan om vilken ”sorts person” arbetsköparen köper – snarare än själva tjänstens utförande – har dessutom stor inverkan på vem arbetsköparen anser förtjänar förtroende och kan ”smälta in i” deras hem- och familjemiljö.</p>
<p>Köpares preferenser kring hushållstjänster avspeglar ett socialiserat beteende. Individerna lär sig att ”behöva” eller vilja ha en viss produkt eller tjänst, samtidigt som de själva inte kan/vill utföra den; att en viss syssla är för ”smutsig” eller ”tråkig” för dem själva att befatta sig eller ”ha tid” med (Anderson och O’Connell Davidson 2003). Gregson och Lowe (1994) har visat hur 1980talets Engelska medelklassdiskurs kring ”fritid” och ”kvalitetstid” har påverkat den växande efterfrågan efter hushålls/omsorgstjänster. I vissa sammanhang kan medlemskap och status i en (privilegierad) grupp definieras av att man blir betjänad av en annan bekönad/etnifierad/rasifierad (underordnad) grupp (Glenn 1992:9).</p>
<p>Emellertid finns det i somliga EU-länder en ambivalens kring att anlita vissa typer av hushållstjänst på grund av historiska, hierarkiska associationer i anslutning till dessa tjänster (Andall 2003:39). ”Pigdebattens” Sverige ett exempel på detta.</p>
<p>Marknaden för hushållstjänster speglar hierarkier och maktförhållanden mellan olika sociala grupper, och nationalitet, ras och etnicitet är ofta en viktig del av ”varan” som köps. Helma Lutz hävdar att i alla europeiska länder finns etniska hierarkier som motsvarar rasistiska stereotyper och påverkar prissättning för hushållstjänster (2002:92). De som köper hushållstjänster och väljer ut vem de vill skall utföra vad i deras hem (barnomsorg, städning, etc.) förhåller de sig till sådana rasmässiga/etniska hierarkier, men även till hierarkier inom sådana kategorier (Glenn 1992:10–11). Detta är ett grundläggande motiv till att konsumtionen av hushållstjänster tenderar att avspegla och återskapa ojämlikheter mellan kön, klasser, etniska grupper och generationer (Rotkirch 2001:5). I synnerhet när hushållstjänster innefattar barnomsorg definieras köparnas preferenser utifrån föreställningar kring kön, språk, ålder, nationalitet, religion, ras och etnicitet (Bakan och Stasiulis 1995:310, Cox 1999:141, Narula 1999:161, de los Reyes och Mulinari 2005:109). ”Egenskaper” som flexibilitet och anpassningsbarhet förknippas ofta med föreställningar om nationella, etniska och rasmässiga ”drag” i samband med hushållstjänster: somliga (kvinnor) anses ”bättre” och mer lämpade för vissa sysslor än andra i olika sociala, kulturella och historiska sammanhang.</p>
<p>Tidigare studier kring hushållstjänst fokuserar på antingen exploatering eller agens (Lutz 2002:97). Men, som Mendez (1998) påpekar, är det också nödvändigt att fokusera på både och; hur de som utför och de som köper både omförhandlar, motarbetar och fogar sig till maktrelationer i arbetsförhållanden. Det är inte givet att köparen har ”övertaget,” vilket bl.a. handikappsrörelsen har belyst (Williams 2001). Forskare har diskuterat utförarnas agens i termer av ”transnationalism underifrån” (Anderson 2000, Moors 2003), strategisk intimitet/förtrolighet (Mendez 1998, Özyegin 2002) och förhandling. Ett exempel på detta är att spela på arbetsköpares skuldkänslor (Lutz 2002:97, Mendez 1998:121), ta kontroll över arbetsprocessen (Mendez 1998, Rollins 1985, Romero 2002), professionalisera arbetet (Salziger 1991, Rollins 1985) och odla kritiska perspektiv på tjänstekonsumtionen utifrån oppositionella/alternativa positioner (Glenn 1992).</p>
<p>Just på grund av dess hierarkiska aspekter och kopplingar till ojämlikheter mellan sociala grupper har frågor om hushållstjänster sedan sekelskiftet gett upphov till stormiga debatter i Sverige. Ihärdigheten i svensk moraldiskurs kring privata hushålls/omsorgstjänster saknar motstycke i andra länder, mycket på grund av socialdemokratiska och feministiska värderingar och dilemman kring jämställdhet och jämlikhet (Platzer 2003:270, Öberg 1999). Här ställs solidaritet mellan kvinnor och klasser mot utarbetade småbarnsföräldrars behov och (svenska) kvinnors möjlighet att göra karriär. Dessa debatter river upp känsliga och polariserande frågor kring genus, klass och etnicitet där de som utför hushållstjänster liknas vid ”pigor” från 1800-talet och de som köper dessa tjänster framställs i termer av överklass som hängs ut i återkommande ”skandaler” kring köp och utnyttjande av oregistrerad arbetskraft. Sådana skandaler innefattar inte bara renodlade städtjänster utan gäller ibland även au pairer och hur de utnyttjas av en illasinnad överklass (By 2003, Gustavsson 2003, Meri 2003, Södergren 2002).</p>
<p>Den så kallade ”pigdebatten” har under 1990-talet och 2000-talet främst handlat om huruvida hushållstjänster bör skattesubventioneras. Ett antal, ofta sammanhängande, argument återkommer i senare års ”pigdebatt,” de flesta utifrån ett köparperspektiv (de los Reyes och Mulinari 2005:102). Utifrån detta perspektiv framhölls fördelarna med hushållstjänster utifrån jämställdhetsargument (det handlar om en kvinnofråga för stressade småbarnsmammor och kvinnors möjligheter att göra karriär); ett marknads- /arbetslivsargument (en reglerad tjänstesektor är bra för ekonomin); ett hälsoargument (tillgång till hushållstjänster skulle minska utbrändhet och sjukskrivningar); ett medelklassargument (”alla” – inte bara överklassen – behöver denna service, men har inte råd) och professionaliserings-argument (det innebär fördelar för arbetslösa ”invandrare” att få jobba på den formella/registrerade marknaden) TPF FPT  .</p>
<p>Sedan mellankrigstidens ”hembiträdesdebatt” har två målsättningar kolliderat inom socialdemokratin; att dels se till barnfamiljers behov och dels se till ”hembiträdenas” behov (Öberg 1999:173). ”Hembiträdes”- och ”pig-”debatter har under 1900-talet och 2000-talet definierats först som både en klassfråga och en kvinnofråga – sedan även som en fråga om förhållanden mellan ”infödda svenskar” och ”invandrare” (Öberg 1999:183). Pigdebatten drog igång på allvar under mitten av 1990-talet, då nationalekonomen Anne-Marie Pålsson föreslog skattesubventionering av hushållstjänster. Argumenten för ett sådant förslag har varit att minska arbetslöshet, minska informellt/oregistrerat arbete, och framför allt skapa tillfällen för reglerade anställningar för ”invandrare” (Platzer 2003:249). Dessutom anser förespråkare för skattesubventionering att (vissa?) kvinnors möjlighet att förena föräldraskap med lönearbete skulle gynnas (2003:249).</p>
<p>Motståndare till hushållstjänster hävdar att ”det klassystem som hushållstjänsterna symboliserar inte har i ett välfärdssamhälle att göra” (Platzer 2003:250). En återkommande fråga, inom bl.a. socialdemokratiska och feministiska kretsar, är: ”vem ska städa hemma hos städerskan?” (Olsson 2005). Kritiker till förslag om skattesubventioner ställer frågan om dessa verkligen skulle minska efterfrågan på oregistrerad arbetskraft (Gunnarsson 2005). Även om det infördes skatteavdrag kan informell/oregistrerad arbetskraft fortfarande vara billigare, och särskilt om det gäller papperslösa arbetare som saknar möjlighet att gå över till den formella/registrerade marknaden (Ernsjöö Rappe och Strannegård 2004:161). I skrivande stund debatteras frågan om att subventionera hushållstjänster för fullt, bl.a. av aktörer inom partipolitik, fackliga organisationer, näringsliv, forskning och media, och det är inte möjligt att redogöra för denna debatt eller dess utslag inom ramen för denna artikel (för tidigare redogörelser, se Platzer 2004).</p>
<p>Fokuseringen på arbetsköparens moraliska beteende – inte bara på den ”illegala” arbetskraften och dess mellanhänder – är dock en intressant aspekt av Svenska moraldiskurser kring hushållstjänster. Som en följd av lagar, reglering och valbara alternativ i sektorn, samt moraliska diskurser kring ”pigor” ställs köpare av privata hushålls/omsorgstjänster i Sverige inför ett val mellan det ”moraliska” (formella/registrerade/”vita”) och det billiga (informella/oregistrerade/”svarta”) alternativet. Efterfrågan på hushållstjänster är mycket priskänslig i Sverige, men trots detta verkar inte storleken på inkomsten vara avgörande för huruvida man anser sig ha råd med redovisade hushållstjänster på den formella marknaden (Ernsjöö Rappe och Strannegård 2004:48, 69). Mina resultat visar dock att andra motiv än rent ekonomiska inverkar på beslutet. För vissa konsumenter av hushållstjänster – oavsett inkomst – är det av hög prioritet att hålla sig inom lagens ramar, och/eller ha en ”jämlik” relation till de som utför dessa tjänster. Andra – oavsett inkomst – prioriterar arbetskraft som arbetar så hårt och mycket som möjligt till en så billig summa som möjlig, och följaktligen, indirekt men sällan uttalat, med så få rättigheter och förhandlingsresurser som möjligt.</p>
<h2>Arbetsköpare: efterfrågan, preferenser och ”svenskhet”</h2>
<p>Vilka är de som anlitar ”pigor” och vilka är de så kallade ”pigorna”? Båda parters erfarenheter och kritiska röster undergräver polariserande diskurser och självgoda föreställningar om den ”svenska modellen” som förebild för Europa och resten av världen (de los Reyes och Kamali, SOU 2005:41, s. 9). Låt oss börja med att utforska berättelser och erfarenheter bland svenska medborgare som anlitar au pairer, barnflickor och andra hushållstjänster: hur resonerar de om sin situation?</p>
<p>De konsumenter av hushållstjänster som jag pratade med anser sig ha behov av au pairer, barnflickor och/eller städservice för att de föredrar kortare tider för barnen på dagis, vill ha mindre stress och möjlighet att kombinera arbete och familj. De upplever försämringar och nedskärningar i offentliga alternativ, eller väljer att prioritera tid för sin familj medan de prioriterar bort ”det tråkiga.” Bland de köpare av hushållstjänster som jag träffade hade många krävande arbeten i näringslivet eller andra sektorer som fodrar tillgänglighet och flexibilitet.</p>
<p>Ett exempel på konsumtion av hushållstjänster på grund av ett krävande arbete är Anna som under många har år anlitat svenska barnflickor och filippinska au pairer som hon kombinerar med städservice från ett svenskt företag. Hon säger att anledningen till att det finns så få kvinnliga chefer i Sverige är för att det är så svårt att få tag i ”markservice.” Anna är VD på ett stort företag, har väldigt långa arbetsdagar och har aldrig varit hemma för vård av sjukt barn tack vare barnflickorna, som hon kombinerat med dagis. Ett annat exempel är Kristina som har haft städservice ”privat” och au pairer från Ryssland när hon bott hemma i Sverige, samt ”nanny” och ”hembiträde” när hon jobbat utomlands. Kristina är jurist, jobbar också långa dagar och reser mycket i tjänsten. Hon har au pairer och städerskor i kombination med dagis för att ”det ger ett ganska stort mått av frihet, om man skulle vilja. Men tyvärr blir det att man utnyttjar det mest för att arbeta, eftersom vi har arbeten som kräver rätt mycket helt enkelt.” Dock säger Kristina att au pairen möjliggör att hon slipper stå i tvättstugan varje kväll och istället kan ägna tid att läsa läxor med barnen, vara med familjen och ta det lugnt på helgerna istället för att vara stressad. Ytterligare ett exempel är Ellen som har en au pair från Mongoliet som hon delar med en grannfamilj och har ordnat egen lägenhet åt. Dessutom har Ellen städservice från ett svenskt företag. Hon säger att hennes enda alternativ är att antingen låta bli att skaffa barn eller att sälja det företag som hon driver. Som egen företagare har Ellen svårt att vara mammaledig på heltid med småbarn. I kombination med dagis anlitar Ellen dessa ”extra” tjänster som en avlastning och ”utnyttjar dagisbiten där den är som starkast” samtidigt som det blir ”en lugn och behaglig eftermiddag.”</p>
<p>Förutom ett krävande arbete kan efterfrågan på hushållstjänster motiveras av önskan att få en behagligare tillvaro, slippa ”det tråkiga” och på så sätt förebygga stress. Elina, som är jurist, har haft svenska au pairer samt städerskor från Filippinerna när hon jobbat utomlands. I Sverige har hon haft franska au pairer och svenska barnflickor. Hon säger att hon jättegärna skulle ha städservice hemma i Sverige ”om det gick enligt alla konstens regler.” Elina upplever obehag av att inte kunna ägna trevliga stunder med barnen fria från vardagens friktioner:</p>
<p>Det som gjort att vi haft den här hjälpen är att vi båda har arbetat heltid, vi har förväntats jobba ganska mycket. Vi ville inte att barnen skulle sitta på dagis till klockan sex på kvällen, då är de helt utmattade. Det är full rulle och jättemycket aktiviteter, jättemycket intryck, så det är som ett heltidsarbete för dem. Om jag kommit och hämtat dem klockan fem som jag har varit tvungen att göra ibland. Då orkar de knappt gå, alla är dödshungriga och trötta. De gråter. Bara att ta sig hem är jättejobbigt för alla. Det är så hemskt. Om man kan ha den här hjälpen så kan jag komma hem till glada mätta barn som tittar på Bolibompa, då kan jag läsa godnattsaga.</p>
<p>Dessa konsumenter anser sig alltså behöva en komplement till dagis för att få tider att passa ihop och därmed få en behagligare vardag. Arne säger rakt ur att han anlitar hushållstjänster för att helt enkelt slippa ”det tråkiga.” Arnes fru (han ser inte eget deltagande i hushållsarbete eller barnomsorg som ett alternativ till lönearbete) vill inte vara hemma med barn ens under den betalda mammaledigheten, och de anlitar städservice ”privat” samt au pairer från Ryssland och Tyskland. Arne, som är ekonom, är irriterad över att det uppfattas som lyx att ha barnflicka; att man skall behöva förklara och ursäkta sig över det. Arne menar att den ökade efterfrågan på dessa tjänster avspeglar ändrade prioriteringar och ändrade uppfattningar om vad man anser vara ”kul” och ”tråkigt”. Han har au pairer för att: …det gamla vanliga tråkiga. Städa, plocka upp, tvätta, stryka, det är sånt man inte hinner med. Eller hinner med och hinner med; det är sånt man prioriterar bort och använder den tiden till att vara med barnen och familjen.</p>
<p>Eller som Elina säger: ”städningen skulle jag jättegärna lägga ut. Det måste ju göras, det är mycket trevligare att få det gjort.”</p>
<p>Den tredje varianten är när behovet av hushållstjänster motiveras med brister i barnomsorgen.. Bland de intervjuade togs även upp bristen på fullgoda statliga alternativ. Helena är ekonom och har haft städhjälp från Polen under många år. Nu letar hon dessutom efter en svensktalande barnflicka och säger att hon är mycket påverkad av välfärdspolitik i sina val kring barnomsorg och hushållstjänster:</p>
<p>Stora barngrupper i förskoleverksamheten p.g.a. kommunernas nedskärningar gör mig mindre villig att låta mina barn gå där. Vidare gör det höga skattetrycket i Sverige att det är i princip omöjligt att anställa städhjälp eller barnflicka ”vitt.</p>
<p>Tina, som är psykolog, har haft städerskor från Polen och Filippinerna samt barnflickor från Estland och Sverige. Även Tina är missnöjd med dagis i Sverige och tycker det är ”riktigt dåligt”:</p>
<p>Dels är det otroligt stor vikarieprocent, det är alltid vikarier, dels är de underbemannade, 17 barn mellan tre och fem år på två – jag tycker inte att det är bra. Det är en förvaringsplats.</p>
<p>I Kristinas, Annas och Elinas fall har de själva valt ett dagis som har kortare öppet-tider, för de vill ha just det där dagiset (t.ex. privata alternativ som föräldrakooperativ och Montessori-dagis), och därför har de ännu större behov av att fylla igen luckorna. Som Elina säger:</p>
<p>Om man skall göra karriär och jobba mycket, det är då det blir (behov av privata hushållstjänster). Om man då inte är villig att låta barnen gå långa dagar (på dagis), då behöver man annan hjälp.</p>
<p>Det är svårt att avgöra hur stor efterfrågan är för hushållstjänster i Sverige och hur den förändras över tid – speciellt med tanke på informella och oregistrerade marknader. 1996 uppskattade Riksskatteverket att den ”svarta städningen” i hushållen omsatte 900 miljoner per år (Platzer 2003:271). Ansökningar för uppehållstillstånd för au pairer ligger på ca 1 000 per år (Platzer 2002:35), så det handlar inte precis om enorma mängder i jämförelse med t.ex. England där antalet au pairer uppskattades till 60 000 år 2000 (Newcombe 2004:3). Viktigt i det här sammanhanget är dessutom att au pairer som är EU-medborgare varken registreras i migrationsstatistik eller arbetsmarknadsstatistik. Inte heller anlitandet av barnflickor verkar vara ett utbrett fenomen i Sverige. Eftersom de flesta är informella/oregistrerade är det svårt att uppskatta hur många som är verksamma och huruvida efterfrågan ökar eller minskar. Via kontaktpersoner för barnflickor på Lidingö och i Djursholm (som enligt intervjupersoner är det mest barnflicketäta området i Sverige) kom jag i kontakt med och/eller hörde talas om ca 20–30 stycken barnflickor som var verksamma under tiden för fältarbetet. En viss indikation på efterfrågeökningen kan fås genom att titta på förändringar inom andra hushållstjänster. Den formella hushållstjänstbranschen har enligt Ernsjöö Rappe och Strannegård (2004:57) vuxit exponentiellt sedan 1990-talet. Den domineras av företagen HomeMaid och Hemfrid och omsätter ungefär 150 miljoner kronor per år. År 2003 hade Hemfrid 3 500 kunder och HomeMaid nästan 2000 (Ernsjöö Rappe och Strannegård 2004:57).</p>
<p>Som framkommer ovan är konsumenterna av hushållstjänster som jag kom i kontakt med högutbildade höginkomsttagare med partners i liknande situation. Bland dessa fanns chefer, specialistläkare, ITkonsulter, egna företagare, professorer och jurister. De flesta intervjuer med arbetsgivare/brukare ägde rum i villaområden på Lidingö eller i Djursholm (välbärgade villaförorter till Stockholm), eller på arbetsplatser i näringslivet där intervjupersoner hade högt uppsatta positioner. Fem av de tio intervjuade hade själva vuxit upp med ”hembiträden” eller au pairer hemma medan de andra fem inte hade det. Ingen av de intervjuade hade utländsk bakgrund, bortsett från en man som var född i Norge.</p>
<p>Generellt är efterfrågan på hushållstjänster störst bland Stockholmare, högutbildade, höginkomsttagare och flerbarnsfamiljer (Ernsjöö Rappe och Strannegård 2004:141). Enligt undersökningar gjorda av Temo år 1998–2003 skulle 33 procent av alla svenskar vilja ha städservice om det var möjligt, men 48 procent av trebarnsfamiljer samt 41procent av högutbildade höginkomsttagare var positiva. Två procent av svenska hushåll anlitar städhjälp enligt rapporten, men bland Stockholmare och högutbildade var siffran 5 procent (Ernsjöö Rappe och Strannegård 2004:141). Enligt de representanter jag pratat med från hushållstjänstföretag tenderar familjer som köper formell/registrerad hushålls- eller familjetjänst, dvs. städning eller barnpassning, att vara mer välbärgade än ”medelsvenssons,” som tillhör medelavlönade yrkeskategorier och anlitar informella/oregistrerade hushållstjänster.</p>
<p>De konsumenter av hushållstjänster som jag pratade med för denna studie, som i vissa fall både köpte au pair- och städservice inom den reguljära marknaden är med andra ord inte representativa för det mörkertal av köpare som anlitar hushållstjänster på informella/oregistrerade marknader; snarare är de toppen på isberget. Representanter jag pratade med på flera hushållstjänstföretag och organisationer säger emellertid att efterfrågan på au pairer, barnflickor och städerskor sprider sig till vad de kallar ”medelsvenssons” på både formella och informella marknader.</p>
<p>Jag kan säga att det är klart att efterfrågan ökar och ökar. Om man ser på den totala marknaden, inklusive den svarta, så ser man att det blir bara mer och mer. Där tror jag att, i varje fall i storstäderna, att var och varannan svensk har någon typ av städhjälp.” (representant för hushållstjänstföretag).</p>
<p>Denna representant pekade dessutom på ändrade attityder och prioriteringar bland ”medelsvenssons”:</p>
<p>Det (är) väl lite det som är kvar, det är ingen som ska jobba med att ta hand om andras skit. Men där tycker jag man ser den utvecklingen, framförallt hos våra kunder, att det är inte bara rika personer. Om du får det (tjänsten ordnad) från en arbetsgivare så har andra tillgång till det. Sen finns det en stor kundgrupp som verkligen väljer: ”ja det kostar lite, men då får jag offra en middag på krogen för det här behöver jag verkligen hjälp med för att få vardagen att gå ihop”. Så det är många som tar dom här tjänsterna utan att vara mångmiljonärer.” (representant för familje-/hushållstjänst-företag).</p>
<p>De personer jag pratat med berättar om olika arrangemang de haft tidigare och växlar under årens lopp mellan att ha bara städservice, bara au pair/barnflicka, eller både och. Av de tio som köper hushållstjänster har fem städservice. Åtta av de tolv au pairer/barnflickor jag intervjuade jobbade hos familjer som dessutom hade städservice. I vissa fall anlitas au pairer/barnflickor enbart som extra barnomsorg och kompletteras med städerskor, medan i andra familjer (som i vissa fall har äldre barn) anlitas au pairer mest till städning och inte främst till barnen. Arne såg sina au pairer som ”expanderad städhjälp.” Malin hade hjälp av sin man med tvätt och städning – men inte av barnflickan. Detta trots att barnflickan (en universitetsutbildad kvinna från Ryssland som inte var i Sverige på au pair-visum – oklart vilket) enligt Malin ”kan känna sig onyttig ibland” och varit ”inställd på att jobba mycket, mycket hårdare.” I berättelserna finns det med andra ord stor variation mellan köparnas sätt att definiera de tjänster de efterfrågar och au pairers/barnflickors arbetsuppgifter. Som Tina uttrycker det:</p>
<p>Jag kallar det för barnflicka fast det blir ju inte bara det för jag vill ju gärna ha hjälp med tvätt av kläder och sånt (...). Utan det är mer… halva jobbet kommer att vara att göra middagen och städa undan efter middagen så det inte står framme. Det är ju som en familjemedlem med alla plikter.</p>
<p>Vissa vill ha barnflicka/au pair som en slags allt-i-allo till både städning och barnomsorg för att slippa ”ha en massa folk i huset” medan andra har möjlighet att dessutom få formella hushållstjänster via sina jobb TPF FPT . De flesta som hade städservice hade dock en person de inte sällan nämnde i förbifarten som ”en Polska” eller någon annan migrant som de anlitat på den oregistrerade/informella marknaden. Generellt verkade dessa invandrade tjänstearbetare onämnbara under intervjuer: de nämndes kort på sätt som antydde att det var slutdiskuterat; jag vågade knappt fråga vidare om dem.</p>
<p>Arbetsköparmoral och föreställd ”svenskhet”</p>
<p>Till skillnad från spanska och till viss del engelska konsumenter av hushållstjänster (se Gavanas kommande) funderar de flesta svenska intervjuade över sitt eget moraliska beteende gentemot tjänstearbetarna, och de har dessutom diskuterat sådana frågor med vänner och bekanta. Svenska arbetsköpare förhåller sig ofta till pigdebattens moraliska diskurs och känner sig manade att legitimera varför de behöver anlita hushållstjänster. Jag får höra att ”För oss har vi inte anställt en person som billig hjälp i hemmet som vi kan maxa” (Elina); ”Vi har gjort en deal mellan två jämbördiga parter” (Anna); ”Det är viktigt att de trivs så det inte blir en upstairsdownstairs-mentalitet” (Linda); ”Vi vill ha jämlikt, inte nån anställd som vi kör med” (Malin); ”Jag ser inte ner på dem överhuvudtaget för att de tar hand om min tvätt och mina barn” (Tina). Sådana uttalanden kan tolkas som omsorg om arbetstagarens väl och rätt att bli behandlad som en jämlike, men kan även avspegla en strategi att maximera tjänsteinköpet. En vanligt kommentar var att om arbetstagaren är nöjd så gör hon ett bättre jobb.</p>
<p>I sina försök att legitimera sina behov och beteenden framställer intervjupersoner sig själva som egalitära gentemot sina arbetstagare just på grund av att de är ”svenska.” De verkar inte göra uttalade kopplingar mellan möjligheten att köpa hushållstjänster, svenskhet och klassposition, utan verkar uppleva att de bor i ett jämlikt och klasslöst land. Talet om ”svenskhet” dyker främst upp i fråga om moral och om hur svenska arbetsköpare beter sig gentemot arbetstagare just på grund av sin ”svenskhet.” Exempelvis så utbrast Kristina vid frågan om de använder förnamn som tilltalsnamn (istället för t.ex. ”herr” och ”fru” och ”Ni” istället för ”du”) ”Ja gud ja! Det är ju Sverige för fasen!” Elina sade att de ”naturligtvist” använder förnamn, för ”svenskar är så informella.” Elina tycker att Sverige är unikt i sina egalitära och demokratiska arbetsrelationer;</p>
<p>Det finns en mer jämlik relation med svenskar, det är en avtalsenlig relation. Behandlar man varandra med respekt, då får man bäst resultat. (Det är en) stor skillnad som jag ser hos mina (utländska) kollegor, deras sätt att relatera till sina barnflickor, de ser sig själva mer som en auktoritet, där är Sverige relativt unikt. (Men) det finns undantag hos svenskar också.</p>
<p>Enligt Anna, som köper tjänster av barnflickor och au pairer är det viktigt att tjänstearbetarna förstår sig på ”svenska” egalitära arbetsrelationer.</p>
<p>En person med asiatiskt ursprung måste man leda en sån person på ett helt annat sätt. En svensk barnflicka ber man göra saker. Det funkade inte med en filippinsk. De behöver order. Och det har jag märkt med många vänner som har au pairer, som har svårt att svänga över till att ge order istället för att be. De är ofta väldigt besvikna på asiatiska barnflickor för arbetet blir inte utfört. Då försöker jag förklara att de inte uppfattar det som en instruktion. Säger man på svenska ”skulle du kunna” och med det menar man ”gör det”. ”ja” säger de, att de kan det, men de gör det inte. Men säger man ”idag ska du stryka den här tvätthögen” då gör de det omedelbart. Min erfarenhet är att det är väldigt olika. (Anna).</p>
<p>Så, enligt Anna och hennes vänner är det stor skillnad mellan svenska och ”asiatiska” barnflickor: ”asiater” är vana vid hierarkier och direkta order medan svenskar är vana vid jämlika arbetsrelationer. I en svensk kontext blir det därför problematiskt när en arbetstagare uppfattar sig som underordnad och det passar bättre in med någon som uppfattar sig själv som en jämlike. Att anlita svenska barnflickor och hemhjälp blir därmed ett moraliskt korrekt val även om arbetsköpare trots detta resonemang i slutändan inte anser sig ha råd eller tillgång till detta alternativ.</p>
<p>De intervjuade pekar ofta på nödvändigheten i att få den hjälp de ”behöver,” och understryker att det inte handlar om lyx/bekvämlighet. En grundläggande utgångspunkt, oavsett faktisk praxis, är principen ”var och en reder sig själv”– när det gäller hushållsarbete och privat barnomsorg. Många intervjupersoner belyser ”svenska” moralkoder där var och en tar hand om sin egen skit – det anses fult att anlita någon annan till just hushållstjänster. Så t.ex. sade Lisa: ...jag bor ju i Sverige och är jättesvensk. Jag är väl verkligen uppfostrad att jag ska klara av min städning själv, jag ska väl klara av att torka min diskbänk och städa min toa och ta hand om mina barn, det ska väl ingen annan göra. Vi är ju mycket överhuvudtaget för att tycka att det här är ett jobb som... det är nästan som att man utnyttjar någon.</p>
<p>Lisas funderingar belyser att svenska konsumenter av hushållstjänster utmärker sig i ett internationellt perspektiv genom att ta moralisk ställning i relation till exploatering och makt: Utmärkande är också att denna moral knyts till föreställningar om ”svenskhet” mer än till individuella ställningstaganden. Detta kan jämföras med engelska konsumenter av hushållstjänster som i egenskap av individer tar avstånd från herrskap-och-betjänt-liknande relationer. Inställningen skiljer sig också från Spanien där rasifierade och etnifierade hierarkier inte betraktas som ett moraliskt problem utan snarare som en fördel ur ett köparperspektiv (se Gavanas kommande). Även attityder till globala omsorgskedjor är annorlunda och tanken på att en arbetstagare skulle lämna sina egna barn för att ta hand om deras upplevs av många moraliskt stötande (Linda, Kristina). Hur sedan dessa attityder förhåller sig till praktiker är dock en annan fråga.</p>
<p>Kopplingen till svenskhet i förhållandet till hushållstjänster gör att de som anlitar dessa tjänster ser sig själva som ”osvenska”. De som har jobbat utomlands som del av sin karriär säger att de fick vanan att köpa hushållstjänster under en tid då de bott utomlands. Till exempel så säger Helena att många blir förvånade att hon har (au pair/städhjälp) ”då det inte riktigt är ”sed” i Sverige att köpa dessa tjänster.” Dessutom påpekar en del intervjupersoner att de tillhör vissa speciella kretsar (med hänseende på bostadsområde, yrkeskategori och inkomstnivå), som inte räknas som ”medelsvensson”.</p>
<p>Trots att intresset att rättfärdiga konsumtionen av hushållstjänster är påfallande, finns det konsumenter som inte ser någon anledning till att göra det (trots att de känner till ”pigdebatten”) och pekar i stället på ändrade attityder. Till skillnad från Anna såg Oscar ”sin” ”filippinskas” underordning som en fördel – inte en nackdel. Han berättade helnöjd att ”filippinskan” kommit från en 12 timmars flygresa från Hong Kong (där hon jobbat i 10 år som ”housekeeper”) och direkt satt igång med att sköta ”rubbet”, för hon ”förstod att det gällde att leverera”. Oscar hävdade att ”de flesta tycker nog att det är ganska okej (att anlita hushållstjänster) och att det har varit det hela tiden”. Från Oscars perspektiv är hushållstjänster en rent ekonomisk fråga om att få råd, och han anser att moraliska frågor kring privata hushållstjänster …har ett stort symbolvärde men egentligen betyder det ingenting (...). Det är den klassiska socialdemokratiska myten om överklass och pigor, det har gjort det så svårt med ’husa’ hehe... Husa – det är nedlåtande. Samma med piga men mer pilsnerfilm från 1930-talet.</p>
<p>Oscar tar inte sådana moraldiskurser på allvar i sina val om hur han organiserar hushållsarbete, barnomsorg och lönearbete. Somliga tjänsteköpare, som säger att de rör sig i kretsar där folk jobbar för mycket för att få tiden att gå ihop, säger att det är accepterat att ha ”extra hjälp” bland de människor de umgås och jobbar med, och att ”alla” i dessa kretsar har det.</p>
<p>Bland de intervjuade uttrycker många kritik och missnöje gentemot välfärds-, skatte- och migrationspolitik i Sverige: somliga är förbannade för att de upplever sig som låsta i sina alternativ till barnomsorg och hushållstjänst. De med synpunkter på migrationspolitik var främst kritiska till hur svårt det är att ta in arbetskraft från de regioner de föredrar och under så lång tid de önskar. Andra säger sig vilja anlita privat hushållstjänst på ett ”korrekt” sätt; öppet och enligt lagens formaliteter, men har känt sig förhindrade i och med att de inte tycker att de skulle ha råd med alla skatter och krångligheter det innebär utan istället är hänvisade till informella/oregistrerade alternativ. Kritiken riktas också till vad de ser som specifikt ”svenska” kulturella företeelser, som ”Jantelagen,” som de anser gör det mindre accepterat att anlita privata hushålls- /omsorgstjänster för att det skulle signalera till omvärlden att man anser sig vara förmer än andra.</p>
<p>Den moraliska diskursen om hushållstjänster rymmer också berättelser om hur svenska familjer ”hjälper” ”invandrare” (eller inrikes migrerade barnflickor) som jobbar hos dem. Dessa intervjupersoner uppger att de är stolta över att hjälpa ”invandrare” att få vara i Sverige, att få tjäna pengar och till och med över att ge dem möjlighet att ”lära känna” svenskar och svenskhet genom att arbeta i svenskars hem:</p>
<p>En stor grupp är ju invandrargruppen, och vi har ju många invandrare som har det här som ett första steg in på arbetsmarknaden. Samtidigt lär dom sig svenska t.ex., att dom också kommer in på marknaden. Vi har ju många hos oss som jobbat hos oss i tre–fyra år och sen gått vidare. Så på grund av att dom kommit in på arbetsmarknaden har dom kunnat gå vidare, när dom lärt sig språket och kulturen. Man lär sig ganska mycket av Sverige och svenskar av att jobba här. Vi kommer i kontakt med mycket kunder, vara hemma i deras hem. Lär sig svenska seder och vanor. Alltifrån hur man hälsar till andra kulturella delar. Där har vi en stor grupp som kommer in och får kanske sitt första jobb i Sverige hos oss.” (samordnare på företag för hushållstjänster).</p>
<p>På liknande sätt är Tina nöjd över att ha hjälpt ”sin” ”Polska tjej” (en av dem) in på den formella Svenska arbetsmarknaden:</p>
<p>Polen har blivit lite dyrare nu, de har klivit upp från… svart… Två tjejer fr Filippinerna, de var ssååå duktiga, de städade billigare och bättre så nu har jag en polsk tjej. Nu har filippinskorna försvunnit så nu har jag två nya polska tjejer. Vet du vad min första polska tjej började 1997, hon städade flera år hos mig. Hon var sjuksköterska från Polen. Nu är hon det här, hon gjorde sin svenska … tillägg. Det är kul. Känner att jag har varit med med mina svarta pengar… Hon var en jätteduktig tjej, så nu städar hon inte längre men hon har ett stort nätverk och kan ordna nån som hjälper till om vi ska ha en stor fest t.ex.</p>
<p>Somliga köpare av au pair-tjänster berättade att deras före detta au pair hade hittat en svensk man och stannat i Sverige. De kände att de bidragit till att ”det gick bra för dom” (au pairerna). Oscars filippinska ”au pair” skickade hem pengar till sin familj och jobbade extra med städning för Oscars grannar utöver de 14 timmar om dagen (!) hon jobbade för Oscar. Oskar tolkar dock inte situationen som att ”filippinskan” är en hjälpande hand för honom själv utan i stället som välgörenhet ifrån sin sida:</p>
<p>Hon träffade en svensk man som hon gifte sig med. Det gick bra för X. Vi skojar med att det är vår privata U-hjälp. Det var en drabbad familj, nio syskon, X var äldst, hon ansvarade för allas försörjning för att pappan hade dött i magcancer.</p>
<p>Emellertid, som vi skall se nedan, nämnde ingen av de au pairer eller barnflickor jag intervjuade att de var tacksamma för att de fått komma till Sverige, bli ”hjälpta” eller för att lära sig om svenskar genom att betjäna dem för 3 000–5 000 kronor i månaden. Som jag kommer att visa nedan såg arbetstagare det snarare som en förolämpning när de förväntades vara ”tacksamma.” Här kan vi konstatera ett stort avstånd mellan arbetsköpares och arbetstagares uppfattningar om sin relation.</p>
<p>Konsumenternas preferenser: nationalitet, osynlighet och självständighet</p>
<p>I Sverige är det populärt med ”jämlik” arbetskraft, men samtidigt underordnad nog att det inte blir pinsamt att ge order. Det blir krångligt att relatera till någon, eller rättare sagt upprätthålla överordning gentemot någon som utför vad som klassas som ”skitgöra” om denna person är på samma utbildnings- och yrkesmässiga ”nivå” som en själv. Till exempel berättar den feministiska forskaren Gertud Åström i Ordfront 9/2001 om en akademikerkvinna som avskedat sin migrerande städhjälp för att hon visat sig ha läst samma feministiska bok, fast på orginalspråket.</p>
<p>Generellt för hushållstjänster tycks vara att tjänster utförda av någon från det ”egna hemlandet” värderas högst; i England står t.ex. ”brittiskhet” högt i kurs (Cox 1999:136) och i Spanien står ”spanskhet” högt i kurs (Gavanas kommande). I Sverige och Spanien, där majoriteten av de som köper hushållstjänster definierar sig som etniska svenskar eller etniska spanjorer, vill de helst anlita personer som definieras som svenskar eller spanjorer. Dock är det svårt att i EU-storstäder få tag i någon ”infödd” medborgare som vill ägna sig åt den aktuella typen av lågavlönade sysslor, så efterfrågan riktas mot nationaliteter som uppfattas som ”lika” vad som definieras som den egna kulturen. I Sverige finns en ambivalens kring relationens hierarkiska aspekter, medan i Spanien tycks inte finnas några tveksamheter beträffande migrerande arbetstagares rasifierade och etnifierade underordning; ju ”spanskare” desto mer jämlik. Samtidigt är det vanligt i att arbetsköpare, i många länder enligt Ehrenreich och Hochschild, anser att den inhemska befolkningen inte har ”rätt” inställning till den aktuella uppgiften, inte jobbar lika hårt och bra som vissa migranter med specifika nationalitetsbakgrunder som anses vara mer ”arbetssamma,” ”familjeorienterade” och/eller ”varma” (Ehrenreich och Hochschild 2002).</p>
<p>De vanligaste kriterierna för preferenser bland tjänsteköpare jag pratade med i Sverige handlade om språk, ålder, erfarenhet, ”personkemi” och initiativförmåga. I regel motiveras nationalitetspreferenser med specifika tidigare erfarenheter. Vissa intervjuade säger att det i princip inte spelar någon roll var au pairer/barnflickor/städerskor kommer ifrån. Andra verkar ha en slags klasspreferens; de vill ha au pairer/barnflickor från ”ordnade förhållanden”/”bra familjer” som redan har ett visst mått av utbildning och karriär bakom sig, eller har sådana ambitioner. Anna hade t.ex. först haft svenskfödda barnflickor men gått över till filippinska för att det svenska utbudet ”försämrats”:</p>
<p>Det var mer såna som hade sociala problem, usla betyg och t.o.m. en känsla av att de var utslängda hemifrån och behövde nånstans att bo. Det kändes inte som jag ville lämna mina barn i deras vård.</p>
<p>Konstruktioner av svenskhet korsas här av konstruktioner av klass. Det blir mer acceptabelt när arbetskraften klassas i termer av ”kulturellt utbyte” och det handlar om arbetstagare som har en utbildningsnivå och klasstillhörighet som anses mer jämbördig med ens egen. Kristina vill på liknande sätt ha någon som är ”utbildad” och ”kan tillföra något” snarare än någon som ”bara kommer hit för att jobba och tjäna pengar.”</p>
<p>När det gäller nationalitetspreferenser uttrycker svenska tjänsteköpare motsägelsefulla föreställningar i synnerhet om östeuropeiska arbetstagare och deras särart som arbetskraft. Ett par organisatörer på ett socialt centrum för au pairer berättade att det finns en bild av att det ”är synd om öst-tjejer” och att de är fattiga och desperata. Men dessa organisatörer menade att de som kommer som au pairer från ”öst-länder” tvärtemot ofta har det bra i sina hemländer; en rysk au pair hade till och med varit van vid att ha swimmingpool hemma. En intervjuad konsument berättade om liknande ”myter om öststaterna” men hävdade att au pairer från ”öststater” tvärtemot dessa myter kommer från ”bra familjer” och är högutbildade med högutbildade föräldrar. ”Östtjejer” antas vara krassare jämfört med andra och ”bara ute efter pengarna” men de anses samtidigt vara villigare att arbeta hårdare och ha en ”högre arbetsmoral” än de från andra regioner. T.ex. säger två samordnare från ett socialt centrum för au pairer att ju längre öst ifrån man kommer desto mer finns tendensen att se au pair-jobb som ett sätt att tjäna pengar och att ha avsikten att stanna i Sverige. De säger att ”öst-tjejer” tycker att betalning och förmåner är viktigt, att de ”räknar timmar” och jobbar extra vid sidan av på hotell, etc. Men dessa samordnare säger även att östeuropeer som är i Sverige ”för pengarna” är tuffare förhandlare än västeuropeer och därför mindre populära. Dessa uttalanden är högst intressanta mot bakgrund av att au pair-systemet förespeglar att det inte handlar om en marknadsrelation.</p>
<p>Bland intervjuade fanns det bestämda uppfattningar om kopplingen mellan nationalitet och personlighet vilket skapade en tydlig preferensram. Ellen, som har en au pair från Mongoliet, säger att mongoler är mer ”ansvarsfulla” och ”familjekära” än svenskar, och att det är ”del av deras kultur” att ta hand om barn och äldre. Hon tycker dessutom att det är viktigt att ”personkemin” skall stämma och att personen i fråga ”är lyhörd för mitt sätt”. Den kulturella särarten förväntas i detta fall anpassas till köparens önskemål. Oscar föredrar Filippinskor för han tror att de ställer upp på de villkor han ger och att de är beredda att jobba som ”housekeeper” dygnet runt. Oscar och hans fru skojar om att de skall ha en barnflicka vare sig de har barn eller inte. Han hade trott att östeuropeiska tjejer också var ”vana vid att hugga i” men blev jättemissnöjd när en au pair från Ukraina inte var med på noterna:</p>
<p>Vi har haft en från Ukraina också. Svårt att veta men hon var mycket sämre, hon hade inte samma erfarenhet. Hon visste inte. Vi frågade henne hur hon gjorde hemma i Ukraina och då svarade hon att ”vi ringer på nån”. Kulturinkompetens. Trodde de tjejerna var vana att hugga i men det stämde inte. (...) Jag hade skrivit en jättedetaljerad lista baserad på vad den filippinska tjejen hade gjort som hon fick. Men den påstod hon att hon aldrig hade fått. Det blev inget kul, inget bra. Inget större fel på henne men vi körde förbi varandra vad gällde förväntningar. När hon tyckte vi pressade henne för hårt körde hon nåt slags au pair-fackligt upplägg ”reglerna är si och så, 25 timmar i veckan” ähh inget bra.</p>
<p>Oscars uttalanden illustrerar hur uppfattningar om nationalitet görs till särskilda kompetenser som arbetskraft. Den visar också att relationen bygger på underordning och ensidiga krav från den som köper tjänsten: det fungerar inte när även arbetstagaren gör anspråk på att ”ringa på nån.” ”Ukrainskan” jobbade inte lika mycket som ”filippinskan” (som jobbat klockan 07.00 till 21.00 varje dag); ”hon gjorde inget mitt på dagen, hon lyssnade på MTV då när barnen var på dagis.” Oscar säger att det ”måste vara en person som vill ha det jobb som vi erbjuder och till den lön vi erbjuder” (5 000 kr/mån), och ”nu är det bara stackarna från Filippinerna som tycker att det är värt besväret”.</p>
<p>Tina föredrar svenska barnflickor, för hon tycker att svenskor är mer självständiga och självgående, så hon inte behöver vara en ”chef” som ger instruktioner:</p>
<p>Två estniska tjejer har jag haft, det som inte funkar med dem är att de behöver väldigt tydliga instruktioner för allting. En skandinavisk tjej är bättre på att själva se vad som ska göras nu, även om det står i arbetsbeskrivningen att ta hand om tvätten på onsdag och det inte finns nån tvätt då tänker de svensk tjej tänker att de gör nåt annat istället. En estnisk blir paralyserad. Därför vill jag hellre ha en svensk tjej nu.</p>
<p>Tina säger att det behövs arbetstagare som tar egna initiativ för att hon vill slippa ”vara chef,” men även för att ”man kan inte följa ett schema i en familj.” Dessutom föredrar Tina svenskor för att hon anser att de har liknande kulturella vanor och kommunikationssätt. Enligt Sara och Johanna, två samordnare jag pratade med på ett hushållstjänstföretag, är ”svenskhet” en stor preferens när det gäller tjänster som att städa och passa barn:</p>
<p>Johanna : Jag har några (köpare) som inte alls accepterar något alls annat än svenskt. Dom skyller på allt som man kan skylla på, men dom har talat i klartext att dom vill ha en svensk, en skandinavisk så att säga. Det är en ganska stor preferens egentligen, så visst finns det skillnad.</p>
<p>Anna : Så det är vanligt att folk vill ha det?</p>
<p>Johanna : Ja.</p>
<p>Sara : Men däremot så har jag en väldigt hög person i Sverige, som har bott i London i många år och hon var ju van vid filippinskor. Så hon frågade om vi hade några filippinskor och jag sa att hon får en svensk. Men hon sa att hon inte trodde dom var lika bra, så hon ville prompt ha filippinskor. I England var hon så van med dom och tyckte det funkade så bra med dom. Så där ser man ju det här med olika... vad man tycker och vad man vänjer sig vid. Alla filipinskor här, jag har en, hon har jobbat länge. Men dom får du ju aldrig tag på för dom tas ju direkt upp på den svarta marknaden.</p>
<p>Johanna : Det är lite läskigt det där. Sara : Ja det är jättekonstigt.</p>
<p>Sara och Johanna identifierade de ”drag” som arbetsköpare konstruerar som specifika bland ”svenska” arbetstagare i samband med hushållstjänster i kontrast till föreställningar om andra nationaliteter och deras ”lämplighet” för olika hushållssysslor:</p>
<p>Sara : Det är svårt med dom afrikanska, dom har ju andra förhållanden dom kommer ifrån. Svenskar är petnoga, du ska lyfta på varenda sak när du dammar, dom skrattar ju åt oss. Dom tycker vi är skitfåniga: ”Kan ni inte umgås istället för att städa hela dagen”. (...) Dom som kommer från Polen, Ukraina och Ryssland, dom har ju väldigt höga krav på sig själva. Dom har hög arbetsmoral.</p>
<p>Johanna : Hög arbetsmoral saknar ju tyvärr många från afrikanska länder. Och det är hårt arbete som uppskattas.</p>
<p>Sara : Dom [Ukrainarna etc.] brukar vara lite för duktiga, dom ger lite extra. (...) Om dom är sjuka och någon annan gör jobbet så blir inte kunden nöjd, för dom här har levererat för mycket. Dom gör mer än vad dom ska.</p>
<p>Anna : Då är dom nöjda?</p>
<p>Sara : Ja kunderna är jättenöjda. Men du kan aldrig ersätta dom med en svensk eller en afrikan, dom gör ju inte det här lilla extra. (...) Anna : Och det gör inte dom svenska?</p>
<p>Sara : Nej inte i samma utsträckning. Dom är så nöjda, dom dolar på. Det är dom här svenskarna som inte har så höga krav på sig själva. (...) Det är dom som inte passar in på ett kontor eller en affär, dom är osociala svenskar kan man säga.</p>
<p>Här kan man återigen skönja hur föreställningar om svenskhet korsas av föreställningar om klass: de svenskar som nöjer sig med städjobb har inte så höga ambitioner enligt Sara och är på så sätt relativt ”osvenska.” De föreställningar som Sara och Johanna uttrycker om ras och nationalitet liknar dessutom de rasistiska stereotyper som finns bland spanska arbetsköpare jag intervjuat i Madrid, som anser att sydamerikaner är slöa, afrikaner och ”araber” opålitliga och östeuropeer är fogliga och hårt arbetande (se Gavanas kommande). Anmärkningsvärt är att rasistiska idéer om arbetskraftens nationella särart verkar samexistera med självutnämnt ”egalitära” diskurser om ”svenskhet.” I samband med att diskutera att migrerande städerskor ofta är överkvalificerade, konstaterar Sara och Johanna att nationalitetspreferenser egentligen handlar om en allmän främlingsfientlighet bland svenska köpare:</p>
<p>Sara : Det är ju det att ingen vill anställa utländsk personal, det är ju det det handlar om.</p>
<p>Johanna : Det är lite rasistiskt.</p>
<p>Sara : Det är lättare att ta någon som heter Karlsson än någon som heter Muhammed Ali. För då vet man ju vad man får. Det är lite riskabelt att ta något som är lite okänt.</p>
<p>Sara och Johanna sätter inte konstaterandet om rasism i relation till egna fördomar om t.ex. olika nationaliteters påstådda arbetsmoral.</p>
<p>Förutom ”svenskhet” är osynlighet en eftertraktad egenskap. Detta gäller både formella/registrerade och informella/oregistrerade hushållstjänster. Till exempel, så var Oscar helförtjust i sin filippinska ”au pair;” eftersom hon; ”svävade mer som en ande i huset, man märkte aldrig henne,” men däremot märkte Oscar att allt ständigt var fixat. Oscar klagade däremot över att hans ukrainska au pair hade varit desto mer märkbar. Han tyckte att det blev ”för nära.”. Oscar skämdes inför sina vänner när ukrainskans ”gick omkring och surade… det var jättejobbigt och pinsamt att ha en så himla dålig au pair, ungefär som att åka runt i en rostig bil.”</p>
<p>Förkärlek till en ”osynlig” arbetskraft verkar handla om mer än skam för oförmågan/oviljan att ”reda sig själv” eller rädslan åka fast för olagligheter. Intressant nog är osynlighet populärt även bland personer som köper hushållstjänster på den formella marknaden:</p>
<p>Dom vågar inte... dom vill inte att tjejerna ska komma i kläderna, dom vill inte att vi ska stå utanför med en bil med logga. Jag har fått höra att dom vill inte att jag ska komma om det står (X) på bilen. För då ser grannarna och då sticker det i ögonen. Det är mycket som kommer upp faktiskt.” (samordnare för hushållstjänstföretag).</p>
<p>Kravet på osynlighet ställs paradoxalt nog samtidigt som det fordras en personlig samstämmighet. Konsumenterna efterfrågar något som ofta luddigt benämns som ”personkemi” när de väljer den person som skall jobba hos dem – speciellt, kan man anta, om de skall bo där:</p>
<p>Det är inte så jätteviktigt om hon jobbar på som en galning hemma, utan det viktigaste är att det är en trevlig person som vi kan prata med och som vill någonting. Det är viktigare än att hon gnor. Viktigare att det är en behagligare person än att hon städar perfekt. Men det är säkert väldigt olika kan jag tänka mig, en del vill väl bara ha den som gör allting.” (Kristina).</p>
<p>För Malin, var kostnaden inte avgörande för valet av barnflicka; ”personkemin” avgjorde och hon var beredd att betala mer för detta i stället för att välja någon som begärde mindre. Även Arne är intresserad av en slags halv-personlig service. Han vill att dem han köper tjänster av ”vet sin plats om du förstår mig rätt” och inte lägger sig i familjelivet, men samtidigt inte är lika opersonlig i hemmet som en professionell firma. Här tydliggör Arne den selektiva familiaritet som gäller gentemot au pairer (och troligtvis även städerskor). Att kunna ställa dessa högst motstridiga krav, jämlik men underordnad, osynlig men tillgänglig och med en fungerande personkemi genom att ”veta sin plats” illustrerar de ojämlika positioner som är konstitutiva för marknaden för hushållstjänster.</p>
<h2>Arbetstagare: kritiska röster från migrerande au pairer, barnflickor och städerskor</h2>
<p>Efter att ha lyssnat på arbetsköpare och deras berättelse är det nödvändigt att fråga: hur upplever invandrade hushållsarbetare livet som au pairer, barnflickor och städerskor i Sverige? Av vilka anledningar gör de sina yrkes- och migrationsval och vad anser de om de villkor och den behandling de möter? Många kvinnliga migranter tar jobb inom hushålls-/omsorgstjänst för att försörja sig och för att detta jobb är ett av de få alternativen som står till buds för dem i många EU-länder – speciellt om de är papperslösa. Andra migranter, t.ex. “nannies” som migrerar med visum till England från Sydafrika eller Australien, ser jobbet som ett led i en yrkeskarriär. Au pair- och barnflickejobb är oftast tillfälliga på ett tidsbegränsat visum och vistelsen är formellt ett mellanting mellan jobb och utbildning/”kulturutbyte”.</p>
<p>Under fältarbetet mötte jag en rad olika historier och livsstrategier. Det finns au pairer som ser sina ”jobb” som ett led i ett framtida yrkesliv. Utbildning,nya språkkunskaper, erfarenheter och kontakter förväntades öka chansen till ett bättre jobb. Exempelvis sade au pairer från Baltländerna, Finland och Tyskland att svenskakunskaper ger bättre chanser till jobb inom turism och näringsliv hemma. Andra, i synnerhet svenskfödda barnflickor, såg ”jobbet” som ett sabbatsår. Maria från Tjeckien hade kommit till Sverige som au pair för att ”ta lite ledigt” (från universitets-studier) och lära sig språket och landet och för att fundera över vad hon ville göra härnäst i sitt liv. Hon jobbar extra med städning. Maria funderar på att flytta tillbaka till Sverige efter au pair-tiden (efter att ha avslutat sin universitetsutbildning hemma i Tjeckien) och skaffa lägenhet och söka jobb ”som normala medborgare, inte au pairer.” TPF FPT  Michelle från Filippinerna har jobbat med hushållstjänst i tio år, i bl.a. Hong Kong och Singapore. Hon arbetar hos en familj som skaffat au pair-visum åt henne via ett tredje land (då man inte kan ta au pairer direkt från Filippinerna till Sverige), och som anlitat</p>
<p>Michelle som inneboende hushållerska och barnflicka under en tidigare utlandsvistelse.</p>
<p>Au pairer är ett talande exempel på de undflyende relationer som utarbetas mellan köpare och säljare av hushållstjänster. Order ”au pair” betyder bokstavligen ”på lika villkor,” och enligt det internationella au pair-systemet skall jämlikheten säkras genom att au pairen inlemmas i ”värdfamiljen” (Cox och Narula 2003:336). Trots att ”au pairer” är menade att tillfälligt vistas i ett land för språkstudier och kulturutbyte, och trots att värdfamiljen använder sig av deras tjänster utan arbetsgivaransvar, är au pairer ofta efterfrågade som billig och flexibel arbetskraft (Newcombe 2004:17). I Sverige är ett au pair-visum begränsat till ett år, och endast barnlösa mellan 18 och 30 år kan söka. Au pairer har inte tillstånd att arbeta och de tjänster som utförs inom värdfamiljens hushåll betraktas inte som arbete utan ingår i ett komplicerat och förhandlingsbart utbytessystem.</p>
<p>Au pairer och städerskor är två grupper som jobbar med privata hushållstjänster, men villkoren för dessa är olika. När det handlar om städerskor är relationen med arbetsköparen uttalat marknadsmässig, även om det handlar om informella och oregistrerade tjänster. Ibland överlappar au pairer, barnflickor och städerskor då au pairer kan jobba som städerskor vid sidan av och städerskor kan anlitas för ”familjeservice.” Trots detta skiljer sig invandrade städerskor ofta i termer av bakgrund, syften och arbetsförhållanden från au pairer. Dessutom bor städerskor i Sverige sällan i de hushåll där de arbetar och har ibland en professionell status som au pairer saknar.</p>
<p>Julia från Polen har jobbat som städerska på den oregistrerade marknaden i Sverige i fyra år. I början kom hon tre månader åt gången men nu har hon uppehållstillstånd. Julia vill gärna ”jobba vitt.” Hon har byggt upp ett kontaktnät, lärt sig alla (formella och informella) regler, lärt sig svenska och försöker nu att starta sitt eget städföretag. Men hon säger att det är svårt att ”få vitt” hos privatpersoner för ”dom vill gärna betala svart.” Trots att hon ibland får mindre i handen på den formella/registrerade marknaden föredrar Julia ”vitt” för ”vitt är det lite bättre perspektiv på”; ”Jag har det lugn och ro om jag jobbar vitt. Om jag skadar mig. Behöver inte oroa mig. Det är perspektiv, jag kan gå till banken och få kredit. Om jag behöver köpa lägenhet. Svart kan jag bara spara, och inget mer.”</p>
<p>Vanessa från Ukraina, som har haft uppehållstillstånd i Sverige sedan fem och ett halvt år tillbaka, jobbar för ett hushållstjänstföretag och tycker det är ett bra jobb med trygg fast anställning. Hon ser sig som en professionell städerska som är stolt över sitt yrke och säger att det inte är så enkelt som man tror med städning; det finns en massa nyanser och regler som man måste känna till, och speciellt måste man ha kontakt med människor. Varken Julia eller Vanessa är dock intresserade av att jobba med städtjänster livet ut. Till skillnad från Julia och Vanessa såg ingen av de intervjuade au pairerna eller barnflickorna sitt arbete som något de ens tillfälligt skulle tänka sig som profession, även om vissa skulle kunna tänka sig att jobba professionellt med barn efter att ha skaffat sig utbildning som lärare eller barnskötare. Natalja från Ryssland säger att hon inte heller vill vara au pair längre; ”det tog tre månader tills jag bestämde att det var nog. Jag vet vad som krävs, jag vet vad det innebär och jag vill verkligen inte vara au pair längre. Det finns många nackdelar”. En nackdel som Natalja nämner är arbetsköparens position att diktera villkoren. Hon tar även upp, arbetsbelastningen, isoleringen, avsaknaden av sociala kontakter och usel schemaläggning. Men hon säger att om hon hade haft avsikt att stanna utomlands hade det varit en bra början. Inte heller Michelle, au pair från Filippinerna som har jobbat i 10 år med hushålls/omsorgsarbete ser detta som sitt permanenta yrke. Hon tänker flytta tillbaka till Filippinerna inom kort och gifta sig, skaffa barn och ägna sig åt något annat.</p>
<p>De svenskfödda barnflickor jag pratade med tog jobbet för att det var det var det enklaste och bekvämaste sättet att komma hemifrån och få en paus. Ina är den enda som jobbar hos en familj där både hon och städaren är formellt anställda; hon av familjen och städaren av ett städföretag. Ina är väldigt nöjd med den arbetstrygghet det innebär att ”jobba vitt”:</p>
<p>Jag jobbar vitt och det är ganska ovanligt. (...) Det var jättekrångligt för honom (arbetsgivaren) när han började med det här. Han var en av de första i Sverige som gjorde såhär. Som ville registrera sin barnflicka och sin familj som arbetsgivare. De han ringde till visste inte hur man skulle göra för det fanns inget system för det, för det här med barnflickor för de flesta jobbar svart. Han får betala mer pengar för mig då än de som jobbar svart. Han tycker att det är värt det för att inte kunna åka dit. (...) Så det är mycket därför. Sedan är det en trygghet för barnflickan, jag har ju skrivit på avtal och kontrakt. Om jag ska anmäla mig som arbetslös till a-kassan så kan jag säga att jag jobbat som barnflicka och att jag jobbat vitt. Det kan inte de som jobbat svart göra, de får ju inte det.</p>
<p>Susanna, en annan svenskfödd barnflicka, ser inte arbetstrygghet som en prioritet. Hon får 4 000 kronor i månaden ”svart,” men hon bryr sig inte så mycket om huruvida hon jobbar på den formella/registrerade marknaden. Hon har inte ens funderat över hur hon skulle kunna hamna i en otrygg eller utsatt situation på den oregistrerade/informella och oreglerade arbetsmarknaden. Hon säger att det inte spelar så stor roll att hon inte får rätt till a-kassa eller arbetsintyg och har ändå ”absolut inte” tänkt jobba som barnflicka mer än ett år.</p>
<p>Det finns au pairer som föredrar att bo hos en familj istället för att skaffa sig egen bostad och annat arbete, trots att de är EU-medborgare i position välja dessa alternativ. Olga, en tysk au pair är ett exempel på detta. Hon är utbildad förskolelärare, pratar flytande svenska och skulle kunna få ett mer välbetalt jobb i Sverige om hon ville. Trots detta väljer hon att stanna kvar som au pair för att hon känner sig ansvarig för barnen och är rädd att familjen skulle försättas i kaos om hon slutade – trots att föräldrarna knappt pratar med henne eller intresserar sig för henne som person. Olga tycks ha tagit på sig ett obetalt känsloarbete utan att förvänta sig ens tacksamhet i gengäld.</p>
<p>Andra au pairer ser sitt ”jobb” och sin vistelse som ett ”steg tillbaka” snarare än ett steg framåt både karriärmässigt och i termer av personlig utveckling. Maria ser sin au pair-tid i Sverige i termer av en karriärmässig tillbakagång:</p>
<p>Det är slöseri med min tid att göra detta i ett år och ta hand om barn: jag har gjort mycket i mitt liv tidigare och jag har uppnått en viss nivå och det här är verkligen ett steg bakåt för mig. Så jag vill inte vara på dethär stället så lång tid för jag vet att det finns många andra saker för mig att göra och jag är inte nöjd. Jag tror ingen gillar att vara au pair.</p>
<p>Kritiska perspektiv på osynlighet och etnifiering</p>
<p>Au pairers missnöje med sina erfarenheter som tillfälliga migranter i Sverige kopplas ibland till en generell kritik av migranters situation i hushållstjänstsektorn och av au pair-systemet. Merparten av au pairer och barnflickor intervjuade för denna studie sade sig dock vara generellt sett nöjda med sina värdfamiljer. Larissa från Estland, vars värdfamilj dessutom hade en städerska från Polen, säger att hennes familj beter sig ”över förväntan”. Ulrike från Tyskland får till och med sina kläder tvättade av värdfamiljen (inte tvärtom) och hon är väldigt förtjust över att familjen lagar mat till henne på helgerna och t.o.m. lagar vegetarisk mat till henne fastän de inte själva är vegetarianer. Trots att vissa au pairer är nöjda med sina erfarenheter kan de samtidigt kan vara medvetna om nackdelar med au pair-situationen samt andras negativa erfarenheter. De au pairer och barnflickor jag pratade med var inte okritiska till sina arbetsvillkor, eller till familjens beteenden och tog upp en rad problem med att jobba i någon annans hushåll; isolering, obetalt extra arbete, dåliga scheman och opersonlig eller nedlåtande behandling. Ett återkommande problem är att de pressas att jobba mer än de 25 timmar i veckan de är skyldiga till. Även känslan att inte bli betraktade som individer togs upp i intervjuerna. 1. Osynlighet och nedlåtande behandling</p>
<p>Även om osynlighet är en eftertraktad ur tjänsteköparnas synpunkt kan au pairer, barnflickor och städerskor känna sig ignorerade och uppfatta att de inte betraktas som individer. Som Fatima från Serbien/Kroatien säger; ”Jag förväntar mig att de respekterar mig och min tid, och behandlar mig som någon som befinner sig på samma nivå i familjen”. Fatima förutsätter au pair-systemets ”familje”-liknande relationer. Sådana officiella riktlinjer gäller dock inte för städerskor, men därmed inte sagt att de accepterar att bli behandlade som ”osynliga andar.” Vanessa från Ukraina, som har jobbat som städerska i Sverige i fyra år, berättar om köpare som knappt tar notis om henne som person och som inte ser henne som en riktig människa:</p>
<p>Det finns många människor som tycker att om jag städar som städerska, så är jag inte en riktig människa. Jag går alltså… jag kommer och dammsuger och dom säger bara ”hej” och sen ”hejdå” och ”tack” och ingenting mer. Ibland kommer jag till familjer som gör så. Men det finns… mina familjer jag städat långt tid hos, är mycket trevliga. Dom tycker inte att jag är städerska, dom tycker jag främst är människa. Förstår du, det är mycket viktigt. Jag känner att dom har respekt. Jag tycker dom är demokratiska. Det betyder ingenting för dom att jag är städerska. Det är viktigt att det betyder mycket för dom att jag är människa.</p>
<p>Vanessa har valt ut ”sina” familjer med respekt och jämlikhet som ett viktigt kriterium. Kravet att bli behandlad som en människa återkommer även i intervjuer jag gjort med migranter som utför hushålls/omsorgstjänster i Madrid och London (se Gavanas kommande). Det är inte ovanligt att köpare av hushållstjänster i Stockholm såväl som i Madrid och London tar sig rätten att ignorera de som utför dessa tjänster Amelia från Rumänien, som är au pair i Sverige, betonar att hon förväntar sig att bli behandlad som en människa;</p>
<p>Jag har lärt mig mycket i mitt land och jag har ett syfte med att vara här; jag kom för att träffa andra männsikor och för att bo i ett annat land och se hur det fungerar och för att lära mig ett annat språk och göra så många saker. Men jag kom inte hit för att jobba fjorton timmar om dagen och inte få uppskattning för mitt arbete. 2. Exploatering och extraarbete</p>
<p>Många au pairer/barnflickor var medvetna om att arbetsköpare försökte utnyttja dem på olika sätt. Maria säger att arbetsköpare bara vill ha så billig arbetskraft som möjligt, och att det är därför de letar efter folk från fattigare länder än Sverige. Hon genomskådar dock detta och har sina egna mål i sikte:</p>
<p>Jag kostar dem inte så mycket; jag kostar dem inte mer än en helgs shopping, så jag känner mig verkligen undervärderad, men jag tar det inte så allvarligt för jag har saker som är viktiga för mig; jag har mina skäl till varför jag är här och så fort jag kommer ett steg vidare kommer jag att lämna den här familjen. (...) De letar förstås efter någon som inte är så självständig... ja de letar faktiskt efter någon som är villig att hjälpa dem och som vore så tacksam emot dem att de gör allt för dem.</p>
<p>Somliga barnflickor och au pairer var kritiska mot att tvingas utföra dubbla uppgifter; städning och barnomsorg. Fatima från Serbien/Kroatien sa att hon trodde att de som vill ha en aupair var ute efter ”flickor” som älskar deras barn men även är beredda att städa hela deras hus så att de slipper betala en ytterligare person för städning. Hon berättade om en annan au pair som varit tvungen att ägna tio extra timmar i veckan till städning. 3. Etnifiering och föreställningar om ”den andra”</p>
<p>De flesta hushållsarbetare jag intervjuade för denna studie kom antingen från EU-länder eller från Östeuropa. Däremot är få utomeuropeiska au pairer och städerskor representerade i mitt empiriska underlag. Under intervjuarbetet blev det dock tydligt att föreställningen om ”stackars fattiga öst-tjejer” inte hade något stöd i materialet. Ingen au pair uppgav att hon kom till Sverige med avsikt att stanna eller att hon tyckte att au pairing var ett bra sätt att tjäna pengar – snarare motsatsen. Därmed inte sagt att det i den bredare hushållstjänstsektorn, speciellt i den informella/oregistrerade/papperslösa, inte finns arbetstagare från östländer som verkligen är ekonomiskt utsatta.</p>
<p>Au pairer som kom från östeuropeiska länder vittnade om förutfattade meningar gentemot Östeuropa och nedlåtande attityder bland svenska arbetsköpare. Erfarenheter av att bli behandlade som andra sortens människor och fattighjon som enbart borde vara glada över att få privilegiet att städa svenskars hem och ta hand om deras barn delades av många intervjupersoner. Maria jämför Sverige med England, och menar att svenskar inte är bättre än engelsmän; de vill inte ha ”östlänningar” i ”sitt” land, men samtidigt är de för fina för att städa sina egna toaletter. Det kan östlänningar duga till istället. Maria tycker att hon i Sverige blir behandlad ”som om hon kom någonstans från djungeln i Ryssland.” När hon fick sin första månads”lön” på 3 500 kronor trodde hennas värdfamilj att hon skull skicka hem pengarna. De antog dessutom att Maria aldrig upplevt ”västerländsk teknologi” och kände sig manad att förklara för henne hur en tvättmaskin fungerar. Maria misstänker att de tror att hon är primitiv och utblottad för att hon kommer från ett östland. Hon blev till exempel inte betrodd när hon berättade att hennes pappa hade köpt henne en bil i julklapp. ”De gillar känslan att de hjälper fattiga Östeuropa, så därför har de en polsk städerska och en au pair från Tjeckien,” konstaterar Maria. Maria noterar även att hon förväntas visa tacksamhet men hon tycker att det är hon själv som förtjänar tacksamhet för de ansträngningar hon gör för dem snarare än tvärtom:</p>
<p>Trots att de gillar mig och är snälla mot mig har jag fortfarande en känsla av att vara en tjänare ibland. Så de tycker ”åh vi är så bra för att vi ger dig chansen att få bo i vårat vackra land och du måste vara tacksam”. Så jag gillar inte det här speciellt mycket. Jag förstår att för vissa människor kanske dethär är en chans men för mig är det bara ett av många andra sätt jag skulle kunna gå tillväga så jag är inte särskilt tacksam.</p>
<p>Natalja, au pair från Ryssland, är kritisk mot de som medvetet söker upp au pairer från fattigare länder och sätter ut annonser som säger ”vi är en trevlig familj och vi skulle verkligen vilja ha fattiga flickor från andra länder som hjälp hos oss”. ”Jag är ingen fattig flicka!” säger Natalja, ”och även om jag inte hade ett bankkonto skulle jag inte se mig som en fattig flicka”. Hon understryker att hon varken sparar pengarna eller skickar hem dem, och att hon inte kommer från en fattig familj. Enligt Natalja är alla de som efterfrågar hushållsarbetare och aupairer i Sverige ute efter någon som skulle jobba 24 timmar om dagen utan att protestera, och samtidigt vara tacksamma för den ”lön” de får.</p>
<p>Arbetsrelationer och förhandling</p>
<p>Hushållsarbetarnas förhandlingsmöjligheter är kopplade till en rad villkor: deras tillgång till medborgerliga rättigheter, migrationslagar, arbetslivsrättigheter, sociala nätverk, facklig/politisk organisering, materiella/symboliska resurser, familjesituation, boendesituation, tillgång och efterfrågan på arbetskraft och arbetsmarknadens bekönade, etnifierade och rasifierade stratifiering; både i Sverige och i de länder de bott i tidigare. Följaktligen ingår hushållsarbetet och de relationer som skapas mellan de som utför och de som köper dessa tjänster i ett brett, skiftande och situationsbundet spektrum av maktförhållanden (Anderson och O’Connell Davidson 2003:21, Ungerson 2002b:4–5, Özyegin 2002:57).</p>
<p>Det grundläggande problemet för migranter som jobbar inom hushållstjänstsektorer i Sverige och övriga världen är avsaknad av medborgerliga rättigheter och social trygghet. Denna situation förvärras dessutom av rasifierade och etnifierade fördomar där vissa migranter betraktas som ”de andra,” oavsett medborgarstatus. Natlja, au pair från Ryssland, fick ett missfall under vistelsen i Sverige. Eftersom hon varken hade personnummer eller försäkring i Sverige var hennes enda tillgång till läkare avhängig ”värdfamiljens” informella kontakter.</p>
<p>Eftersom hushållsarbetare ofta i praktiken saknar rättigheter och instanser för sanktioner är det upp till arbetsköparen att utnyttja ojämlika rättigheter och resurser mellan dem själva och arbetstagaren. Oscar till exempel väljer att utnyttja au pairer till att jobba långt utöver de uppgifter och antal timmar som rekommenderas, medan Malin väljer att inte belasta sin ryska barnflicka med varken uppgifter utöver barnpassning eller arbetstider som överstiger de överenskomna.</p>
<p>Det är oftast, även i Sverige, kvinnor som har ansvar över hushållstjänster. I vissa fall delar de som utför och de som köper dessa tjänster gemensamma positioner som mödrar, eller i termer av klassbakgrund och/eller utbildning. Vissa au pairer liknande klassbakgrund som sina arbetsköpare, men även migrerande städerskor kan ha utbildningsnivåer och klassbakgrunder som liknar arbetsköpares. Emellertid har de i den aktuella arbetsrelationen ojämlika, skiftande och kontextbundna positioner i termer av socioekonomisk situation, nationell bakgrund, etnicitet och symboliska och materiella resurser. I synnerhet när det gäller informella hushållstjänster är vardaglig förhandling mellan parterna avgörande för arbetstagarens villkor. Förhandlingspositionen är direkt kopplat till anställningsvillkoren och medborgerliga rättigheter. Papperslösa arbetare i oregistrerat arbete har formellt sett den svagaste positionen. Men även andra aspekter är viktiga för parternas förhandlingspositioner. Till exempel om hushållsarbetaren bor hemma hos sina arbetsgivare och även om relationen definieras som yrkesmässig eller familjemässig (Anderson 2000, Gregson and Lowe 1994, Romero 2002). En annan aspekt är tillgång på individuella och sociala resurser. Au pairer med resurser och möjlighet att åka till sina föräldrahem är inte lika utsatta som t.ex. papperslösa migranter som saknar sociala nätverk och valbara alternativ.</p>
<p>De hushållsarbetare jag pratade med berättade om olika förhandlingsstrategier. Somliga tog helt enkelt upp en diskussion om vad de ville ändra på kring sin arbetssituation. I vissa fall fungerade detta. Maria uppgav att hon använde värdfamiljens barn som motvapen om hon ansåg att hon blev illa behandlad; ”de borde inse att om de är snälla emot mig är jag snällare emot deras barn.” Det är också vanligt med passivt motstånd: hushållsarbetare utför tjänsterna sämre och långsammare om de är missnöjda. Efter att ha fått ett blankt nej till att få betalt för att jobba övertid gav Maria upp försöken att be om skälig extra ersättning. Hon säger att hon känner sig billig av att fråga om pengar, men hon har samtidigt låtit förstå att hon inte tänker jobba extra gratis Efter det att Maria från början protesterade har familjen slutat att be henne jobba över gratis. ”Jag drog mina gränser för att jag är här för att göra något, och det skall gagna mig också naturligtvis (...), så jag tror att de numera vet vad de kan få och vad de inte kan få från mig,” fastställer Maria.</p>
<p>Au pair-systemets otydlighet skapar utrymme för tolkningar. Detta gäller för övrigt inte bara i Sverige utan även i andra länder. Au pairer i både England och Spanien undrar hur de skall tolka sin varken-eller-position; de är varken ”del av familjen” eller anställda på en arbetsplats de lämnar när arbetstiden är slut (se Gavanas kommande). När är de ”i tjänst” och när har de ”ledigt”? Maria säger att hon ”inte är här för pengarna förstås,” men att det samtidig är hennes jobb att vara en au pair och att hon därför förväntar sig ”vänligheten” att få betalt för de timmar hon jobbar utöver arbetstiden. Hon tycker att hon får dubbla signaler; hon blir tillsagd att göra det ena och det andra för att hon får betalt för det, men ibland säger de att ”du är en sån del av vår familj” och äter middag tillsammans med henne vid samma bord.</p>
<p>Hushållsarbetare som jobbar på ett hushållstjänstföretag har en annorlunda situation Företaget har inspektörer som kommer till köparens hem och beräknar betalning per kvadratmeter och själva fastställer hur många timmar de anser att arbetstagaren skall jobba där. Om inte köparen håller undan innan arbetstagaren kommer kan köparen bestraffas genom att arbetstagaren kan vägra utföra hela det avtalade arbetet. När det gäller barnflickor, au pairer och städerskor på den informella/oregistrerade marknaden sker de flesta förhandlingar mellan individer, bakom stängda dörrar och det finns ingen instans för klagomål och sanktioner (förutom au pairagenturer på annan ort som i bästa fall kan hitta en ny familj). På denna osynliga arbetsplats har de som köper tjänster många maktresurser till hands. När det gäller au-pairer finns det familjer som vägrar betala för busskort och språkkurser och förhindrar därmed tillgång till sociala nätverk, kommunikation och rörlighet utanför ”arbetsplatsen.” Ett av de vanligaste klagomålen bland au pairer och barnflickor är svårigheter att säga nej till obetald övertid. Dessutom tog au pairer och barnflickor upp problem kring sjukskrivningar och svårigheter att få slippa jobba när de var sjuka.</p>
<h2>Slutdiskussion</h2>
<p>Som framgår av mina intervjuer närmar sig de som utför och de som köper hushållstjänst denna marknad utifrån vitt skilda perspektiv och agendor. Berättelserna bland de som efterfrågar dessa tjänster betecknas av moraliska betänkligheter inför hushållstjänsters hierarkiska aspekter. Dessa moralisk-etiska diskurser avspeglas i såväl motsägelsefulla praktiker som behovet av att osynliggöra och förfrämliga ”de andra”: rättfärdigandet av konsumtionen av hushållstjänster söker stöd i en nationalistisk självbild där ”svenskhet” står för kollektiv moralisk legitimitet. Hushållsarbetarnas berättelser tecknar däremot en bild av otydliga villkor, osynlighet, nedvärdering och utsatthet som är kopplade till såväl avsaknaden av medborgerliga rättigheter som till en bakgrund i länderna utanför Västeuropa.</p>
<p>Trots att många intervjupersoner framhåller att efterfrågan på hushållstjänster ökar även bland vanliga ”medelsvensson” visar underlaget för denna studie att det är familjer med höga inkomster och prestigefyllda arbete som anlitar au pairer, städerskor och barnflickor. Det fanns en rad olika skäl till att dessa familjer/individer inköp av tjänster. Behov av kvalitetstid med familjen, brister i det allmänna välfärdssystemet, kravfyllda jobb och flexibilitet men också viljan att slippa ”det tråkiga”. Intressant nog värvades dessa förklaringar med fundering om det moraliskt korrekta i att inte vilja ta hand om sig själv. Dessa reflexioner, som även omfattade en kritik av det som definierades som moraliskt acceptabelt, hade ofta nationen som utgångspunkt och svenskheten som norm. Det svenska likhetsidealet blir till en referensram för att tolka och förstå strategier och preferenser bakom konsumtionen av hushållstjänster. På detta sätt kan paternalism, rasism, etnisk särbehandling och strukturell diskriminering samexistera med konstruktioner av ”svenskt” egalitetstänkande.</p>
<p>Undersökningen visar att hushållsarbetarnas röster tillför viktig information om hushållsarbetets villkor och de ojämlika relationer som utvecklas mellan de som utför och de köper dessa tjänster. De intervjuade hushållsarbetarna hade svårt att vara tacksamma, osynliga, beroende av godtycklighet eller behandlade som ”fattiga”, ”primitiva” eller ”utsatta” som behöver ”hjälp”. Detta gällde i synnerhet för dem som kom från länder som betraktas utifrån etnifierade och rasifierade stereotyper i Sverige. De understryker att ett lands fattigdom inte nödvändigtvis betyder att alla från detta land är fattiga, desperata och underordnade.</p>
<p>Pigdebatten fokuserar både på jämställdhet mellan män och kvinnor och jämlikhet mellan vissa sociala grupper. Sverige är på ett sätt unikt med sin moraliska diskurs där hushållstjänster i politiska och mediala sammanhang möter hårdnackat motstånd; i vilket annat land kan man sälja hushållstjänster med argument om ”det moraliska alternativet”? Denna moraliska diskurs resulterar dock i den motsatta effekten än den avsedda; tystnader och tjänsteköparnas motsägelsefulla agerande är oskiljaktiga aspekter av samma fenomen. Det handlar om en mångbottnad tystnad som innefattar inte bara hushållsarbetarnas osynlighet utan även arbetsköparnas fria spelrum att förhandla om fördelaktiga villkor. Som en koordinator för ett socialt centrum för barnflickor och au pairer säger:</p>
<p>Vi pratar ju inte om det, det här är människor som inte finns och arbetsplatser som inte finns. Och så fort arbetsplatsen kommer upp, ja då är det skandaler och annat där alla ska vara bovar och banditer.</p>
<h2>Referenser</h2>
<p>Appel, Martin (2003) ”Succe för hushållsavdrag.” Almegatidningen. www.almega.se.</p>
<p>Björnberg, U. (2000) ”Välfärdsklyftor i ansökningsländerna. Välfärdsstat eller familism? Inblick no. 2. (Welfare Gaps in Applicant Nations. Welfare State or Familism?).</p>
<p>By, Ulrika (2003) ”Allt fler familjer skaffar au pair.” Dagens Nyheter, 17 Februari.</p>
<p>Ekelius, Elin (2004) a) ”Moralen viker för ekonomin”. Svenska Dagbladet, 19 Oktober.</p>
<p>Ekelius, Elin (2004) b) ”Storstadsbor städar svart”. Svenska Dagbladet, 20 Oktober.</p>
<p>Ernsjöö Rappe och Strannegård, Lars (2004) Rent Hus: Slaget om den svenska dammråttan. Stockholm: Nordstedts.</p>
<p>Gunnarsson Lena (2005) ”Pigor köps inte av tidsbrist.” Flamman. 28 Juni.</p>
<p>Gustafsson, Thomas (2003). ”Det var rena slavarbetet. Rika familjer i jättehärva – hyrde svart städhjälp,” Aftonbladet, May 4, 2003, s. 6–7.</p>
<p>Gustavsson (2005) ”Barnflickans lön: 3 500 kr för heltid.” Aftonbladet Kvinna, 9 November.</p>
<p>Hedlund (1999) ”LO har inte tagit ställning i pigdebatten.” LOtidningen. Nr 3, 29 januari.</p>
<p>Joelsson, Tanja (2003) ”Vems jämställdhet driver vi i Sverige?” Yelah, 9 maj.</p>
<p>Lindberg, Ulf (2005) ”Pigavdrag ger tusentals job och ren vinst för statskassan.”Dagens Nyheter, 28 juni.</p>
<p>Mallik, Ira och Josefsson, Dan (1998) ”Sluta tjata: därför är skattesubventionerade pigjobb en dålig ide.” Dagens ETC, 18 Mars.</p>
<p>Meri, Tina (2003) “Au pair som vittne.” Dagens Nyheter, 19 Februari.</p>
<p>Norrlander, Inger and von Sydow, Tullia (2004) ”Ompröva synen på hushållstjänster” Dagens Nyheter, 17 november.</p>
<p>Nyberg, Anita (2004) ”Blir det kvinnorna som betalar notan?”</p>
<p>Framtider, 2/2004.</p>
<p>Olsson, Kerstin (2005) ”Kvinnorna måste befrias från obetalt arbete”, Dagens Nyheter, 19 augusti.</p>
<p>Platzer, Ellinor (2003) ”Genuskontrakt och social differentiering. Om karriärfamiljers efterfrågan på hushållstjänster”. In Mulinari, Diana, Sandell, Kerstin and Schömer Eva (eds.): Mer än bara kvinnor och män. Feministiska perspektiv på genus. Lund: Studentlitteratur.</p>
<p>Platzer, Ellinor (2004) ”En icke-lag i sökljuset. Exemplet hushållstjänster i Sverige”. Research Report in Sociology of Law. 2004:4. Lund University: Sociology of Law. de los Reyes, Paulina (2001) Mångfald och Differentiering. Diskurs, olikhet och normbildning inom svensk forskning och samhällsdebatt. Arbetslivsinstitutet, LO, TCO och SACO i samarbete: SALTSA – ett samarbetsprogram för arbetslivsforskning i Europa. de los Reyes, Paulina (2002) ”Vem tar hand om barnen? Könsarbetsdelning och offentlig barnomsorg ur ett ekonomiskt-historiskt perspektiv”. I: Andersson-Skog, Lena and Krantz, Olle (eds.) Omvandlingens sekel. Perspektiv på ekonomi och samhälle i 1900-talets Sverige. Stockholm: Studentlitteratur, s. 257–280. de los Reyes, Paulina and Mulinari, Diana (2005) Intersektionalitet. Kritiska reflektioner över (o)jämlikhetens landskap. Malmö: Liber. de los Reyes, Paulina (2005) ”Intersektionalitet, makt och strukturell diskriminering.” I: de los Reyes, Paulina och Kamali, Masoud (red.): Bortom Vi och Dom. Teoretiska reflektioner om makt, integration och strukturell diskriminering. SOU 2005:41. de los Reyes och kamali, Masoud (2005) ”Teoretiska reflektioner om makt, integration och strukturell diskriminering.” I: de los Reyes, Paulina och Kamali, Masoud (red.): Bortom Vi och Dom. Teoretiska reflektioner om makt, integration och strukturell diskriminering. SOU 2005:41.</p>
<p>Popova, Susanna (1996) ”Misslyckad moralisk jakt.” Finanstidningen, 26 januari.</p>
<p>Pålsson, Anne-Marie (1997) ”Tjänsteskatteutredningen – berget som födde en råtta”. Skatter och Välsfärd, nr 3/1997.</p>
<p>Stark, Agneta and Regner, Åsa (2001) I vems händer? Om arbete, genus, åldrande och omsorg i tre EU länder. Linköping: Linköping universitet. (Cared for by Whom? On work, gender, ageing and care in three EU countries).</p>
<p>Tempe, Madeleine (2005) ”Inga pigor till överklassen!” ETC, 25 april.</p>
<p>Öberg, Lisa. (1999) ”Ett socialdemokratiskt dilemma. Från hembiträdesfrågan till pigdebatt.” I: Florin, Christina, Sommerstad Lena and Wikander, Ulla (eds.). Kvinnor mot Kvinnor. Om systerskapets svårigheter. Stockholm: Nordstedts, s. 159–199.</p>
<h2>12 Rundabordssamtal om strukturell diskriminering med arbetsmarknadens parter Text: Mats Wingborg</h2>
<p>Samtalsledare: Paulina de los Reyes, redaktör för antologin Arbetslivets (o)synliga murar , en rapport till Utredningen om makt, integration och strukturell diskriminering .</p>
<p>Medverkande:</p>
<p>Ulf Andreasson, TCO</p>
<p>Maria-Paz Acchiardo, LO</p>
<p>Bosse Ericsson, FAI (Fackligt Aktiva Invandrare)</p>
<p>Katarina Bengtson Ekström, CF (Civilingenjörsförbundet)</p>
<p>Farbod Rezania, Svenskt Näringsliv</p>
<p>Ossian Wennström, SACO</p>
<h2>Problembilden</h2>
<p>Paulina de los Reyes inledde med att presentera några av de resultat som utredningen har kommit fram till i sina undersökningar av diskriminering i arbetslivet. En viktig slutsats är att diskrimineringen förekommer inte bara på arbetsmarknaden och vid rekrytering utan på alla sektorer i arbetslivet. Det handlar om ojämlika anställningsvillkor, om fördomar och rasism på arbetsplatsen, om att hänvisas till vissa typer av arbetsuppgifter och nekas andra, om föreställningar om bristande kompetens, om osynliggörande och nedvärdering mm. Därefter ställde hon frågan till deltagarna om hur de skulle vilja beskriva diskrimineringen i arbetslivet; hur ser problembilden ut? Vad parternas syn och vilka möjligheter finns att påverka.</p>
<p>Ossian Wennström, SACO: Först ett förtydligande. Det är ute på arbetsplatserna som det konkreta arbetet sker. Men vi, SACO, är inte ute på arbetsplatser, det är förbunden och medlemmar som äger den arena.</p>
<p>Maria-Paz Acchiardo, LO: Det kan vara bra att också definiera vad som menas med parterna. Den gamla bilden av parterna ser annorlunda ut i dag. Roll och ansvarsfördelningen har förändrats, så parterna har olika befogenheter och möjligheter i olika led. För LOs del finns det inga hinder att teckna så kallade rekommendationsavtal. Så möjligheten finns att flytta fram positionerna när det gäller etnisk diskriminering. Samtidigt är våra organisationer enormt stora, bara inom LO finns det över 175 000 förtroende valda och 15 olika förbund. Synen och kunskapsnivån i organisationerna som helhet varierar. Olika delar av organisationen har också kommit olika långt med sitt arbete för integration och mot diskriminering. En sak är säkert – det pågår ett växande fackligtarbete för att motverka diskriminering i arbetslivet. Vi håller för närvarande på med en utredning om hur förbunden hanterar diskrimineringsfallen. Vi gör också en undersökning bland de förtroendevalda om deras kunskapsnivå och behov av information och utbildning. På så sätt får vi en samlad bild som ska ligga till grund för kommande utbildning och informationsinsatser och andra beslut som kan vara nödvändiga. Vi behöver också bättre kunskap om det som redan finns i lagstiftningen och hur man jobbar rent praktiskt.</p>
<p>Farbod Rezania, Svenskt Näringsliv: Det finns en viktig skiljelinje. När vi talar om diskriminering – syftar vi på ett akademiskt begrepp eller ett juridiskt? Skillnaderna mellan dessa har skapat oklarheter i den politiska debatten. Om vi börjar med den juridiska sidan. Under de senaste decennierna är det bara en handfull fall som gått för juridisk prövning till AD, även om en del lösts genom förlikning på ett tidigare stadium. En slutsats av detta skulle kunna vara att det är ytterst sällan som diskriminering förekommer i arbetslivet. Men att döma av den allmänna debatten så sker diskriminering tvärtom väldigt ofta. Men vad är det vi menar med diskriminering? Här finns en till distinktion, den etniska diskrimineringen å ena sidan och de inbyggda problemen för en person som invandrat å den andra. Ett exempel som ofta refereras till är högutbildade invandrare som kör taxi. Men en avgörande fråga är om samma person fortsätter att köra taxi. Om en person i ett inledande skede, efter att ha kommit till Sverige, kör taxi, är en sak. Om personen blir fastlåst i att fortsätta köra taxi, en annan. I båda fallen är det slöseri, men det är en avgörande skillnad mellan fallen. Eller uttryckt på ett annat sätt: etnisk diskriminering är en sak, ingångsjobb till arbetsmarknaden något annat. Det finns en trend med förslag om lagar och regler riktade mot arbetsgivare för att komma åt diskriminering. Men detta är ett gemensamt problem. Alla har att vinna på att arbetsplatserna fungerar bra. Det handlar inte om att vissa ska ställa krav på andra. Tillsammans måste vi hitta gemensamma modeller för att komma åt diskrimineringen. Därför vore det bra med en gemensam ram, en idé om hur vi ska definiera problemen.</p>
<p>Maria-Paz Acchiardo, LO: Vi kan konstatera att det finns fördomar och diskriminering i arbetslivet. Annars skulle vi inte ha lagar mot diskriminering i arbetslivet och i samhället i dess helhet. Lagen mot diskriminering i arbetslivet är en viktig del av arbetsrätten som reglerar att arbetsgivaren är ansvarig och facket har ett tillsynsansvar. Men vi har fortfarande en otillräcklig kunskap om hur omfattande den etniska diskrimineringen är, hur den artar sig i olika situationer och hur ofta den förekommer. Vi behöver också veta mer om diskrimineringens uttryck på olika nivåer; den direkta, indirekta och strukturella. Vi behöver vidare reda ut begreppen, annars är risken att vi blir otydliga – och inte heller effektivt kan komma åt det som verkligen är diskriminering enligt lagens mening. Våra medlemmar behöver all den hjälp de kan få när de blir drabbade. Diskrimineringen i samband med rekrytering, lönevillkor, arbetsvillkor, arbetsmiljövillkor och bedömning av kompetens är särskild viktig att undersöka. Inom alla dessa områden behövs mer kunskaper. Diskrimineringen är i Sverige ett nytt kunskapsområde och vi behöver mer forskning, men också mer utbildning och metodutveckling för det vardagliga fackliga arbetet. Enligt LOs senaste rapport om löner efter födelseland finns löneskillnader mellan olika grupper, men de skillnaderna är inte stora inom LOyrkena. Kollektivavtalet lämnar inget större utrymme för godtycke. Avtalen hjälper till att hålla ihop, så att skillnaderna inte skenar i väg. Löneskillnaderna kan också orsakas av olika saker, det kan handla om individuell diskriminering, men också om klasstrukturer och skillnader mellan olika yrkesområden. Lönerna är genomgående lägre inom yrkesområden där många människor med utländsk bakgrund arbetar. Ett tecken på etnisk diskriminering är skillnaderna i utbildningsnivån av utländska arbetare inom LO-yrken. Utomeuropeiska invandrare inom LO som har varit i Sverige i mindre än tio år har sex gånger oftare en högskoleutbildning jämfört med LO-arbetare födda i Sverige. Samtidigt har vi en stor grupp invandrade LO-kvinnor med mycket låg formell utbildningsnivå som behöver möjligheter att utbilda sig vidare. Dessa kvinnor är totalt osynliggjorda i debatten. Mer resurser för forskning behövs inom många olika områden i arbetslivet. Men det behövs också tydligare uppdrag från regering och riksdag till berörda myndigheter, som till exempel Arbetsmiljöverket och Försäkringskassan, men även AMS. Myndigheterna har en viktig uppgift att planera och utvärdera deras verksamhet ur ett integrations- och icke-diskrimineringsperspektiv. De måste undersöka vilka som får tillgång till olika program och vilka som drabbas när uppdraget är att spara resurser till exempel att halvera sjukanmälningsdagar. Sättet att göra sådana förändringar kan bidra till att förstärka en strukturell diskriminering.</p>
<p>Ossian Wennström, SACO: Jag ska komplettera i stället för att återupprepa vad andra har sagt. Vi har inte en jätteklar bild av hur diskrimineringen ser ut. Vi behöver veta mer. Men vår utgångspunkt är att all diskriminering är fel. Alla människor har samma grundläggande rättigheter. Därför är vårt arbete mer inriktat på att motverka diskriminering än att utreda villkoren i dag. Det är vår fokus. Det finns många olika teorier om vad som orsakar diskriminering; var den sker, vilka mekanismer som finns etc. Vissa teorier betonar nedvärderingar, attityder, andra statistisk diskriminering och strukturella skillnader. Inom dessa områden behöver vi veta mer för att förbättra våra metoder och för att bli mer effektiva när diskrimineringen ska motverkas. Diskriminering ska inte förekomma alls, vi har nolltolerans.</p>
<p>Katarina Bengtson Ekström, CF: Jag respresenterar ett förbund inom SACO, Civilingenjörsförbundet (CF). Vi svarar för det konkreta arbetet för att motverka diskriminering. Dels handlar det om facklig utbildning. Våra förtroendemän på arbetsplatserna ska självklart ha kunskap om vilka lagar som gäller. Men de förtroendevalda har utför sina fackliga uppdrag vid sidan av sina vanliga jobb. Därför måste de material vi tar fram var tydliga och lätta att använda. Dels handlar det om individärenden. Vi handhar frågor om diskriminering som går till rättslig prövning. Det är svåra frågor. Inte minst när det gäller bevisningen – vad har sagts och av vem. Det är långt ifrån alltid som bevisen är tillräckligt starka för att driva ärendet vidare till AD, det är svårt att hitta de säkra fallen, ofta slutar det med förlikning.</p>
<h2>Verktygen</h2>
<p>Paulina de los Reyes: En viktig fråga är om det finns effektiva redskap för att motverka diskriminering. Skulle man behöva utveckla verktygen för att förhindra diskriminering? Och i så fall hur?</p>
<p>Bosse Ericsson, FAI: För FAI har frågan om etnisk diskriminering hög prioritet. Men vi är en aktör utan resurser. Vår bild är att det finns stora skillnader mellan olika arbetsplatser. På vissa ställen finns ett medvetet arbete, på andra sker inget alls. Man har kommit olika långt. Men det är väldigt viktigt att likabehandling blir en naturlig del av den fackliga kärnverksamheten, även ute på själva arbetsplatserna.</p>
<p>Maria-Paz Acchiardo, LO: Sverige har en typ av invandring som är ganska unik för västvärlden, det vill säga i huvudsak flyktingar och anhöriga. Det finns ingen nämnvärt arbetskraftsinvandring att tala om. Detta är en tröskel som kan inverka på skillnaderna i sysselsättningen till en början, när människor inte kommer direkt till ett jobb. Därför är det viktigt att titta på arbetslösheten över tiden. Statistiken visar dock att vissa grupper drabbas mer än andra. Sedan tycker jag det är viktigt att också se på frågan om diskriminering ur ett maktperspektiv. Vi vet att det finns oseriösa arbetsgivare som utnyttjar människor i en utsatt position – en direkt exploatering av människor, en exploatering som är kopplad till etnisk diskriminering och ofta kön. I vissa fall är verksamheterna direkt brottsliga. Vi har exempelvis fall där anställda blivit inlåsta i restauranger och tjänat en handfull kronor om dagen.</p>
<p>Paulina de los Reyes: Några har sagt att det egentligen inte spelar någon roll hur vanligt det är med etnisk diskriminering. Det ska inte förekomma. Det är vision om nolltolerans när det gäller diskriminering. Men jag tror samtidigt att vi behöver en gemensam bild om vad diskrimineringen är och hur den kan se ut i olika situationer. En bas för det fortsatta arbetet helt enkelt.</p>
<p>Ossian Wennström, SACO: Lagen är en viktig utgångspunkt. Där definieras vad som är tillåtet och inte. Det juridiska ramverket blir styrande för vårt arbete med att motverka diskriminering.</p>
<p>Maria-Paz Acchiardo, LO: Ja, och det är viktigt att det sker ett aktivt arbete inom våra organisationer. På förbundsnivå handlar det om avtal och information och utbildning, bland annat om det gällande lagarna. Det är lagen – arbetsrätten – som ger Sveriges 375 000 fackligt förtroendevalda inom LO, TCO och SACO ett vasst verktyg. Facket och arbetsgivarna måste jobba både förebyggande och ta hand om situationen i de konkreta fallen. Men för att klara det behövs massiva utbildningsinsatser av våra förtroendevalda. Detta kräver att det satsas rejäla resurser. Alla ska ha ryggradsreflexen: diskriminering får inte förekomma. Vi kan jämföra med när medbestämmandelagen (MBL) kom, då fanns stora resurser som staten avsatte för att utbilda kring lagen – både för partsgemensamt arbete och för de fackliga organisationerna.</p>
<h2>Är parterna passiva?</h2>
<p>Paulina de los Reyes: När vi utfört intervjuer med dem som drabbats av diskriminering på arbetsplatserna finns en genomgående frustration över fackets agerande. Ibland råder närmast en uppgivenhet. Man känner att det inte är någon idé att vända sig till facket. Sedan finns också motsatta bilder, om framgångar när facket verkligen har agerat. Kommentera detta! Det är inte självklart att människor som blir diskriminerade söker sig till facket.</p>
<p>Katarina Bengtson Ekström, CF: Det har blivit ett mantra att facket inte gör något. Men frågorna är inte helt enkla. Ibland kommer enskilda medlemmar till oss och vill stämma en arbetsgivare för diskriminering. Men det händer att vi inte anser att det finns underlag för en stämning – och då är det klart att medlemmen blir besviken. Men vad beror besvikelsen på? Det är ganska meningslöst att försöka driva en juridisk process som vi vet att vi kommer att förlora. Att vi inte kan driva alla fall i domstol är inte detsamma som att vi struntar i frågan om etnisk diskriminering.</p>
<p>Ulf Andreasson, TCO: Vi får också signaler av den karaktären. Det förekommer att medlemmar vill driva fall, men att de fackliga juristerna inte tror att det går att vinna en juridisk process. Jag vill samtidigt understyrka att frågor om etnisk diskriminering numera ingår i fackliga grundutbildningar. Kunskapsläget var tidigare eftersatt, men mycket har gjorts sedan dess. Jag vill också ifrågasätta mantrat att facket inte gör något. Vad skulle det finnas för skäl till att inte tillvarata medlemmarnas intresse?</p>
<p>Maria-Paz Acchiardo, LO: Detta är både en kompetens och en insiktsfråga. Du kan råka ut för att diskriminering förnekas – oavsett vad som är fallet. Det handlar alltså inte bara om vad vi som fackliga organisationer kan driva vidare juridiskt. Utan också om bemötandet av dem som anser sig vara utsatta för diskriminering. Vi behöver mer av ett öppet och brett samtal som hjälper oss att öppna ögonen för vad diskrimineringen handlar om. Ett ytterligare problem är föreställningen om olika ”kulturella” tillhörigheter som förklaring till människors sätt att vara – inte långt ifrån rastänkande! Sådana föreställningar bidrar till att ytterligare förstärkas den etniska diskrimineringen. Föreställningen om kulturer som det centrala – och inte rättigheter – har förstärkts av begreppet ”etniskt mångfald ” och tankarna på att registrera människor på arbetsplats nivå utifrån ”etnicitet”. Som tur är håller denna syn på att revideras, genom att uttrycket mångfaldsplaner ersätts med planer för likabehandling. Då kommer vi in på kärnan av vad det handlat om; lika rättigheter och skyldigheter, att motverka den etniska diskrimineringen i stället för att fördjupa indelningen av vi-och-dom.</p>
<p>Ossian Wennström, SACO: Det viktiga är vad som sker på arbetsplatserna. Och för det arbetet ansvarar våra förbund. Detta säger något om var de avgörande resurserna ska läggas någonstans. Särskilt avgörande är att påverka normbildandet i våra organisationer.</p>
<p>Katarina Bengtson Ekström, CF: Mycket av attityderna grundläggs redan i skolan, som respekten för andra människor. Här måste man börja väldigt tidigt. Det är svårt att förändra vuxna människor.</p>
<h2>Det interna arbetet</h2>
<p>Paulina de los Reyes: Arbetsmarknadens parter förväntas kunna driva arbetet mot diskriminering utåt delvis genom opinion bildning men också genom att erbjuda stöd till medlemmarna men frågan är också vad som händer internt. Hur ser det interna fackliga arbetet ut för att motverka diskriminering? Hur är det organiserat? Och hur arbetar arbetsgivarna? Hur prioriterar man inom organisationerna? Finns en föreställning om facket som etniskt homogent?</p>
<p>Ulf Andreasson, TCO: För oss är det en stor och tung fråga. Men jag har själv gått allt mer från att ha betonat diskrimineringsfrågor till att betona integrationsperspektivet. Därigenom når man längre. Vi kan se på det som skedde i New Orleans efter orkanen. De mest drabbade var i huvudsak den svarta befolkningen. Men det berodde inte på att det var individuellt diskriminerade. Utan på att de som grupp hade sämre levnadsbetingelser. För att skapa mer lika villkor räcker det inte med att få slut på den individuella diskrimineringen. Om integrationen är huvudfrågan blir perspektivet vidare, även om fokus fortfarande är människors lika förutsättningar.</p>
<p>Ossian Wennström, SACO: På SACO-kansliet finns båda perspektiven, det vill säga både diskriminering och integration. Frågorna har stark prioritet. De ligger också helt i linje med den fackliga grundtanken – att människor ska ha lika rättigheter. Det är därför väldigt naturligt att vi arbetar med frågorna.</p>
<p>Bosse Ericsson, FAI: Det händer ändå en del positivt. Jag själv är anställd på Posten och aktiv inom SEKO. På vår arbetsplats har arbetsgivaren gått ut och kommunicerat en policy om vilka normer som ska gälla på arbetsplatsen. I policyn är resonemanget om att diskriminering inte får förekomma centralt. Men vår erfarenhet inom FAI är att det ser väldigt olika ut på olika arbetsplatser. Vissa arbetsgivare tar initiativ, andra gör inte tillräckligt.</p>
<p>Maria-Paz Acchiardo, LO: Frågorna om diskriminering har hög prioritet inom LO. I Rapporten Integration 2004 – Fakta och kunskap , finns beskrivet hur vi har jobbat rent praktiskt med LO:s kraftsamling för integration. Vårt mål är att Sverige ska vara ett föregångsland och det svenska arbetslivet en förebild i arbetet för integration och mot diskriminering inom loppet av10 år. Frågorna har också en förankring inom den högsta ledningen. Men mycket återstår innan vi kan bli den förebild vi vill att Sverige och det svenska arbetslivet ska vara. Kunskapen om diskriminering är fortfarande väldigt ojämn inom organisationen. Sedan behöver också myndigheterna ta ett större ansvar. Regeringen borde skriva i regleringsbrevet till Arbetsmiljöverket att man mer aktiv ska använda den arbetsmiljölagstiftning som finns, informera, utbilda och ta vara på alla skyddsombuden. I arbetsmiljölagen står att kränkande särbehandling är förbjudet. Men skyddsombuden är inte mobiliserade i arbetet mot etniskt diskrimineringen.</p>
<p>Farbod Rezania, Svenskt Näringsliv: Det handlar om arbetsmiljö, men också om andra saker. När vi ser på de etniska skillnaderna i sammansättningen av arbetskraften mellan olika branscher finns flera förklaringar. En faktor är trender och strategier hos invandrarna själva. Jag mötte nyligen invandrade kvinnor i en svensk stad. De kom från forna Jugoslavien och hade tidigare arbetat inom vården. Men i Sverige föredrog de att arbeta inom industrin. Varför? Berodde det på att de blev diskriminerade inom vården? Nej, svaret var ett annat. För att få jobb som sjuksköterska i Sverige behövde de utbilda sig. Det skulle bli för dyrt. Detta kan vara en förklaring till de skillnader vi ser, det vill säga inom vilka branscher vi godtar utländska examina och inom vilka som vi ställer krav på fortsatt utbildning i Sverige. Men skillnaderna är stora. Bland civilingenjörerna är exempelvis tio procent invandrare, men bland ekonomerna bara två procent. Intresset är inte lika brinnande för ekonomi.</p>
<p>Ulf Andreasson, TCO: Den etniska diskrimineringen är en högprioriterad fråga inom TCO och inom de stora TCO-förbunden. Det är en facklig hjärtesak. Jag vill också gärna berömma FAI som bidragit till att förbunden arbetar med frågan på ett bra sätt och till att tonen blivit konstruktiv.</p>
<p>Paulina de los Reyes: En intressant fråga för oss forskare är vilka kunskaper som saknas för att driva ett effektivt antidiskrimineringsarbete. Var finns kunskapsluckorna? Ni har redan varit inne på att det behövs mer kunskap – men kan ni precisera vilken ytterligare kunskap behövs?</p>
<p>Maria-Paz Acchiardo, LO: Vi håller själva på att ta ständigt ta fram ny statistik på alla områden. Hård fakta och statistik är viktigt för att kunna se hur saker och ting utvecklas. Men det handlar också om att låta människor själva komma till tals med egna ord och bli synliga. En del av den strukturella diskrimineringen är bristen på historia om invandringen i det svenska arbetslivet. Vi har jobbat i flera år inom LO med att själva bli bättre. Vi måste jobba på många fronter samtidigt för att flytta fram positionerna. Vi behöver jobba både med integration och ett icke-diskrimineringsperspektiv. Men vi ska inte glömma att det vassaste verktyget för facket möjligheter är lagen mot etniskt diskriminering. Därför är det viktigt att lagstiftningen får förbli en del av arbetsrätten. Därför koncentrerar vi vårt fortsatta utbildningsarbete på lagen och hur man arbetar konkret mot diskrimineringen på arbetsplatserna. Vi behöver också mer kunskaper om hur vi ska använda våra verktyg. En annan fråga gäller de djupare insikterna om sorteringen i vi-ochdom. Om samspelet mellan uppdelningar som grundar sig på klass, kön och etnicitet. Här behöver vi kritisk forskning som verkligen kan gå in på djupet i frågor om diskriminering i arbetslivet. Snabba sammanställningar med ogenomtänkta statistiska analyser och lösryckta förslag kan skapa mer problem än det löser. Framför allt behövs fler konkreta empiriska underlag som kan ligga till grund för de beslut vi behöver fatta. Kontakten mellan fackföreningsrörelsen och forskarsamhället behöver bli bättre. Nu är den öppen men inte systematiskt och långsiktig. Detta är faktiskt första gången som vi blivit tillfrågade att medverka på detta sätt i en utredning av denna karaktär. Detta initiativ uppskattar vi mycket från</p>
<p>LO. Även om vi bara hade ett par timmar till detta samtal är det mycket intressant som kommit fram och som borde fortsätta att utvecklas. Tack igen för initiativet!</p>
<p>Ulf Andreasson, TCO: Två saker skulle jag vilja se bättre belysta. För det första hur Sverige ligger till internationellt sett när det gäller integration och diskriminering. I dag sprids ibland uppfattningen att Sverige skulle vara sämst i klassen, något som inte alls stämmer. Men här behövs mer forskning. Här gäller det också att inte jämföra äpplen och päron, som exempelvis situation på arbetsmarknaden för flyktinginvandrare kontra arbetskraftsinvandrare som blivit direkt rekryterade till ett arbete. För det andra behövs utvärdering av metoder när det gäller problem vid anställningsprocesser. I dag kretsar mycket kring avidentifiering av ansökningshandlingar. Men det finns andra metoder för att göra ansökningsprocessen bättre och mer effektiv.</p>
<p>Farbod Rezania, Svenskt Näringsliv: Jag håller med om att det är nödvändigt att komma ifrån tänkandet i vi och dom. Det behöver bryta med. Det bör också denna utredning ta fasta på. Samtidigt tycker jag att den nuvarande uppdelningen i svenskfödda och invandrare är alltför grov. Invandrare som varit i Sverige i en kort period hamnar i samma fack som dem som kom hit som barn. Lika problematiskt är det att dela in invandrare efter ursprungsland, de stoppas i ett fack som inte är homogent. Själva uppdelningen i sig kan skapa också nya problem. När det gäller fortsatt forskning tror jag inte heller att fokuseringen på arbete och försörjning löser alla problem. Att ha ett arbete är inte alltid en garanti för att få bostad. Det är en naiv syn att tro att alla problem är lösta för att någon fått ett arbete. Ibland tror vi också att många står och stampar utanför dörrarna till arbetsplatser för att komma in. Men när vi öppnar dörrarna är det inte säkert att det finns en kotte där.</p>
<p>Katarina Bengtson Ekström, CF: Forskningen behöver åskådliggöra och synliggöra. Så att människor får upp ögonen på diskrimineringens orsaker. Orsakerna kan ibland vara annorlunda än vad folk tror.</p>
<p>Bosse Ericsson, FAI: Vi ser ett behov av en förstärkt lagstiftning för att förhindra diskriminering. Inom FAI har vi också diskuterat positiv särbehandling. Men åsikterna är delade inom nätverket. Vissa är positiva medan andra fruktar att det skulle leda till en registrering av personer på arbetsplatser utifrån etnicitet. Positiv särbehandling skulle även kunna användas i argumentationen hos främ- * * *</p>
<p>Samtalet genomfördes den 28 april 2006. Samtliga deltagare har fått möjlighet att lämna synpunkter på sina inlägg.</p>
<h2>Författarpresentation</h2>
<p>Ester Barinaga  är forskare på Avdelningen för Industriell Ekonomi på KTH. Hon disputerade 2002 på Handelshögskolan i Stockholm. Hon driver för närvarande ett forskningsprojekt om Kistaregionen, där hon fokuserar på kultur, teknik och informationssamhället</p>
<p>Paulina de los Reyes  är docent i ekonomisk historia och verksam vid forskningsprogrammet AREL, Arbetslivsinstitutet/Uppsala universitet. Hennes forskningsområde är arbetsliv, diskriminering och makt. Hon bedriver forskning om den svenska modellen och arbetsmarknadsrelationer utifrån ett intersektionellt perspektiv.</p>
<p>Monika Edgren  är docent i historia och lektor i genusvetenskap vid Malmö högskola. Hon förskar om arbetskraftspolitik, befolkningspolitik och nationell gemenskapsformering i Sverige utifrån såväl feministisk kritik av nationalismforskningen som Homi Bhabhas uppgörelse med historikers sätt att berätta nationen.</p>
<p>Anna Gavanas , fil. dr i socialantroplogi. Arbetar för närvarande vid Centrum för Genusvetenskap, Uppsala Universitet med ett projekt om Genus och Musik.</p>
<p>Ernesto Gutierrez  är civilingenjör och nyantagen doktorand vid Institutionen för Maskinkonstruktion på KTH. Hans forskningsområde är integrerad produktutveckling.</p>
<p>Lena Martinsson  är fil. dr i etnologi och forskare vid etnologiska institutionen vid Göteborgs universitet. Hennes forskningsområde är makt, underlydandeskap och inflytande samt sexualitets- och könskonstruktionen i skolmiljöer.</p>
<p>Paula Mulinari  är ekonom, historiker och doktorand vid Tema Genus, Linköpings Universitet. Hennes forskningsområde är rasifieringsprocesser i arbetslivet utifrån ett perspektiv som kombineras kön, ras och klass.</p>
<p>Ali Osman  är forskare vid Arbetslivsinstitutet. Han disputerade i pedagogik 1999 med avhandlingen The ”strangers” Among Us: The social construction of identity in Adult Education . Hans forskning fokuserar på policy formulering och implementering i kvalifikations- och kompetenshanteringsfrågor.</p>
<p>Saman Rashid  är doktor i nationalekonomi och forskare vid Arbetslivsinstitutet. Hans forskning fokuserar på utlandsfödda kvinnors och mäns strategier för att få arbete och familj att fungera och hur detta förändras över vistelsetiden i Sverige.</p>
<p>Lena Söderholm  är utvecklingsledare med ansvar för integration/jämställdhet på Länsstyrelsen i Stockholms län och magisterstuderande vid Pedagogiska institutionen, Stockholms universitet.</p>
<p>Carl-Ulrik  Schierup  är professor vid Arbetslivsinstitutet och vid Tema etnicitet, Linköpings universitet. Undervisar och forskar om arbete, migration, etnicitet och medborgarskapsfrågor, multikulturalism/mångfald, nationalism, mm. Pågående forskning inriktar sig mot komparativa studier av invandring, etniska relationer och social exkludering/inkludering i EU och USA samt av etniska konflikter, nationalism och socialt rekonstruktionsarbete relaterat till arbetslivets omvandling i post-kommunistiska stater.</p>
<p>Mats Wingborg  är journalist och författare med inriktning på arbetsmarknad och integration. Han har skrivit ett antal studier och publikationer om diskriminering, rasism och global arbetsmarknad. Hans uppdragsgivare har i huvudsak varit offentliga myndigheter och fackliga organisationer.</p>
<h2>Statens offentliga utredningar 2006</h2>
<p>Kronologisk förteckning</p>
<p>Rapport 1 till Organisationsutredningen för regional tillväxt. N.</p>
<p>politik – balansera utveckling och förvaltning.</p>
<p>Rapport 2 till Organisationsutredningen för regional tillväxt. N.</p>
<p>EG angående flyktingar och andra skyddsbehövande.UD.</p>
<p>lagstiftning. Del 1+2, särtryck av sammanfattningen, lättläst sammanfattning och daisy. Ju</p>
<p>Ett statligt ägt bolag efter sammanslagning av Samhall Resurs AB (publ) och Arbetslivstjänster. N.</p>
<p>Tio perspektiv på diskriminering av etniska och religiösa minoriteter inom rättssystemet. Ju.</p>
<p>– om studentkårer, nationer och särskilda studentföreningar. U.</p>
<p>Demokratiska ideal och andrafierande praxis. Ju.</p>
<p>"Det ser lite olika ut..." En kartläggning av den offentligt finansierade</p>
<p>kulturen för barn. U.</p>
<p>+ Författningsbilaga. Fi.</p>
<p>+ Daisy. U.</p>
<p>Exkluderingens mekanismer – etnicitet och representation. Ju.</p>
<p>– områdena livsmedel, foder och djurskydd. Jo.</p>
<p>Systematisk förteckning</p>
<p>Justitiedepartementet</p>
<p>Omprövning av medborgarskap. [2] Rattfylleri och sjöfylleri. [12]</p>
<p>Ny häkteslag. [17]</p>
<p>Att återta mitt språk. Åtgärder för att stärka det samiska språket. [19]</p>
<p>Mediernas Vi och Dom. Mediernas betydelse för den strukturella diskrimineringen. [21]</p>
<p>En sammanhållen diskrimineringslagstiftning.</p>
<p>Del 1+2, särtryck av sammanfattningen, lättläst sammanfattning och daisy. [22]</p>
<p>Är rättvisan rättvis?</p>
<p>Tio perspektiv på diskriminering av etniska och religiösa minoriteter inom rättssystemet. [30]</p>
<p>Om välfärdens gränser och det villkorade medborgarskapet. [37]</p>
<p>Utbildningens dilemma</p>
<p>Demokratiska ideal och andrafierande praxis. [40]</p>
<p>Jakten på makten. [46]</p>
<p>Ökade möjligheter till trafiknykterhetskontroller vid gränserna. [47]</p>
<p>Diskrimineringens retorik. En studie av svenska valrörelser 1988–2002. [52]</p>
<p>Partierna nominerar.</p>
<p>Exkluderingens mekanismer – etnicitet och representation. [53]</p>
<p>Arbetslivets (o)synliga murar. [59]</p>
<p>Utrikesdepartementet</p>
<p>Skyddsgrundsdirektivet och svensk rätt. En anpassning av svensk lagstiftning till EG-direktiv 2004/83/EG angående flyktingar och andra skyddsbehövande. [6]</p>
<p>Sverige som värdland för internationella organisationer. [26]</p>
<p>Internationella sanktioner. [41]</p>
<p>Asylsökande barn med uppgivenhetssymtom</p>
<p>Försvarsdepartementet</p>
<p>Ny reglering om brandfarliga och explosiva varor. [16]</p>
<p>Kustbevakningens personuppgifts-</p>
<p>Socialdepartementet</p>
<p>Detaljhandel med nikotinläkemedel. [15] Avgift för matservice inom äldre- och</p>
<p>handikappomsorgen. [24]</p>
<p>Stöd till hälsobefrämjande tandvård. [27] Teckenspråk och teckenspråkiga.</p>
<p>Kunskaps- och forskningsöversikt. [29]</p>
<p>Teckenspråk och teckenspråkiga.</p>
<p>Översyn av teckenspråkets ställning. [54]</p>
<p>Ansvarsfull servering – fri från diskriminering. [56]</p>
<p>En bättre tillsyn av missbrukarvården. [57]</p>
<p>Finansdepartementet</p>
<p>Kontroll av varor vid inre gräns. [9] Spel i en föränderlig värld. [11] Tonnageskatt. [20]</p>
<p>Nya skatteregler för idrotten. [23] Nya upphandlingsregler 2. [28]</p>
<p>Värdepapper och kontrolluppgifter. [35] Bidragsbrott. [48]</p>
<p>En ny lag om värdepappersmarknaden. +Författningsbilaga. [50]</p>
<p>Ny associationsrätt för försäkringsföretag. + Författningsförslag. [55]</p>
<p>Utbildnings- och kulturdepartementet</p>
<p>Skola & Samhälle. [1] Studieavgifter i högskolan. [7] Mångfald och räckvidd. [8]</p>
<p>Ett förnyat programkontor. [10] Anställ unga! [31]</p>
<p>För studenterna...</p>
<p>– om studentkårer, nationer och särskilda studentföreningar. [36]</p>
<p>Vuxnas lärande. En ny myndighet. [38] Plats på scen. [42]</p>
<p>Tänka framåt, men göra nu. Så stärker vi barnkulturen. + Bilaga/rapport:</p>
<p>"Det ser lite olika ut..." En kartläggning av den offentligt finansierade kulturen för barn. [45]</p>
<p>Tillgänglighet, mobil TV samt vissa andra radio- och TV-rättsliga frågor.</p>
<p>+ Daisy. [51]</p>
<p>Jordbruksdepartementet</p>
<p>Djurskydd vid hästavel. [13] Samernas sedvanemarker. [14] Sanktionsavgift i stället för straff</p>
<p>– områdena livsmedel, foder och djurskydd. [58]</p>
<p>Miljö- och samhällsbyggnadsdepartementet</p>
<p>Ett utvidgat miljöansvar. [39] Översyn av atomansvaret. [43]</p>
<p>Näringsdepartementet</p>
<p>Stärkt konkurrenskraft och sysselsättning i hela landet. [3]</p>
<p>Svenska partnerskap – en översikt.</p>
<p>Rapport 1 till Organisationsutredningen för regional tillväxt. [4]</p>
<p>Organisering av regional utvecklingspolitik</p>
<p>– balansera utveckling och förvaltning.</p>
<p>Rapport 2 till Organisationsutredningen för regional tillväxt. [5]</p>
<p>Arbetslivsresurs.</p>
<p>Ett statligt ägt bolag efter sammanslagning av Samhall Resurs AB (publ) och</p>
<p>Arbetslivstjänster. [25]</p>
<p>God sed vid lönebildning – Utvärdering av Medlingsinstitutet. [32]</p>
<p>Andra vägar att finansiera nya vägar. [33] Bättre arbetsmiljöregler I. Samverkan,</p>
<p>utbildning, avtal m.m. [44]</p>
