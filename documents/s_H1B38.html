<h1>Sammanfattning</h1>
<h2></h2>
<p>Veteranutredningen har i uppdrag att i detta delbetänkande lämna förslag till hur den frivilliga försvarsverksamheten kan utvidgas till att innefatta verksamhet till stöd för Försvarsmaktens personal vid internationella militära insatser (tjänstgörande personalen) och veteransoldater samt deras anhöriga.</p>
<h2>Veteranpolitiken</h2>
<p>Grunden till dagens veteranpolitik har lagts genom Veteransoldatutredningens arbete och dess betänkande En svensk veteranpolitik – Ansvaret för personalen före, under och efter internationella militära insatser . Genom regeringens proposition Modern personalförsörjning för ett användbart försvarvissa frågor om Försvarsmaktens personal 2  har en samlad svensk veteranpolitik för veteransoldater antagits av regeringen och riksdagen.</p>
<p>En utgångspunkt i veteranpolitikern är att denna ska grundas på en helhetssyn som inkluderar rekrytering av personalen, utbildning och förberedelser inför insatsen, stöd och åtgärder under insatsen, omhändertagande samt stöd och eventuell rehabilitering efter insatsen. Också stödet till de anhöriga, särskilt barnen, utgör en viktig del i denna helhetssyn.</p>
<p>En annan utgångspunkt i veteranpolitiken är att samhället som helhet bör medverka i genomförandet av denna politik, dvs. den myndighet eller organisation som från ett samlat samhällsperspektiv är mest lämpad bör ansvara för åtgärden, dvs. Försvarsmakten, andra myndigheter och aktörer, frivilliga organisationer, den enskilde veteranen, anhöriga m.fl., medverkar i att utveckla veteransoldatpolitiken.</p>
<p>Den av riksdagen och regeringen beslutade veteransoldatpolitiken innebär bl.a. att lagen (2010:449) respektive förordningen (2010:651) om Försvarsmaktens personal vid internationella militära insatser har införts. Med stöd av dessa författningar utvecklar Försvarsmakten verksamhet till stöd för den som omfattas av angivna författningar. Försvarsmaktens olika åtgärder i detta avseende, bl.a. vad avser information, rekrytering, utbildning, stöd och uppföljning samt rehabilitering utgör i dag en integrerad del av myndighetens verksamhet för att genomföra den av riksdagen och regeringen beslutade veteransoldatpolitiken och för att säkerställa och utveckla operativa förmågor, vilka ska kunna användas såväl vid nationella som internationella insatser. Erfarenheterna från såväl genomförandet av den nationella veteransoldatpolitiken som erfarenheter från att andra jämförbara länder visar dock att det kan finnas en betydande utvecklingspotential i veteranpolitiken.</p>
<h2>Den frivilliga försvarsverksamheten</h2>
<p>Med frivillig försvarsverksamhet menas enligt förordningen (1994:524) om frivillig försvarsverksamhet (frivilligförordningen) sådan verksamhet som främjar totalförsvaret och som omfattar försvarsupplysning samt rekrytering och utbildning för uppgifter inom totalförsvaret. I bilagan till frivilligförordningen anges de frivilliga försvarsorganisationerna. Organisationerna har sina mål och syften med utgångspunkt i förordningens kriterier. Frivilligförordningen innefattar dock inte verksamhet till stöd för veteransoldater eller anhöriga till dessa.</p>
<h2>Frivilliga veteran- och anhörigorganisationer</h2>
<p>Det finns ett antal frivilliga veteran- och anhörigorganisationer som bedriver verksamhet till stöd för veteransoldater och deras anhöriga. De veteran- och anhörigorganisationer som inriktar sig på sådan verksamhet ingår inte bland de frivilliga försvarsorganisationerna enligt frivilligförordningen.</p>
<p>Försvarsmakten har sedan en tid tillbaka ett samarbete med bl.a. Sveriges Veteranförbund Fredsbaskrarna, Svenska Soldathemsförbundet, föreningen Invidzonen och militära kamratföreningar. Organisationerna och deras verksamhet fyller en viktig funktion som komplement till myndighetens arbete. Organisationerna har viktiga egenskaper i detta sammanhang. Den första är att de har god kunskap om villkoren för deltagande i internationella militära insatser och därmed förståelse för den enskilde veteransoldaten och dennes problem. Den andra är att en enskild organisation kan ha lättare att arbeta mer informellt och bygga upp en förtroendefull relation till den enskilde veteransoldaten och dennes anhöriga. Den tredje egenskapen är att de angivna organisationerna har goda förutsättningar att i sin verksamhet upptäcka om en veteransoldat mår dåligt och är i behov av stöd eller andra åtgärder. Veteransoldatorganisationerna är således väl lämpade för verksamhet som innefattar rådgivning och stöd, bl.a. i form av kamratstöd.</p>
<h2>Den frivilliga försvarsverksamheten föreslås innefatta verksamhet till stöd för veteransoldater och deras anhöriga</h2>
<p>Den verksamhet som frivilliga veteran- och anhörigorganisationer bedriver bidrar till och utgör ett komplement till det offentliga åtagandet inom veteransoldatpolitiken som en del av den nya försvarspolitiska inriktningen. En frivillig organisation, som bedriver verksamhet till stöd för den som omfattas av lagen (2010:449) om Försvarsmaktens personal vid internationella militära insatser måste anses bedriva verksamhet som främjar totalförsvaret på motsvarande sätt som övrig verksamhet som anges i 1 § förordningen (1994:524) om frivillig försvarsverksamhet. Denna verksamhet måste på motsvarande sätt som den frivilliga försvarsverksamheten anses utgöra ett betydelsefullt bidrag till totalförsvarets verksamhet. Genom att staten stödjer verksamhet inom detta område bidrar stödet till att öka Försvarsmaktens förmåga att rekrytera och utbilda personal samt stödja personalen och veteransoldaterna samt deras anhöriga vid internationella militära insatser. Denna verksamhet är angelägen och bör få ett ökat erkännande. Detta bör komma till uttryck genom att verksamheten uttryckligen anges i förordningen. Härigenom kommer sådan frivillig verksamhet som utgör stöd enligt den angivna lagen att kunna få statligt bidrag med stöd av frivilligförordningen. Stödet innebär att verksamheten kan ha hög tillgänglighet samt har en stabil ekonomisk och verksamhetsmässig grund. Det innebär också att det frivilliga, ideella engagemanget kan fortsatt uppmuntras så att bidraget till den samlade veteranpolitiken utvecklas.</p>
<p>Det angivna stödet bör ges till frivilliga organisationer med demokratisk struktur som bedriver verksamhet som är angelägen och betydelsefull utifrån målen för totalförsvaret och den beslutade veteransoldatpolitiken.</p>
<p>Utredningen lämnar i detta delbetänkande förslag om att samarbetet med frivilliga veteran- och anhörigorganisationer ska formaliseras genom att den frivilliga försvarsverksamheten enligt förordningen (1994:524) om frivillig försvarsverksamhet föreslås innefatta sådan verksamhet till stöd för en enskild som omfattas av lagen (2010:449) om Försvarsmaktens personal vid internationella militära insatser, bl.a. veteransoldater, och anhöriga till dessa.</p>
<p>En frivillig organisation, som inte är en frivillig försvarsorganisation, och som bedriver verksamhet till stöd för en enskild som omfattas av lagen (2010:449) om Försvarsmaktens personal vid internationella militära insatser föreslås benämnas som en veteran- och anhörigorganisation i förordningen (1994:524) om frivillig försvarsverksamhet.</p>
<p>Statligt bidrag föreslås kunna ges till en frivillig försvarsorganisation eller en frivillig veteran- och anhörigorganisation som finns upptagen på förordningen (1994:524) om frivillig försvarsverksamhet om organisationen bedriver verksamhet till stöd för en enskild som omfattas av lagen (2010:449) om Försvarsmaktens personal vid internationella militära insatser samt anhörig till denne. Statligt bidrag kan ges i form av organisationsbidrag, verksamhetsbidrag och uppdragsersättning.</p>
