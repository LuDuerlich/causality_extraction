<h1>Sammanfattning</h1>
<h2></h2>
<p>Mitt uppdrag (dir. 2005:101) har varit att genomföra nödvändiga förberedelser inför skapandet av ett statligt aktiebolag inom området arbetslivsinriktad rehabilitering genom samgående mellan ALT, som är en resultatenhet inom Arbetsmarknadsstyrelsen (AMS), och Samhall Resurs AB, som är ett dotterbolag till Samhall AB.</p>
<p>I detta delbetänkande föreslår jag att de båda verksamheterna per den 1 januari 2006 slås samman till ett nytt direktägt statligt aktiebolag. Detta bör ske genom att Samhall AB till staten delar ut Samhall Resurs AB som därefter förvärvar ALT mot revers. Aktiebolaget skall bedriva verksamhet inom arbetslivsinriktad rehabilitering och hälsofrämjande och därmed förenlig verksamhet. Bolaget skall på marknadsmässiga villkor få god täckning över hela landet. Vidare föreslår jag att staten kapitaliserar bolaget genom kvittning av reversen mot eget kapital.</p>
<p>Samgåendet underlättas väsentligt om det sker vid årsskiftet. Det är även viktigt att tiden för sammanslagningen inte blir för lång. Detta för att undvika att tempo tappas i de båda berörda organisationernas löpande verksamhet. Mot detta måste ställas att kvalitén i arbetet inte får bli lidande. Arbetet drivs därför parallellt för att säkerställa alla formella underlag för beslut och transaktionernas genomförande samt för att skapa en ny organisation som skall kunna fungera som ett nytt företag så fort som möjligt. Arbetet baseras förutom på tidigare utredning också på olika expertutlåtanden.</p>
<p>För att skapa det sammanslagna företaget har fem arbetsgrupper bildats med representanter dels från organisationskommittén, dels från ALT och Samhall Resurs AB: Bolagsgruppen, Kommunikationsgruppen, Personal- och förhandlingsgruppen, Affärsgruppen och Administrativa gruppen. Därigenom skapas också delaktighet från de berörda medarbetarna. Projektarbetet bedrivs under</p>
<p>benämningen ResAlt. Genom de fem arbetsgrupperna kan arbetet bedrivas både snabbt och med kvalitet.</p>
<p>Utöver de fem arbetsgrupperna arbetar organisationskommitténs ledning med rekrytering av VD till det fusionerade företaget. Vidare har uppgifter utförts av organisationskommittén utöver tidigare utredningsunderlag: due diligence, säkerställande av modell för sammanslagningen av företagen, värdering av ALT, uppdatering av det sammanslagna företagets beräknade resultat- och balansräkningar med simulering av olika framtidsscenarier, underlag för bolagsstämmor inklusive ny bolagsordning, underlag till skrivning avseende transaktionen i regeringens regleringsbrev till Arbetsmarknadsverket (AMV) för 2006, avtalsförslag för överlåtelse av inkråmet inklusive revers och förslag till övergångsavtal med Samhall AB och AMS avseende vissa övergångsfrågor.</p>
<p>Marknadsbilden som förändrats under år 2005 har väsentligt påverkat ALT och Samhall Resurs AB finansiellt jämfört med det underlag som låg till grund för slutbetänkandet (SOU 2005:46). Detta har påverkat antaganden om tillväxt och lönsamhet de närmaste åren. På sikt räknar de båda organisationerna med att Försäkringskassans minskade köp skall plana ut och att en ökning av försäljningen skall ske inom området arbetslivsinriktad rehabilitering till följd av de ökade köpen från arbetsgivare samt inom området omställning. Skapandet av det sammanslagna företaget kommer att öka möjligheterna att möta framtida marknadsförändringar.</p>
<p>Kommittén kommer att arbeta vidare med att bedöma företagets framtida kapitalstruktur och förväntade behov av kapitaltillskott. Ett antal olika scenarier kommer att genomgås, innebärande att risker för negativa utfall bedöms avseende resultat och likviditet. Överlåtelsetransaktionen i sig innebär inget likviditetsbehov.</p>
<p>På grund av de åtgärder som företagen vidtagit år 2005, synergier i samband med sammanslagningen och särskilda marknadssatsningar är bedömningen fortsatt att ett framgångsrikt företag med god lönsamhet kan skapas genom att Samhall Resurs AB och ALT slås samman. Skulle en sammanslagning inte ske ökar riskerna väsentligt i de båda verksamheterna vad gäller framtida lönsamhet och möjligheter till utveckling.</p>
<p>Kommittén kommer att arbeta vidare med de återstående formella och praktiska frågorna.</p>
