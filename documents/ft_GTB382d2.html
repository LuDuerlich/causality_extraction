<h1>9 Samhällsekonomiska konsekvenser </h1>
<h2></h2>
<p>I direktiven anges att ”Förslaget skall inte innebära några ökade kostnader för den offentliga sektorn”. Jag har tidigare, i mina kommentarer till direktiven, framhållit att detta kanske inte – i alla fall på kort sikt – är en realistisk restriktion när direktiven i övrigt uttrycker starka ambitioner om att socialtjänsten, sjukvården och övriga berörda instanser ska ta emot fler personer med tungt missbruk för vård och behandling och att målgruppen som helhet ska få en bättre livssituation.</p>
<p>Det är svårt att med säkerhet uttala sig om ekonomiska effekter av behandlings- och vårdinsatser mot missbruk. Inom missbrukarvården, liksom inom det sociala området i stort, är sambandet mellan insats och effekt ofta inte självklart, särskilt inte när den positiva effekten ska uppnås genom bestående attityd- och beteendeförändringar hos enskilda personer. Därtill saknas i stor utsträckning såväl tradition som metoder för att genomföra systematiska utvärderingar av det sociala arbetets ekonomiska/kostnadsmässiga effekter.</p>
<p>Statens beredning för medicinsk utvärdering (SBU) granskade inför rapporten Behandling av alkohol- och narkotikaproblem(2001) drygt 1 200 studier som tog upp missbruk i samband med kostnader och ekonomi. Endast 24 av dessa studier innehöll någon ekonomisk analys i formell mening. Sammanfattningsvis bedömde SBU att det vetenskapliga underlaget var för svagt, eller motsägande, för att det skulle vara möjligt att dra slutsatser om kostnadseffektivitet i olika behandlingsmetoder.</p>
<p>För att uttala sig om vilka ekonomiska effekter som förändringar/reformer inom missbrukarvården kan få för den offentliga sektorn krävs ett större grepp, en samhällsekonomisk analys.</p>
<p>I rapporten Tänk långsiktigt – en samhällsekonomisk modell för prioriteringar som påverkar barns psykiska hälsa som Socialstyrelsen,</p>
<p>Skolverket och Folkhälsoinstitutet gemensamt gav ut 2004, beskrivs en samhällsekonomisk analys enligt följande (sidan 65)</p>
<p>En samhällsekonomisk analys visar hur samhällets resurser kan användas effektivt. Den ger underlag för prioritering av tillgängliga resurser för att få så stora positiva effekter som möjligt för pengarna. Analysen visar också vilka kostnader och intäkter som uppstår för olika aktörer till följd av olika insatser. Det är viktigt att ta hänsyn till att kostnader och positiva effekter inte uppstår samtidigt. Många gångar måste beslutsfattare vara beredda att satsa långsiktigt om de mest kostnadseffektiva insatserna ska kunna väljas.</p>
<p>Samhällsekonomiska analyser med ett sådant brett anslag är dock mycket komplicerade och resurskrävande att genomföra och därför ytterst sällsynt förekommande.</p>
<p>Det finns emellertid ett antal studier genomförda inom sjukvård och socialtjänst, till exempel inom missbrukarvården, med den så kallade scenariometoden och som refereras i ovan nämnda rapport</p>
<p>Tänk långsiktigt (sidorna 74–81).</p>
<p>Dessa studier avser målgrupper med komplex problematik kring vilka främst socialtjänst och sjukvård, men även andra samhällsorgan som försäkringskassa, arbetsförmedling, rättsmyndigheter, möts och förväntas samverka. Förutom målgrupperna personer med tungt missbruk och personer med svårare psykiska funktionshinder, som är mest relevanta här, har även målgrupperna personer med sjuklig fetma/övervikt och personer med diffusa ryggproblem med flera studerats.</p>
<p>Ett första syfte med studierna är att redovisa samhällets totala kostnader för klient/patientgruppen genom att ingående beskriva och kostnadsberäkna sjukdoms-/problemutvecklingen med ledning av kontakter med berörda myndigheter, organisationer, allmänhet, personligt nätverk med mera.</p>
<p>Ett andra syfte är att identifiera och analysera olika effekter av resursförstärkningar, ökad samverkan och medveten metodik. Blir det bättre eller sämre? Blir det dyrare eller billigare? Vem vinner och vem förlorar? Vilka effekter uppträder på kort och på lång sikt?</p>
<p>Underlaget är realistiska och mycket detaljerade scenarier/fallbeskrivningar på individnivå som utvecklas tillsammans med verksamhetsansvariga och experter inom ramen för en utprovad kalkylmodell. Analysen genomförs sedan enligt vedertagen ekonomisk forskningsmetod.</p>
<p>Eftersom fallbeskrivningarna utgår från fiktiva personer uttrycker resultaten ingen vetenskaplig sanning om kostnader, kostnadsfördelning och effekter. De är snarare att se som kvalificerade räkneexempel utformade för att ge en så representativ bild som möjligt av ett problemområde.</p>
<p>Alldeles nyligen har emellertid en sådan studie baserad på verkliga personer och faktiska uppgifter ur journaler, arkiv och register med mera genomförts med samma metodik och kalkylmodell (Ekonomiska effekter av personligt ombud – en studie i Lund och Kristianstad, Ingvar Nilson och Anders Wadeskog, kommande). Den avser 40 slumpvis utvalda personer med psykiska funktionshinder. Dessa personer följdes vad gäller insatser, kostnader och effekter/resultat under sammanlagt fem år före och efter de fått personliga ombud.</p>
<p>Resultaten från denna studie överensstämmer med och förstärker de generella slutsatser som kunnat dras av tidigare scenariestudier.</p>
<p>• De totala samhällskostnaderna för till exempel en person med tungt missbruk är betydande när alla samhällskostnader beaktas.</p>
<p>• De totala offentliga kostnaderna för gruppen minskar väsentligt om myndigheter och andra berörda börjar samverka medvetet med ett gemensamt förhållningssätt.</p>
<p>• För landstinget minskar/försvinner kostnader för dyra insatser som akutvård och sluten vård.</p>
<p>• För kommunen minskar/försvinner kostnader för placeringar på behandlingshem och för socialbidrag men samtidigt kan kommunen få nya (men lägre) kostnader för rehabilitering och eftervård eftersom socialtjänsten har det yttersta ansvaret.</p>
<p>• För försäkringskassa och arbetsförmedling kan ökade kostnader för till exempel sjukpenning och olika former av arbetsmarknadsstöd uppkomma för personer som har rehabiliterats från missbruk och därmed kommit närmare arbetsmarknaden.</p>
<p>• Rättsväsendet avlastas dyra kostnader i form av polisingripanden, rättegångskostnader och kriminalvård (särskilt aktuellt vid tungt missbruk).</p>
<p>• Men det finns ett tidsspann på oftast några år mellan satsningen/investeringen och förbättringen/kostnadsminskningen.</p>
<p>• Det kräver systematisk metod för att följa upp hur kostnadsminskningen fördelar sig på olika aktörer och olika verksamheter.</p>
<p>• Det är inte säkert att den aktör/myndighet som investerar också tar hem ”vinsten”, den kan uppkomma hos någon annan.</p>
<p>Min bedömning, mot denna bakgrund, är att mina förslag – integrerad missbrukarvård, behandlingsgaranti och bättre vårdplanering – förutsatt att de genomförs på ett seriöst och genomtänkt sätt kommer att totalt sett minska de offentliga kostnaderna för vård och behandling av personer med tungt missbruk.</p>
<p>Men jag är inte säker på att besparingar hinner uppstå under den tid som gäller, 2006 och 2007. All erfarenhet visar att det kräver tid och eftertanke för att införa nya metoder och arbetssätt om de ska få fäste i organisationen, överleva och bli framgångsrika. Det innebär att man i slutet av 2007 kommer att se mer av kostnaden/investeringen och mindre av besparingen.</p>
<h2>10 Avslutande diskussion</h2>
<p>Jag har ovan föreslagit en användning av de resurser som regering och riksdag avsatt som ett särskilt tidsbegränsat stöd till kommunernas missbrukarvård. Jag har i det sammanhanget också beskrivit statens starkt begränsade möjligheter att med ett tvåårigt stöd till kommunernas missbrukarvård påverka vården i positiv riktning.</p>
<p>Två statliga rapporter som särskilt granskat statens styrning av missbrukarvården kommer till samma slutsats.</p>
<p>Statskontoret anför i Modeller för styrning (2005:2) att staten, om man vill styra verksamheten med stöd av till exempel riktade statsbidrag, särskilda handlingsprogram med flera måste undvika ”…att insatserna blir många, kortsiktiga och dåligt samordnade…”.</p>
<p>Riksrevisionsverket anför i rapporten Narkomanvården – om kostnader, resursutnyttjande, samordning och statlig styrning (F1993:2) bland annat att …RRV bedömer att försöken att styra missbrukarvården genom statsbidrag och regler om vårdresursplanering inte varit lyckosamma…RRV anser att fördelarna med avreglering och generella statsbidrag överväger även inom den kommunala missbrukarvården…statsmakterna framdeles styr …genom att betona det lokala ansvarstagandet och så långt möjligt ställer upp preciserade resultatkrav samt genom effektiv uppföljning och utvärdering</p>
<p>Parallellt med det stöd, som denna utredning avser, har regering och riksdag avsatt pengar till en rad andra aktiviteter, som också avser att påverka missbrukarvården.</p>
<p>Min grova bedömning, det är svårt att få överblick och full klarhet, är att de särskilda tidsbegränsade statsbidragen till missbruksområdet sammantaget uppgår till närmare 500 miljoner kronor för 2005. Bidragen disponeras av ett antal statliga myndigheter (Socialstyrelsen, 21 länsstyrelser, Kriminalvårdsverket, Statens Institutionsstyrelse, Nationella narkotikasamordnaren, Nationella Psykiatrisamordnaren, Alkoholkommittén) och avser allt från droginformation i skolor och finansiering av kommunala drogsamordnare till projekt för att pröva nya behandlingsmetoder. Bidragen är inte samordnade i syfte eller i tid. Så till exempel disponerar länsstyrelserna 50 miljoner kronor under 2005, psykiatrisamordnarens bidrag (som till delar kommer att gå till människor med både psykiska sjukdomar och missbruksproblem) avser 2005 och 2006 och den här utredningens statsbidrag avser åren 2006 och 2007.</p>
<p>De riktade statsbidragen till missbrukarvården har legat i ungefär samma storleksordning sedan 2002 och fortsätter så till och med 2007.</p>
<p>Från kommunalt håll framhålls svårigheterna för den enskilda kommunen att förstå och fullfölja statens intentioner med dessa snarlika men inte samordnade statsbidrag. För kommunen innebär det dessutom en stor administrativ börda att ansöka om, följa upp och redovisa hur olika bidrag, större och mindre, utnyttjats och dess effekter till olika myndigheter. Jag delar den uppfattningen. Jag menar att detta också försvårar kommunernas (och andra bidragsmottagares) möjligheter till långsiktig planering och prioritering.</p>
<p>Enligt min bedömning skulle regering och riksdag kunna styra utvecklingen av missbrukarvården om man använde de medel, som ändå med viss regelbundenhet avsätts för ändamålet, på ett mer strategiskt, samordnat och långsiktigt sätt. Då ger man samtidigt kommunerna långsiktigt hållbara förutsättningar, ekonomiskt och på andra sätt.</p>
<p>Jag vill också framhålla betydelsen av att kommunerna på det sättet kan utveckla och förändra sitt arbete inom den ordinarie strukturen istället för inom en projektstruktur, som har svårt att få genomslag i organisationen.</p>
<p>Ett sådant stöd, om regeringen vill ha det riktat och öronmärkt, skulle på sikt kunna vara resultatorienterat och inte processorienterat, till exempel skulle det kunna relateras till kommunernas redovisade resultat enligt ASI-uppföljning. På det viset innebär det också minst påverkan på det kommunala självstyret och kommunernas ansvar för det operativa arbetet.</p>
<p>För att få en väl fungerande missbrukarvård är det inte bara nödvändigt att de olika delarna i det operativa arbetet fungerar väl tillsammans. Det krävs också att staten tar ett aktivt ansvar för de insatser som närmast åligger staten och som utgör delar av den viktiga helheten. Då tänker jag särskilt på stödet till kunskapsutveckling, det vill säga forskning, utbildning och strategiska insatser av annat slag. Socialstyrelsen och Svenska Kommunförbundet skisserade i gemensam skrivelse (28 april 2004) till regeringen en modell för stabil och långsiktig finansiering av strategiska FOU-insatser inom socialtjänsten som tar hänsyn till huvudmännens och statens behov att gemensamt prioritera de mest angelägna insatserna.</p>
<p>Jag har, som exempel på ett sådan angelägen insats av gemensamt intresse, tidigare nämnt behovet av en nationell funktion för utveckling – och helst även samordning för kompabilitet – av bedömningsinstrumenten ASI och DOK. En nationell utbildningssatsning på personalen inom missbrukarvården bör också ges en mycket hög prioritet.</p>
<p>När det gäller den högre utbildningen så är min bedömning att den bättre bör svara mot det som krävs av en missbrukarvård, som ska vara uppbyggd efter den enskildes behov och inte efter vårdapparatens organisatoriska gränser. Den rådande strukturen inom det högre utbildningsväsendet är uppbyggt efter samma mönster som vården och tenderar att förstärka professionella motsättningar. Det finns flera exempel på universitets- och högskoleutbildningar, utformade för anställda inom missbrukarvården, som med en helhetssyn försöker förena medicinska, psykiatriska, sociala och omvårdnadsperspektiv på missbruk och missbrukarvård. Det tycker jag är en intressant utveckling.</p>
<p>En annan vital fråga gäller den övergripande organisationen och ansvaret för missbrukarvården. Trots otaliga försök med hjälp av stimulansmedel, lokala initiativ, krav i lagstiftningen, möjligheter till organisatorisk och finansiell samordning med mera så fungerar samarbetet för den enskilde individen alltför ofta alltför dåligt. Frågor om huvudmännens ansvar för vården av personer med tungt missbruk ligger dock utanför mina direktiv. Jag vill ändå med kraft framhålla att den målgruppen har särskilda behov av uthålliga, kvalificerade och integrerade insatser från både socialtjänst och beroendevård/psykiatri. Uppdelningen på två huvudmän, som var och en har sitt lagstadgade kompetensområde, är erfarenhetsmässigt ett stort hinder för en optimal användning av tillgängliga resurser i form av pengar och kompetens samtidigt som det allvarligt försvårar tillgänglighet till dokumenterat effektiva behandlingsformer och kontinuitet ur den enskildes perspektiv.</p>
<p>Jag anser att mitt förslag till behandlingsgaranti kan ge viktiga erfarenheter inför framtiden. Mina direktiv inskränker sig till att föreslå vad kommunerna skall få medel till. Jag menar dock att det optimala är att en behandlingsgaranti inte är begränsad till socialtjänsten. Hälso- och sjukvården har ansvar för vitala delar av vårdprocessen, inte minst när abstinensbehandling/avgiftning liksom terapeutiska, medicinska och psykiatriska insatser är nödvändiga komponenter i behandlingen. Inom hälso- och sjukvård finns redan olika behandlingsgarantier samtidigt som utvidgningar diskuteras. För att garantin ska få en verklig innebörd för en person med tungt missbruk bör den gälla både landsting och kommuner. Kommunen och landstinget kan då stimuleras att samarbeta integrerat över huvudmannaskapsgränsen med gemensamma bedömningar och prioriteringar i enskilda fall.</p>
<p>Jag vill i detta sammanhang peka på den norska reformen där den specialiserade sjukvården har fått ansvar för vården av personer med tungt missbruk och där dessa nu omfattas av lagstiftade patienträttigheter. Även det av Sveriges Kommuner och Landsting tillsammans med regeringens psykiatrisamordnare initierade projektet för att förbättra vården för personer med tungt missbruk och samtidig psykisk sjukdom, personer med så kallade dubbeldiagnoser, kan ge värdefulla erfarenheter och kunskaper om hur huvudmännens resurser kan integreras för den enskildes bästa.</p>
<p>Avslutningsvis anser jag att det är av stor vikt att det finns en sammanhållen och långsiktig strategi för vården av människor med tungt missbruk, gemensam för berörda aktörer såsom socialtjänst, beroendevård, psykiatri, tvångsvård, kriminalvård med flera. Det gäller inte minst mot bakgrund av det förändrade alkoholpolitiska läget i Sverige och den väntade utvecklingen av missbruket.</p>
<p>Lika viktigt är, enligt min bedömning, att en sådan nationell strategi har fokus på grundstrukturerna som till exempel ansvarsfrågor och huvudmannaskap, växling från organisationstill individperspektiv, samordning och integrering av olika aktörers insatser, samt de viktiga frågorna om högre utbildning, utvärdering av behandlingsmetoder samt forskning och utveckling.</p>
<h2>Kommittédirektiv</h2>
<p>Beslut vid regeringssammanträde den 25 november 2004</p>
