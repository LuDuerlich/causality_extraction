<h1>Sammanfattning</h1>
<h2></h2>
<p>Den internationella utvecklingen har radikalt påverkat kulturarbetets villkor  och människors kulturvanor . Den snabba utvecklingen av IT och inom medieområdet har på ett genomgripande sätt förändrat vårt samhälle och vårt sätt att kommunicera mellan och inom länder, regioner och organisationer, liksom mellan individer.</p>
<p>Kulturutbudet har ökat dramatiskt. Nya kulturformer har vuxit fram, medan kulturarvet har gjorts mer tillgängligt. Kulturarbetsmarknader har vidgats och nya nätverk har bildats. Som alltid uppvisar ungdomen nya sätt att använda kulturen och tekniken. Under de senaste åren har kulturens betydelse för samhällsutvecklingen uppmärksammats internationellt. Det är mot denna bakgrund som regeringen år 2002 tillsatte den här utredningen.</p>
<p>Utredningens huvudförslag är:</p>
<p>• en  internationell kulturfond  inrättas till stöd för större projekt</p>
<p>• Svenska institutets nuvarande uppgifter inom utbildnings- och forskningsområdet (undantaget svenskundervisningen i utlandet), biståndssamarbete och bidragsfördelning samt litteraturstöd överförs till andra myndigheter och institutioner</p>
<p>• Svenska institutets (SI) kärnverksamhet blir  Sverigeinformation  och Sverigepresentation , ambassadservice samt service till och information om nätverket Sveriges internationella kultur- och forskningsinstitut</p>
<p>• de svenska kultur- och forskningsinstituten i utlandet samt de internationella kulturinstituten i Visby förs samman i ett gemensamt nätverk med namnet  Sveriges internationella kultur- och forskningsinstitut</p>
<p>• Statens kulturråd får ett kulturpolitiskt  samordningsansvar  för den internationella kulturverksamheten</p>
<p>• Konstnärsnämnden får i uppdrag att, efter mönster från IASPIS, undersöka möjligheten att utveckla  utbytesverksamhet  inom andra områden än bildkonst</p>
<p>• ett  internationellt litteraturcentrum för översättning och främjande av svensk litteratur i utlandet upprättas inom Statens kulturråd</p>
<p>• kulturrådstjänsterna förses med  tydliga uppdrag</p>
<p>• resurser avsätts för  rörliga kulturrådstjänster</p>
<p>• en  samrådsfunktion  i strategiska frågor inrättas mellan Utrikesdepartementet och Kulturdepartementet</p>
<p>• Svenska Filminstitutet (SFI) och Svenska institutet gemensamt finner  former för hantering av internationell filmdistribution , så att såväl SI:s service till utlandsmyndigheterna som SFI:s internationella verksamhet kan tillgodoses</p>
<p>• utbytestjänstgöring  mellan institutioner, departement och myndigheter uppmuntras särskilt</p>
<p>Förslagen är, med rationaliseringar och omfördelningar av resurser, genomförbara inom de nuvarande budgetramarna.</p>
<p>Ofta måste olika mål för den internationella kulturverksamheten tillgodoses samtidigt. Därför är det nödvändigt att följa och utvärdera  de internationella kultursatsningarna utifrån gemensamma riktlinjer. Iku föreslår följande riktlinjer  för planering och utvärdering av internationell kulturverksamhet:</p>
<p>• Främjande av konstnärlig och kulturell kvalitet</p>
<p>• Uppbyggande av långsiktiga kulturkontakter med utlandet</p>
<p>• Främjande av mångfald och demokrati</p>
<p>• Främjande av internationellt kulturpolitiskt samarbete</p>
<p>Uppdraget</p>
<p>En uppgift för utredningen har varit att klarlägga vilka målen för internationell kulturverksamhet är. En annan har varit att analysera vilka synergier (eller motsättningar) som finns mellan olika mål som styr internationell verksamhet inom svenska kulturmyndigheter.</p>
<p>I uppdraget har ingått att vid behov lämna förslag på reviderade uppdrag, förändrad resursfördelning, förändrad organisation eller ändrat huvudmannaskap för berörda myndigheter, institutioner och organisationer. Målet har varit att tillgodose kulturlivets behov.</p>
<p>Utredningens analyser bygger på fakta som har insamlats från kulturinstitutioner och myndigheter, främst på nationell nivå, samt från svenska utlandsmyndigheter. Utredningen har bl.a. arrangerat seminarier med kulturarbetare (varav ett om kulturell mångfald) och intervjuat internationellt verksamma kulturarbetare. Utredningen har också gjort studiebesök vid flera organisationer för internationellt kulturutbyte i andra länder, bl.a. i Frankrike, Storbritannien och Sydafrika.</p>
<p>Renodling och fokusering vid kulturmyndigheterna</p>
<p>Svenska staten genomför - som de flesta andra stater - kulturella och kulturfrämjande insatser utomlands på olika plan, under olika lång tid och genom olika myndigheter och institutioner. En del verksamheter är forskningsinriktade, andra är demokratifrämjande eller har biståndskaraktär, åter andra kan betecknas som marknadsföring av nationen, av nationella institutioner, av grupper eller av enskilda kulturarbetare. En del kan innehålla flera element av ovanstående. Ytterst ansvariga för dessa aktiviteter är Utrikesdepartementet, Kulturdepartementet, Utbildningsdepartementet och Näringsdepartementet.</p>
<p>Ett dynamiskt kulturliv kräver att idéer och metoder fritt kan utbytas. Kulturlivets företrädare behöver visa upp verk och verksamheter men de behöver också få impulser och idéer utifrån. Statens uppgift är att stimulera och underlätta de processerna, bl.a. genom olika stödformer.</p>
<p>Alla kulturinstitutioner måste idag präglas av en internationell utblick och ha aktiva, ständigt utvecklade kontaktnät . Likaså måste ansvarsfördelningen  mellan myndigheter och institutioner vara tydlig, och deras administration och bidragsgivning vara tranparent och överblickbar.</p>
<p>Utredningen konstaterar att statens institutioner inte helt har följt med utvecklingen. De har inte sällan tungrodd administration. De har ofta låg personalrörlighet och dålig samordning. En del använder IT i för liten omfattning. Deras information är ibland otillräckligt internationaliserad (dvs. tillgänglig på andra språk än svenska). Kulturmyndigheterna har dock inte alltid erhållit tillräckliga medel, ställt i relation till de senaste årens vidgade behov inom kulturlivet. Såväl medel som former för att fånga upp nya aktörer har varit bristfälliga.</p>
<p>Samordning av  Sveriges kultur- och forskningsinstitut i utlandet skulle befästa och förtydliga vårt kulturpolitiska engagemang.</p>
<p>Majoriteten av dem är föga kända vare sig i Sverige eller i värdlandet, och flera av dem förfogar över kulturhistoriskt intressanta lokaler. Utredningen föreslår inrättandet av ett särskilt nätverk  för dessa institutioner.</p>
<p>Aktiviteter måste över huvud taget samordnas  i högre grad än nu, för att det internationella kulturutbytet på bästa sätt ska tillgodogöra sig dem och för att institutioner ska kunna dra ömsesidig nytta av varandra. Detta kräver förbättrad kommunikation mellan myndigheter som lyder under olika departement, liksom mellan departementen.</p>
<p>Andra slutsatser som utredningen kommer fram till är att internationell managementutbildning inom kulturområdet  bör inrättas på högskolenivå, för att minska klyftan mellan kreativ och administrativ kompetens.</p>
<p>Vid kulturmyndigheterna bör personalrörligheten  öka, liksom åldersspridningen, och större utrymme bör ges för projektverksamhet  med visstidsanställda medarbetare.</p>
<p>Iku anser att särskilda insatser  bör göras för att höja kompetensen hos UD:s personal inom kulturområdet. Också andra departement skulle tjäna på att satsa på utbildning och fortbildning inom detta område.</p>
<p>Statens kulturråd  har för närvarande mycket begränsad kompetens i internationella frågor. Till kunskaper som rådet bör inhämta – och sprida – inom svenskt kulturliv hör information om utländska nätverk och finansieringsformer. Rådet har ett stort antal fasta bidragsmottagare och bör eftersträva större rörlighet i bidragsgivningen. En samlad utvärdering och uppföljning av de medel som delas ut förefaller saknas.</p>
<p>Biståndsmyndigheten  Sida är den enskilt största aktören inom den statsunderstödda kulturverksamheten utomlands – den står för närmare hälften av det totala uttaget – även om dess huvudman UD inte har gett den något särskilt kulturuppdrag. Sida måste självklart ingå i det samarbete mellan kulturinstitutioner och den samordning av insatser som utredningen förordar.</p>
<p>Svenska institutet  har utvecklats till ett slags myndighetshybrid, med skiftande verksamhet och en mycket komplicerad och tungrodd anslagsstruktur. För att SI ska kunna bli det kraftfulla organ för Sverigeinformation och Sverigepresentation som det är skickat att vara fordras renodling av uppdraget och en omorganisation. En renodling av SI:s uppgifter enligt utredningens förslag skulle medföra rationaliseringsvinster, vilka bör komma det internationella kulturutbytet tillgodo. SI:s verksamheter inom utbildning och forskning samt bidragsgivning och demokrati- och biståndsinsatser bör hanteras av andra institutioner. CCS, det svenska kulturcentret i Paris, ska förbli en kraftfull plattform för svenskt kulturliv inom ramen för SI.</p>
<p>Statens kulturråd och Svenska institutet har gemensamma intressen; här finns rationaliseringsvinster att hämta. En tänkbar  samlokalisering skulle innebära ytterligare fördelar för bägge myndigheterna.</p>
<p>Även om rationaliseringar och strömlinjeformningar kan höja effektiviteten hos de stora kulturmyndigheterna så kvarstår behovet av en instans som kan hantera större satsningar och attrahera de nya aktörer som framträtt under det senaste decenniet. Utredningen föreslår upprättandet av en internationell kulturfond , formellt inordnad under Statens kulturråd men med en egen styrelse. Fondens arbete måste präglas av flexibilitet. Den ska särskilt ta hänsyn till projekt med inriktning på långsiktig uppbyggnad av kulturkontakter.</p>
<p>Konstnärsnämnden  har genom den framgångsrika etableringen av utbytesprogrammet IASPIS ( International Artists Studio Program in Stockholm ) medverkat till att placera Stockholm på den internationella bildkonstkartan. Iku föreslår att nämnden undersöker möjligheten att skapa liknande program för andra konstområden.</p>
<p>Synpunkter från kulturarbetare som utredningen inhämtat visar att ansvarsfördelningen mellan institutioner uppfattas som otydlig. Andra åsikter är att kulturmyndigheter är dåliga på att utnyttja gemensamma resurser och för långsamma att leverera utlovat ekonomiskt stöd. Många kulturarbetare säger sig också sakna stöd för att i önskvärd omfattning kunna utveckla kontakter med Västeuropa och Nordamerika.</p>
<p>Sverige i världen</p>
<p>Sverige har internationellt framgångsrika kulturutövare inom en rad skilda områden, och svensk kultur är efterfrågad utomlands, såväl den traditionella (musik inom olika genrer, film, teater, bildkonst, dans, litteratur) som den mindre traditionsbundna (videokonst, nycirkus, design m.m.). Vår framväxande mångkultur har visat sig vara en stor tillgång.</p>
<p>Sverige påverkas av internationella avtal, konventioner och direktiv, vilka direkt eller indirekt berör kulturområdet. Medlemskap i EU och organisationer som Unesco, Europarådet, Nordiska ministerrådet och Nordiska rådet ger oss möjlighet att påverka internationella regelverk och att delta i internationella kultursatsningar, men också att främja kulturell och språklig mångfald.</p>
<p>Upprätthållande och utveckling av kulturella förbindelser kan spela en särskild roll i att förebygga konflikter  och medverka till att bygga upp förtroende . Sverige kan här spela en viktig roll.</p>
