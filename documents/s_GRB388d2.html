<h1>Sammanfattning:</h1>
<h2></h2>
<p>Jag avstyrker den delen av finansieringsförslaget som rör: införlivandet av det nuvarande särskilda statsbidraget Bidrag för ökad tillgänglighet inom vården i det generella statsbidraget.</p>
<p>Jag delar inte kommitténs bedömning att möjligheter till särskilda överenskommelser angående regleringspostens storlek med hänsyn till kostnadsökningen för läkemedelsförmånen bör finnas kvar efter införandet av det nya systemet. Att öppna för nya förhandlingar hela tiden strider mot själva principen för det nya systemet till inkomstutjämning.</p>
<p>Yttrande</p>
<p>Förslaget att omvandla nuvarande system för inkomstutjämning till ett statligt bidrag som baseras på skillnaden mellan en garanterad skattekraft och kommunernas egna skattekraft är ur min synvinkel intressant och kan på ett utmärkt sätt ersätta nuvarande system för inkomstutjämning.</p>
<p>Invändningar 1) Jag kan dock inte acceptera  den finansiering som förordas av kommittén i den delen som rör införlivandet av det nuvarande särskilda statsbidraget Bidrag för ökad tillgänglighet  i det generella statsbidraget. Anledningen är att detta bidrag är ett stimulansbidrag som Socialdepartementet beviljar landstingen i ett speciellt syfte, nämligen att utveckla tillgängligheten till hälso- och sjukvården. Det finns vissa krav på redovisning av resultat kopplade till dessa pengar som landstingen måste uppfylla.</p>
<p>Tillgänglighetssatsningen regleras i en överenskommelse (S2001/8963/HS) mellan staten och landstingsförbundet. I denna överenskommelse finns angivet hur pengarna skall användas och fördelas samt krav på återredovisning av hur de satsats. Enligt överenskommelsen skall landstingen bl.a. årligen redovisa till Socialdepartementet hur tilldelade medel använts. Denna redovisning ligger sedan till grund för en årlig avstämning mellan staten och Landstingsförbundet. Dessa avstämningar kan leda till att satsningen eller fördelningen omprövas. Detta förhållande strider emot den princip som gäller för det generella statsbidraget, nämligen att landstingen inte ska vara uppbundna för vilka ändamål statsbidraget skall disponeras. 2) När det gäller förslaget att inordna Bidraget för läkemedelsförmånerna  i det generella statsbidraget, ser jag detta däremot som fullt acceptabelt. Syftet med läkemedelsbidraget är att landstingen skall kunna ha ett totalansvar för alla delar av hälso- och sjukvården inklusive läkemedel och prioritera inom den samlade ramen.</p>
<p>Syftet sammanfaller således med principen för det generella statsbidraget, nämligen att landstingen skall sköta prioriteringen inom sin totala ram. Strukturella kostnadsskillnader utjämnas genom kostnadsutjämning och inkomstskillnaderna utjämnas genom inkomstutjämning, som nu har föreslagits vara baserade på skillnaden mellan en garanterad skattekraft och den egna skattekraften.</p>
<p>Jag delar däremot inte kommitténs bedömning att möjligheter till särskilda överenskommelser angående regleringspostens storlek med hänsyn till kostnadsökningen för läkemedelsförmånen bör finnas kvar. En sådan ordning menar jag strider mot själva principen för det nya systemet till inkomstutjämning, som ju handlar om att garantera en viss procent av medelskattekraften för alla kommuner/landsting. av experten Eva Hjortendal-Hellman</p>
<p>Kommitténs överväganden</p>
<p>Utjämningskommittén föreslår en ny form av inkomstutjämning. Förslaget innebär att nuvarande system för inkomstutjämning och generellt statsbidrag avskaffas och ersätts med ett statligt bidrag som baseras på skillnaden mellan en garanterad skattekraft och den egna skattekraften. Nivån på den garanterade skattekraften bestäms av storleken på det generella bidraget. Kommittén vill fastställa bidraget till en så hög nivå som möjligt. Vissa riktade statsbidrag planeras därför att fr.o.m. 2005 omvandlas till generella bidrag.</p>
<p>Det riktade statsbidraget som utgår till kommunerna för att täcka inkomstbortfallet av maxtaxan  inom förskolan samt för kvalitetssäkrande åtgärder föreslås ingå i det generella statsbidraget fr.o.m. 2005 (3,7 mnkr).</p>
<p>Bidraget för personalförstärkning  föreslås ingå i det generella statsbidraget fr.o.m. 2005 med 4,5 miljarder kronor. Även den återstående nivåhöjningen 2006 (0,5 mnkr) föreslås utbetalas genom det generella statsbidraget.</p>
<p>Det statliga stödet för utbildning av vuxna, som enligt beslut i riksdagen, ska utgå som ett riktat statsbidrag till kommunal vuxenutbildning 2003 2005 för att fr.o.m. 2006 ingå i det generella statsbidraget, föreslås av kommittén överföras till det generella bidraget fr.o.m. 2005 med ca 1,8 miljarder kronor.</p>
<p>Jag delar inte kommitténs uppfattning att ovan nämnda bidrag ska ingå i det generella statsbidraget fr.o.m. 2005.</p>
<p>Maxtaxan</p>
<p>I och med riksdagens beslut (prop. 1999/2000:129, bet. 2000/01:UbU5, rskr. 2000/01:46) antogs reformen om Maxtaxa och allmän förskola m.m. Reformen, som har genomförts i flera steg, syftar i grunder till att utvidga den generella välfärden till att också omfatta barnomsorgen. Förskoleverksamhet och skolbarnsomsorg ska erbjudas alla barn och barnfamiljer.</p>
<p>En del av statsbidraget (500 miljoner kronor per år) lämnas till kommuner som tillämpar maxtaxan. Detta bidrag ska användas till personalförstärkningar eller kompetenshöjande åtgärder i förskoleverksamhet eller skolbarnsomsorg i syfte att säkra reformen om maxtaxa och garantera att kvaliteten i verksamheten inte påverkas negativt. Om dessa medel införlivades i det generella statsbidraget och inte längre riktades till personalåtgärder inom barnomsorgen riskerar man att statsbidraget inte får de kvalitetssäkrande effekter som riksdagen beslutat om.</p>
<p>Maxtaxans bidrag utgår visserligen för närvarande till samtliga kommuner eftersom alla fr.o.m. innevarande år tillämpar de kriterier som gäller för bidraget. Införandet av maxtaxan är dock frivillig för kommunerna. För att bidraget ska ingå i det generella statsbidraget måste formen göras obligatorisk och regleras genom lag. Skolverket har fått i uppdrag av regeringen att under en femårsperiod årligen följa upp maxtaxereformen. Skolverkets första rapport visar att maxtaxan sannolikt bidragit till att fritidshemmen tar emot fler barn. En slutrapport ska lämnas senast den 1 mars 2007. Ställningstagande till om maxtaxan bör göras obligatorisk kan göras först när regeringen tagit del av slutrapportens resultat våren 2007. Därmed är det inte heller möjligt att ta ställning till om statsbidraget bör ingå i det generella statsbidraget.</p>
<p>Personalförstärkningsmedlen</p>
<p>I och med riksdagens beslut om budgetpropositionen för 2001 (prop. 2000/01:1 utg.omr. 16, bet. 2000/01:UbU1, rskr. 2000/01:99) infördes ett särskilt statsbidrag riktat speciellt till skolsektorn för att öka personaltätheten. Bidraget avser att förbättra förutsättningarna för att höja skolornas resultat i förhållande till mål uttryckta i läroplan och kursplaner genom att tillföra mer personal till skola och fritidshem. Statsbidraget beräknas successivt öka med en miljard kronor tills nivån fem miljarder kronor är nådd. Riksdagens beslut innebär att det riktade statsbidraget ska utgå t.o.m. år 2006.</p>
<p>Att från 2005 införliva personalförstärkningsresurserna till skolan i det generella statsbidraget står således i direkt strid med riksdagens beslut och riskerar att satsningen inte får den effekt riksdagen avsåg.</p>
<p>Statligt stöd för utbildning av vuxna</p>
<p>Kunskapslyftet upphörde vid årsskiftet 2002/03 och ersattes av ett permanent stöd. Det är av stor betydelse att statens resurser styrs dit där de ger störst effekt, där problemen finns och där behoven av förändring är störst. Regeringen och riksdagen har beslutat i samband med propositionen om vuxnas lärande att detta arbete ska vara sammankopplat med ett riktat statsbidrag fram t.o.m. 2006. Det är angeläget att satsningen fortsätter i nuvarande form och att kommunerna ges möjligheter att utveckla ett varaktigt system för vuxnas lärande.</p>
<p>Både när det gäller bidragen till personalförstärkning inom skolan och det statliga stödet för utbildning av vuxna bygger dessa bidragsformer på motprestationer från varje enskild kommun. De uppföljningar som hittills (efter första bidragsperioden) presenterats avseende personalförstärkningssatsningen visar att de flesta kommuner uppfyller villkoren. Dock finns det några kommuner som inte kunnat uppfylla kraven. Det riktade statsbidraget för kunskapslyftet gäller först fr.o.m. i år och kraven på motprestation har därför ännu inte kunnat följas upp ens efter första bidragsåret. Innan ställningstagande kan tas till om de riktade statsbidragen kan överföras till det generella bidraget bör de villkor som krävs för bidrag ha uppfyllts av samtliga kommuner under hela bidragsperioden.</p>
<h2>Kommittédirektiv</h2>
<p>Beslut vid regeringssammanträde den 27 september 2001.</p>
<p>Sammanfattning av uppdraget</p>
<p>En parlamentarisk kommitté tillkallas för att utreda vissa frågor rörande det kommunala statsbidrags- och utjämningssystemet samt vid behov föreslå förändringar. De grundläggande principerna för statsbidrags- och utjämningssystemet skall dock ligga fast.</p>
<p>Kommittén skall</p>
<p>• analysera om målen för utjämningssystemet uppnås i den del som avser utjämning för strukturella kostnadsskillnader och vid behov föreslå förändringar,</p>
<p>• analysera och lämna förslag till hur kommuner och landsting med kraftig befolkningsminskning kan ges likvärdiga förutsättningar att tillhandahålla vård, omsorg och utbildning,</p>
<p>• undersöka möjligheterna till förenklingar av statsbidrags- och utjämningssystemet, samt</p>
<p>• lämna förslag till hur intäktsförändringar för enskilda kommuner och landsting till följd av ändringar i statsbidrags- och utjämningssystemet efter 2004 skall hanteras.</p>
<p>Uppdraget skall redovisas till regeringen senast den 1 oktober 2003.</p>
<p>Bakgrund</p>
<p>Ett nytt statsbidrags- och utjämningssystem 1996</p>
<p>Den 1 januari 1996 infördes ett nytt statsbidrags- och utjämningssystem för kommuner och landsting (prop. 1995/96:64, bet. 1995/96:FiU5, rskr. 1995/96:116).</p>
<p>Huvudsyftet med utjämningssystemet är att skapa likvärdiga ekonomiska förutsättningar för kommuner respektive landsting att bedriva sina verksamheter. Systemet består av inkomstutjämning, kostnadsutjämning och införanderegler. Inkomstutjämningen skall utjämna för skillnader i skattekraft. Kostnadsutjämningen skall utjämna för strukturella kostnadsskillnader, men däremot inte kompensera för skillnader i servicenivå, kvalitet, avgiftssättning eller effektivitet. Kostnadsutjämningen skall baseras på mätbara och för kommuner och landsting opåverkbara faktorer som mäter strukturella kostnadsskillnader. Införandereglerna innebär bl.a. att inkomstminskningar till följd av tidigare regeländringar begränsas för berörda kommuner och landsting t.o.m. 2004 genom fasta och rörliga införandetillägg.</p>
<p>Vid sidan av utjämningssystemet finns ett generellt statsbidrag som till största delen betalas ut med ett enhetligt belopp per invånare till kommuner respektive landsting.</p>
<p>Från och med andra halvåret 1997 betalas en del av det generella statsbidraget till kommunerna ut efter antalet skolungdomar och äldre (prop. 1999/2000:100, bet. 1999/2000:FiU20, rskr. 1999/2000:261). Den åldersrelaterade delen av det generella statsbidraget avsågs upphöra efter utgången av 2000, men har förlängts till utgången av 2001. Regeringen föreslår i budgetpropositionen för 2002 att den åldersrelaterade delen skall finnas kvar till utgången av 2004.</p>
<p>Förändringar i systemet 2000</p>
<p>För att följa upp och utvärdera utjämningssystemet tillkallades en parlamentarisk kommitté (Kommunala utjämningsutredningen) i augusti 1995. Kommitténs förslag i betänkandet Kostnadsutjämning för kommuner och landsting (SOU 1998:151) låg till grund för propositionen Förändringar i utjämningssystemet för kommuner och landsting (prop. 1998/99:89, bet. 1998/99:FiU25, rskr. 1998/99:253). Ändringarna trädde i kraft den 1 januari 2000.</p>
<p>De största förändringarna gjordes i modellerna för hälso- och sjukvård respektive individ- och familjeomsorg i kostnadsutjämningen. En ny delmodell i kostnadsutjämningen infördes, avseende barn och ungdomar med utländsk bakgrund. Nya införanderegler infördes för åren 2000 2004. Ett fortsatt uppföljnings- och utvecklingsarbete aviserades i propositionen.</p>
<p>Förändringar i systemet 2001</p>
<p>Regeringen beslutade i juni 1999 att tillkalla en särskild delegation (Utjämningsdelegationen) med uppgift att göra en uppföljning av utjämningssystemet och utvärdering av träffsäkerheten hos de enskilda delarna i kostnadsutjämningen (dir. 1999:57). Delegationen skulle vidare utreda alternativa utformningar av inkomstutjämningen, med bibehållen långtgående utjämning men utan negativa marginaleffekter, samt lämna förslag till förändringar som förbättrar systemets förmåga att skapa likvärdiga ekonomiska förutsättningar för kommuner respektive landsting.</p>
<p>Delegationen lämnade i februari 2000 en delrapport till regeringen, bland annat med förslag till förändringar i inkomstutjämningen i syfte att från och med 2001 eliminera negativa marginaleffekter. Förslagen har genomförts i enlighet med delegationens betänkande (prop. 1999/2000:115, bet. 2000/01:FiU9, rskr. 2000/01:26).</p>
<p>Omställningsbidrag till landsting</p>
<p>Utjämningsdelegationen föreslog i delrapporten även att ett särskilt omställningsbidrag skall ges ut åren 2001 och 2002 till landsting med kraftig befolkningsminskning, vid sidan av utjämningssystemet. De landsting som under en femårsperiod haft en befolkningsminskning på över 2 procent får ett bidrag på 60 kronor per invånare för varje procent som antalet invånare minskat utöver 2 procent (prop. 1999/2000:115, bet. 2000/01:FiU9, rskr. 2000/01:26).</p>
<p>Fortsatt utredningsarbete och förändringar 2002</p>
<p>Utjämningsdelegationens slutbetänkande Rättvis kommunal utjämning (SOU 2000:127) lämnades till regeringen i januari 2001. Betänkandet har remissbehandlats. I betänkandet lämnas bland annat förslag till vissa modifieringar och uppdateringar av delar av kostnadsutjämningen för kommuner (befolkningsminskning) respektive landsting (hälso- och sjukvård) inför 2002. Förslagen föranleder ändringar i förordningen (1995:1645) om utjämningsbidrag och utjämningsavgift för kommuner och landsting. Regeringen avser att besluta om dessa ändringar hösten 2001.</p>
<p>En expertgrupp (Expertgruppen för förenklad kommunal utjämning) tillkallades samtidigt med Utjämningsdelegationen. Expertgruppens uppgift var att undersöka möjligheterna att förenkla utjämningssystemet för kommuner och landsting och att göra systemet mer stabilt. Expertgruppen lämnade i december 2000 till regeringen betänkandet Förenklad kommunal utjämning (SOU 2000:120). Betänkandet har behandlats vid ett remissmöte i juni 2001.</p>
<p>Expertgruppen har lämnat förslag som rör såväl kostnadsutjämningen som inkomstutjämningen och införandereglerna. Beträffande kostnadsutjämningen föreslås att redovisningen förenklas genom att utfallet redovisas efter tre faktorer en åldersfaktor, en social faktor och en geografisk faktor. Beräkningsmodeller som bedömts vara av regionalpolitisk karaktär föreslås lyftas ut från kostnadsutjämningen och ersättas av ett regionalpolitiskt statsbidrag till berörda kommuner och landsting.</p>
<p>Behov av fortsatt utredningsarbete</p>
<p>Det finns ett behov av att kontinuerligt följa upp och utvärdera utjämningssystemet, bland annat mot bakgrund av senare tids ändringar i systemet. Samtidigt påverkas förutsättningarna för de kommunala verksamheterna av förändringar i omvärlden. Såväl Utjämningsdelegationen som Expertgruppen för förenklad kommunal utjämning pekar på behovet av att vissa delar av det kommunala utjämningssystemet utreds vidare.</p>
<p>Kraven på en utjämning med hög precision har medfört att systemet blivit omfattande och komplext. Det finns därför ett behov av att se över möjligheterna att göra systemet enklare men med bibehållen hög precision.</p>
<p>Den kraftiga befolkningsminskningen i vissa kommuner och landsting påverkar möjligheterna att upprätthålla en verksamhet som är likvärdig med den som bedrivs i andra kommuner och landsting. Det behöver göras en bred analys av konsekvenserna av denna befolkningsminskning och av vad som krävs för att en likvärdig kvalitet och servicenivå skall kunna upprätthållas. Även de ekonomiska konsekvenserna av kraftig befolkningsökning kan behöva analyseras och bli föremål för överväganden.</p>
<p>De nuvarande införandereglerna omfattar dels rörliga införandetillägg respektive avdrag, dels fasta införandetillägg. De rörliga tilläggen respektive avdragen trappas successivt ned för att upphöra efter 2004. De fasta införandetilläggen är oförändrade fram till och med 2004. Om inga nya beslut fattas bortfaller även de fasta tilläggen 2005 vilket skulle innebära stora intäktsbortfall för vissa kommuner och landsting, som mest med ca 4 600 kronor per invånare.</p>
<p>Den åldersrelaterade delen av det generella statsbidraget till kommunerna kommer, med nuvarande regler, att upphöra vid utgången av 2001 och i stället utbetalas i form av ett enhetligt belopp per invånare. Regeringen föreslår dock i budgetpropositionen för 2002 att den åldersrelaterade delen av det generella statsbidraget förlängs till utgången av 2004. Det åldersrelaterade bidraget innebär att en viss omfördelning sker vid sidan av utjämningssystemet och att det därför finns risk för över- och underkompensation.</p>
<p>Det kan även förekomma omfördelningseffekter i andra system vilket gör att det är svårt att överblicka de sammanlagda effekterna för enskilda kommuner och landsting.</p>
<p>Uppdraget</p>
<p>En parlamentarisk kommitté tillsätts med uppgift att främst se över om målen för kostnadsutjämningen uppnås, samt att vid behov föreslå förändringar.</p>
<p>De grundläggande principerna som det kommunala statsbidrags- och utjämningssystemet bygger på skall ligga fast. Kommuner och landsting skall ges likvärdiga ekonomiska förutsättningar genom en långtgående utjämning för strukturella kostnadsskillnader och för skillnader i skattekraft. Utjämning skall dock inte ske för skillnader i ambitionsnivå, effektivitet eller avgiftsnivå.</p>
<p>Kommittén skall belysa de samlade effekterna för enskilda kommuner och landsting av utjämningssystemet och andra betalningsströmmar mellan staten och kommunsektorn (specialdestinerade statsbidrag m.m.). Kommittén skall i detta sammanhang även beakta det åldersrelaterade bidraget och risken för över- och underkompensation.</p>
<p>Kommittén skall analysera vilka verksamheter/kostnadsslag och kostnadsdata som bör ingå i kostnadsutjämningen. Samtidigt skall stabiliteten i utjämningssystemets olika delmodeller analyseras när det gäller förändringarna mellan åren.</p>
<p>Kommittén skall undersöka möjligheterna till förenklingar i systemet, dels i beräkningsmetoderna, dels i sättet att redovisa resultatet av beräkningarna. Kommittén skall i detta sammanhang även utvärdera om avvägningen mellan enkelhet och precision är konsekvent och ändamålsenlig i de olika delmodellerna.</p>
<p>Kommittén skall analysera och lämna förslag till hur kommuner och landsting med kraftig befolkningsminskning kan ges likvärdiga förutsättningar att tillhandahålla vård, omsorg och utbildning.</p>
<p>Kommittén bör också lämna förslag om hanteringen av de eftersläpningseffekter som uppstår i vissa kommuner med kraftig befolkningsökning.</p>
<p>Kommittén är i övrigt oförhindrad att göra andra analyser och lämna andra förslag rörande statsbidrags- och utjämningssystemet som anses vara motiverade.</p>
<p>Kommittén skall lämna förslag till hur intäktsförändringar för enskilda kommuner och landsting till följd av ändringar i statsbidrags- och utjämningssystemet efter 2004 skall hanteras.</p>
<p>I de förslag och analyser som kommittén lämnar skall samhällsekonomiska aspekter belysas.</p>
<p>Förslag som läggs skall vara statsfinansiellt neutrala.</p>
<p>Redovisning av uppdraget</p>
<p>Kommittén skall redovisa sitt uppdrag till regeringen senast den 1 oktober 2003. (Finansdepartementet)</p>
<p>Bilaga 2</p>
<h2>Ordlista</h2>
<p>Bilaga 3</p>
<h2>Kommungruppsindelning m.m.</h2>
<p>Denna bilaga innehåller ett antal kommun- och landstingsvisa uppgifter som bakgrundsdata vid läsning av betänkandet. Det är dels folkmängdsuppgifter, dels uppgifter om skattekraft och skattesats. Dessutom redovisas kommungruppsindelningen.</p>
<h2>Definitioner</h2>
<p>Kommungrupp</p>
<p>Kommungruppsindelningen grundar sig på följande variabler: folkmängd, läge, tätortsgrad, invånare per km och näringsstruktur.</p>
<p>• Storstad:  Kommun men folkmängd som överstiger 200 000 invånare.</p>
<p>• Förortskommun:  Kommun med utpendling över 50 procent av förvärvsarbetande. Vanligaste utpendlingsmålet är en storstad.</p>
<p>• Större stad:  Kommun med mellan 50 000 och 200 000 invånare samt med mindre än 40 procent sysselsatta i industri.</p>
<p>• Medelstor stad:  Kommun med tätortsgrad över 70 procent, med mellan 20 000 och 50 000 invånare samt med mindre än 40 procent sysselsatta i industri.</p>
<p>• Industrikommun:  Kommun med mer än 40 procent sysselsatta i industri och som ej är glesbygdskommun.</p>
<p>• Landsbygdskommun:  Kommun med tätortsgrad under 70 procent samt med mer än 6,4 procent sysselsatta inom jord- och skogsbruk och som ej är glesbygdskommun.</p>
<p>• Glesbygdskommun:  Kommun med mindre än 20 000 invånare och mindre än 5 invånare per km .</p>
<p>Län</p>
<p>Länsindelning per den 1 januari 2003.</p>
<p>Uppräknad skattekraft</p>
<p>Skatteunderlag enligt 2002 års taxering (inkomstår 2001) uppräknat enligt fastställda uppräkningstal till 2003 års nivå och dividerat med folkmängden den 1 november 2002.</p>
<p>Skattesats till kommun 2003, procent</p>
<p>Den skattesats i procent som löntagaren betalar i skatt till kommunen.</p>
<p>Total skattesats 2003, procent</p>
<p>Den totala skattesats i procent som löntagaren betalar till kommunen och landstinget.</p>
<p>Folkmängd</p>
<p>Total folkmängd den 31 december 2002.</p>
<p>Bilaga 4</p>
<h2>Effekter av kommitténs förslag</h2>
<p>I följande tabeller redovisas utfallet i bidrags- och utjämnings- systemet för kommuner och landsting till följd av kommitténs förslag. Beräkningarna är gjorda i 2003 års nivå. I tabellerna ingår inte kompensationen för eftersläpningseffekter i systemet till följd av snabbt växande befolkning (se avsnitt 4.7). I bilaga 11 finns fler detaljerade tabeller.</p>
<p>A: Effekt av att delmodellen vatten och avlopp upphör.</p>
<p>B: Effekt av att delmodellen kallort upphör.</p>
<p>C: Två delmodeller (näringslivsbefrämjande åtgärder och svagt be- folkningsunderlag) utgår ur kostnadsutjämningen för kommuner och flyttas till ett strukturbidrag (se även bilaga 11, tabell 6).</p>
<p>D: Effekt av övriga förändringar och uppdateringar i kostnads- utjämningen (se även bilaga 11, tabell 5).</p>
<p>E: Sammanlagd effekt av förändringar i kostnadsutjämningen.</p>
<p>F: Effekt av ändringar i inkomstutjämningen (se även bilaga 11, tabell 4).</p>
<p>G: Effekt av att en del av det generella statsbidraget inte längre fördelas med hänsyn till antalet invånare i olika åldrar.</p>
<p>H: Effekt av att de fasta införandetilläggen upphör.</p>
<p>I: Summa av förändringarna  A-H.</p>
<p>J: Strukturbidrag införandeåret, omfattar de delmodeller i kost- nadsutjämningen som överförs till strukturbidraget samt bidrag</p>
<p>som syftar till att dämpa effekterna av förändringarna (se även bilaga 11, tabell 6).</p>
<p>K: Nivåjusteringen syftar till att finansiellt neutralisera de samman- tagna effekterna av förändringarna i systemet.</p>
<p>L: Sammanlagd förändring av bidrag/avgifter införandeåret.</p>
<p>M-R:   Motsvarande kolumnerna J-L fem respektive tio år efter in- förandeåret.</p>
<p>A: Effekt av att delmodellen kallort upphör.</p>
<p>B: En delmodell (små landsting) utgår ur kostnadsutjämningen för landsting och flyttas till ett strukturbidrag (se även bilaga 11, tabell 11).</p>
<p>C: Effekt av övriga förändringar och uppdateringar i kostnads- utjämningen (se även bilaga 11, tabell 10).</p>
<p>D: Sammanlagd effekt av förändringar i kostnadsutjämningen.</p>
<p>E: Effekt av ändringar i inkomstutjämningen (se även bilaga 11, tabell 9)</p>
<p>F: Effekt av att de fasta införandetilläggen upphör.</p>
<p>G: Summa av förändringarna  A-F.</p>
<p>H: Strukturbidrag införandeåret, omfattar den delmodell i kost- nadsutjämningen som överförs till strukturbidraget samt bidrag som syftar till att dämpa effekterna av förändringarna (se även bilaga 11, tabell 11).</p>
<p>I: Nivåjusteringen syftar till att finansiellt neutralisera de samman- tagna effekterna av förändringarna i systemet.</p>
<p>J: Sammanlagd förändring av bidrag/avgifter införandeåret.</p>
<p>K-P:   Motsvarande kolumnerna H-J fem respektive tio år efter införandeåret.</p>
<p>(kronor per invånare)</p>
<p>(kronor per invånare)</p>
