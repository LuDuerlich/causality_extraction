<h1>Sammanfattning med slutsatser och förslag</h1>
<h2>Utredningsuppdraget</h2>
<p>Utredningen har haft till uppgift att granska de fem första årens verksamhet vid Invest In Sweden Agency, ISA. Uppgiften har bl.a. bestått i att bedöma verksamhetens kostnadseffektivitet och ändamålsenlighet, samarbetet med andra aktörer däribland utrikesförvaltningen och utlandsverksamheten. Utredningen har gjort en utvärdering av ISA:s verksamhet med givna förutsättningar. Den har också gjort en större utblick och övervägt och lagt förslag kring förutsättningarna att utveckla ISA:s verksamhet genom ett utökat samarbete med olika omgivande aktörer.</p>
<h2>ISA</h2>
<p>ISA är under UD central förvaltningsmyndighet för investeringsfrämjandet i Sverige. Huvuduppgiften är att attrahera utländska investeringar till Sverige och att på olika sätt bistå utländska investerare. ISA bedriver verksamhet både i Sverige och utomlands, till stor del i projektform. Antalet anställda är 40 varav 30 finns i Sverige. ISA har en liten fast organisation som vid behov kompletteras med utomstående experter. Budgeten för år 2001 uppgår till 110 mkr. Finansieringen sker främst med budgetmedel men också genom bidrag från de aktörer som deltar i ISA:s projekt. ISA har under de första fem årens verksamhet medverkat i 450 etableringar som skapat 5 600 arbetstillfällen i Sverige.</p>
<h2>Utvecklingen av utländska investeringar i världen</h2>
<p>De utländska direktinvesteringarna i världen uppgick år 2000 till 1 270 miljarder USD, en sexdubbling jämfört med 1990. De har ökat betydligt snabbare än världshandeln och BNP och således blivit viktigare i ekonomin än tidigare. Större delen av investeringarna görs i utvecklade länder i form av förvärv och fusioner. Många länder bedriver ett aktivt investeringsfrämjande. Konkurrensen om utländska investeringar har ökat. Inför investeringsbeslut jämförs ofta flera etableringsalternativ varvid olika länders företagsmen även individklimat jämförs.</p>
<h2>Utländska investeringar i Sverige</h2>
<p>Inflödet av utländska investeringar till Sverige har ökat kraftigt under 90-talet, särskilt de senaste åren. Inflödet har under åren 1990–2000 uppgått till 1 200 mdkr. Sverige har därmed under vissa år blivit ett av de största mottagarländerna i världen. En dominerande del utgörs av förvärv och fusioner varav vissa varit mycket stora. Utvecklingen illustreras av att antalet anställda i utlandsägda företag fördubblats under 90-talet till närmare 450 000 personer. Svenska företags utlandsinvesteringar har under 90–talet varit nästan lika stora som de utländska i Sverige. Detta visar att Sverige i hög grad omfattas av den pågående globala omstruktureringen av näringslivet.</p>
<h2>Utredningens slutsatser och förslag</h2>
<p>Investeringsfrämjande kan spela en viktig roll för att attrahera utländska investeringar och förstärka ekonomin. Staten bör stödja den investeringsfrämjande verksamheten. Det centrala investeringsfrämjandet bör fortsätta att bedrivas i en egen myndighet.</p>
<p>ISA:s verksamhet fungerar på det hela taget bra. ISA har en väl avvägd verksamhet där fokusering geografiskt och på sektorer är ett centralt inslag. ISA har i huvudsak gjort rimliga prioriteringar mellan sektorer och branscher och tillämpar bra arbetsmetoder. Utredningen bedömer att verksamheten varit ändamålsenlig mot bakgrund av ålagda uppgifter i förordning och regleringsbrev. ISA har hög ambitions- och aktivitetsnivå.</p>
<p>Det föreligger betydande svårigheter att mäta kostnadseffektiviteten i en verksamhet som ISA:s. Vid en sammanvägning av de resultat som ISA uppnått i form av etableringar och utförda aktiviteter och prestationer är utredningens uppfattning att ISA bedrivit en kostnadseffektiv verksamhet. Den har bidragit till att tillföra ny kompetens och skapa nya arbetstillfällen i olika delar av Sverige, främst i de tre storstadsområdena. Den har också hos många svenska aktörer lett till förbättrad insikt om betydelsen av utländska investeringar och kompetensuppbyggnad på detta område. Utredningen bedömer att verksamheten haft positiva samhällsekonomiska effekter.</p>
<p>ISA producerar informationsmaterial av hög klass om Sverige och dess ekonomi. Det är efterfrågat och används i stor omfattning även utanför den investeringsfrämjande verksamheten. Nämnden för Sverigefrämjande i utlandet (NSU) borde diskutera hur ISA kunde ges i uppgift att ta fram allmän information om Sverige även för andra aktörers räkning. NSU bör ges en viktigare strategisk roll i Sverigefrämjandet. Samarbetet med näringslivet i dessa frågor bör förstärkas.</p>
<p>ISA:s projektarbete i samverkan med regioner och företag är ett lämpligt arbetssätt som ökar möjligheterna att nå utländska investerare. Det involverar och sammanför olika aktörer och ökar hos dessa förståelsen för och kunskaperna om utländska investeringar. Finansieringen från andra aktörer är en bekräftelse på värdet av projekten. Andra aktörers bidrag till finansieringen har gjort att projektverksamheten fått större omfattning än vad som annars varit möjligt.</p>
<p>Utredningen anser att förstärkningen av ISA:s resurser för kommande treårsperiod är motiverad. Större delen av de särskilda medel som UD tilldelats för exportfrämjande för kommande treårsperiod bör utnyttjas för att stimulera samverkan mellan olika främjandeaktörer, bl.a. ISA och utrikesrepresentationen, för internationell marknadsföring av särskilda branscher. Medel som tilldelas ISA för särskilda insatser bör i möjligaste mån avse en längre period så att ISA:s administrativa hantering underlättas.</p>
<p>ISA har sedan myndigheten inrättades varit en delegation. Eftersom ISA inte är en tillfällig myndighet, bör ISA omvandlas till ordinarie myndighet och ges ett annat namn. Utredningen föreslår att det nya officiella namnet blir Myndigheten för utländska investeringar i Sverige. Eftersom ISA är ett inarbetat namn, bör det användas i alla yttre kontakter. ISA:s förordning bör omarbetas.</p>
<p>Det finns förutom namnbytet både formella och andra skäl till detta.</p>
<p>Styrelsen måste spela en aktiv strategisk roll. Den har en bra sammansättning och storlek med tanke på ISA:s behov av kompetens och kontakter men kan kompletteras så att kontakterna med Näringsdepartementet och dess myndigheter utvecklas. Flertalet ledamöter bör hämtas från näringslivet. ISA bör knyta till sig en expertgrupp med utländska företagsledare.</p>
<p>ISA bör hålla kontakt med sina utländska kollegor för att komma åt ”best practice” på olika områden och för att dra lärdom av hur investeringsfrämjandet bedrivs mot bakgrund av givna förutsättningar. Samtidigt noterar utredningen att ISA i flera avseenden verkar ligga långt framme jämfört med andra länders motsvarande organ.</p>
<p>Eftersom det underlag som finns om effekterna av utländska investeringar är begränsat, anser utredningen att det finns behov att utreda bl.a. långsiktiga effekter av olika etableringsformer samt hur dessa påverkar tillväxt och sysselsättning i Sverige.</p>
<p>Utredningen har ovan utvärderat och bedömt ISA:s verksamhet utifrån givna förutsättningar och vad myndigheten hittills uppnått. Det finns emellertid goda skäl för att vidga bedömningen till att också omfatta miljön kring myndigheten och investeringsfrämjandet i stort. Härmed avses dels andra aktörer med gränssnitt mot ISA eller med påverkansmöjligheter på investeringsförutsättningarna i Sverige, dels investeringsbegreppets innebörd.</p>
<p>ISA:s arbete har hittills främst handlat om att förmå utländska intressen att föra över resurser, främst kapital, till Sverige. Utredningen anser det väsentligt att ge investeringsbegreppet en tydlig kvalitativ och vidare innebörd. Resursöverföringar i form av investeringar till Sverige bör ses som ett begrepp som förutom kapital innehåller idéer, innovationer och kompetent arbetskraft i form av t.ex. studenter, forskare och experter. Med detta synsätt inbegrips flera politikområden i investeringsfrämjandet: migrations-, forsknings-, närings-, handels-, innovationspolitik m.m. Det är viktigt att analysera de organisatoriska och strategiska konsekvenserna av detta. Regeringen bör se över rollfördelning, uppgifter och samordningsmöjligheter hos inblandade myndigheter så att ett samordnat effektivt arbete för att få kvalificerade resurser till Sverige kan erhållas. Fokus för att förbättra investeringsklimatet måste vara både på företag och individer.</p>
<p>Utredningen har analyserat ISA:s verksamhet i ett närings-, regional- och handelspolitiskt perspektiv. Den allmänna slutsatsen är att ett slagkraftigt investeringsfrämjande måste bygga på allianser med andra aktörer.</p>
<p>ISA finns idag representerat i nio länder, i tre av dessa med egna kontor. Utredningen anser att utlandsrepresentation har så stor betydelse för att attrahera utländska investeringar att närvaron utomlands bör utökas. Detta bör i ske på två sätt, dels genom en närmare knytning av investeringsfrämjandet till utlandsmyndigheterna, dels genom större engagemang från de näringspolitiska myndigheterna i ISA:s arbete i Sverige.</p>
<p>Enligt utredningens bedömning bör investeringsfrämjandet ges större utrymme i statens samlade verksamhet. ISA:s verksamhet har bidragit till att Sverige attraherat ett ökande inflöde av utländska investeringar, vilket haft stor betydelse för svenskt näringsliv och svensk ekonomi. Betydelsen av ett kontinuerligt inflöde av direktinvesteringar är stor eftersom sådana investeringar tillför resurser och kompetens.</p>
<p>Utredningen menar att flera åtgärder bör vidtas för att investeringsfrämjandet skall bli mer omfattande och kraftfullt.</p>
<p>Utredningen föreslår att UD ytterligare bör förändra balansen i sin verksamhet så att främjandeverksamheten ges en större roll i förhållande till den traditionella säkerhetspolitiska/andra uppgifter. UD bör i en utredning mer ingående analysera hur de svenska intressena i utlandet skall drivas, bevakas och koordineras i en värld där konkurrensen mellan länder vad gäller de kommersiella intressena ökat medan den säkerhetspolitiska särarten mellan länder inom inte minst EU minskat.</p>
<p>UD är med sin utbredda representation, sin kontinuerliga kunskapsuppbyggnad, sin förankring i de olika nationella nätverken och sin diplomatiska status en viktig koordinator för att främja svenska intressen utomlands. Utrikesförvaltningen, främst ambassaderna, bör integreras strategiskt i främjandeverksamheten. Detta skulle ge bredd och djup i arbetet med att bevaka Sveriges kommersiella intressen. Ambassaderna har de för ISA nödvändiga lokala nätverken och därigenom tillgång till de beslutsnivåer där investeringsbeslut fattas.</p>
<p>Investeringsfrämjande är en viktig del av näringspolitiken men Näringsdepartementet och dess myndigheter har en för liten roll på området. Utredningen har konstaterat att ISA inom sin projektverksamhet utvecklat en arbetsmetod som har stor bäring på</p>
<p>näringspolitiken. ISA har inom ett antal områden gjort s.k. klusteranalyser och där sammanfört olika aktörer, ibland konkurrenter, där det funnits ett gemensamt intresse att i projektform få ökad kunskap om utvecklingsförutsättningarna för klustret. Inom sådana prioriterade områden har ISA fått forskning, näringsliv och offentliga aktörer att samverka för att få till stånd satsningar som stärker kluster. Dessa kluster kan sedan marknadsföras utomlands och användas för att på ett riktat sätt närma sig intressanta investerare. Hittills har ISA tagit initiativ till att starta sådana projekt och sedan till stor del drivit dem. Det handlar om att kartlägga kluster och sedan genomföra ett arbete för att stärka dem. Att försöka komplettera sådana kompetensblock eller kluster genom investeringsfrämjande åtgärder är en uppgift för ISA, medan arbetet i övrigt går utöver ISA:s kärnuppdrag. Utredningen anser att projektarbetet, vilket i sig är värdefullt, inte i tillräcklig omfattning engagerat de samhällsaktörer som har ansvar för analyser av den näringspolitiska utvecklingen i Sverige.</p>
<p>Ett väsentligt utökat samarbete bör, enligt utredningen, komma till stånd mellan ISA och flera av de näringspolitiska myndigheterna. Även om samarbete redan till viss del förekommer, vill utredningen betona vikten av att systematisera ett arbetssätt där investeringsfrämjande åtgärder integreras i det näringspolitiska arbetet för att komplettera svenska industriella system med utländska resurser och kompetens. I första hand myndigheter som NUTEK, VINNOVA och ITPS bör igenom sitt arbete kunna tillhandahålla kunskaper om strategiskt viktiga kluster eller industriella system. Det handlar främst om ett tiotal svenska kluster som ligger på framkant när det gäller hög internationell konkurrenskraft i form av kunskapsintensiv och tekniskt avancerad design, utveckling och produktion. Utredningen välkomnar en utveckling av näringspolitiken med denna inriktning. I analysarbetet handlar det då om att identifiera vilka åtgärder som behövs för att stärka klustren. Det kan röra sig om inhemska investeringar, FoUinsatser, utbildning, tillgång till kompetent arbetskraft, förstärkning av infrastrukturen m.m. I ett sådant näringspolitiskt arbete blir ISA:s roll att identifiera behovet och möjligheten att med utländska investeringar stärka systemen.</p>
<p>Företagandet internationaliseras alltmer. Även mycket små företag är idag beroende av händelser och förhållanden i andra länder. Svensk näringspolitik måste naturligtvis ta hänsyn till dessa förutsättningar och inrikta arbetet mer på de internationella persektiven. Det är enligt utredningen angeläget att förstärka samarbetet mellan UD:s och Näringsdepartementets myndigheter för att genom bättre internationell fokusering åstadkomma bättre förutsättningar för de svenska företagen och därmed bättre tillväxt. Utredningen vill betona vikten av att UD utvecklar ett större engagemang i näringspolitiska frågor. Det bör ske genom ett utökat strategiskt samarbete mellan UD och Näringsdepartementet. Det skulle syfta till en ökad fokusering på företagandets växande internationella beroenden. Eftersom tillväxtförutsättningarna blir allt mer internationellt beroende, är det väsentligt att utrikesförvaltningens kontaktnät och kunskaper om respektive lands näringsliv systematiskt görs tillgängligt för den svenska näringspolitikens aktörer.</p>
<p>ISA har genom särskilda regeringsbeslut och öronmärkta pengar tilldelats en regionalpolitisk uppgift. Utredningen menar att det är viktigt att arbeta med det regionalpolitiska uppdraget på ett sådant sätt att den samlade Sverigebilden som följer av ISA:s verksamhet förmedlar intrycket av ett tekniskt avancerat land med en kompetent arbetskraft och ett företagsvänligt klimat. Vidare måste ISA ha en strategisk inriktning som kan kombinera arbete med investeringsfrämjande i stödområdet med ett kraftfullt engagemang i storstadsregionerna. Det senare är av stor vikt, eftersom det ofta är dessa som har den största attraktionskraften för investerare som har krav på miljöer med kunskapsintensiv och tekniskt avancerad verksamhet.</p>
<p>Utredningen bedömer att det går att förena en regionalpolitisk uppgift med huvuduppdraget. För att det ska vara möjligt, krävs att ISA:s verksamhet ingår i regeringens samlade strategi för regional utvecklingspolitik och inte tilldelas medel och uppdrag ad hoc.</p>
<p>ISA:s regionalpolitiska arbete bör enligt utredningen i huvudsak genomföras inom ramen för de regionala tillväxtavtalen. De regionala aktörerna skulle kunna engageras i ett målinriktat arbete för att analysera styrkor och svagheter i respektive regions viktigare kluster. Detta skulle vara en bra utgångspunkt för att bedöma vilka näringspolitiska insatser som borde prioriteras. Här är naturligtvis inte alltid behovet av utländska investeringar den viktigaste faktorn. Men investeringsfrämjandet skulle sättas in i ett närings- eller regionalpolitiskt sammanhang som skulle förbättra samspelet mellan de olika näringspolitiska aktörerna såväl nationellt som regionalt.</p>
<p>Om investeringsbegreppet ges en vidare betydelse och involverar fler aktörer, kommer möjligheten att öka omfattningen och kraftfullheten i verksamheten att vara god. Det möjliggör en bättre användning av statens resurser och medger en större närvaro i olika länder. Tillväxt och utveckling ges en ökad fokusering i den statliga strategin inom flera politikområden.</p>
