<h1>Sammanfattning</h1>
<h2></h2>
<p>Vid riksdagsvalet 1994 sjönk valdeltagandet med 5,1 procentenheter, den kraftigaste nedgången i modern svensk politisk historia. Eftervalsanalyserna visade på ökande klyftor i valdeltagande mellan socialt resursstarka och socialt resurssvaga grupper i samhället. De resurssvaga ställde sig i högre grad utanför demokratin jämfört med de resursstarka. Våra analyser av 1999 års europaparlamentsval visar att denna trend mot ökade valdeltagandeskillnader inte är bruten. Vid europaparlamentsval är den socioekonomiska skillnaden mellan de som deltar och de som inte deltar i valen större än vid riksdagsval. Trenden mot ökade klyftor mellan röstare och icke-röstare befästes i europaparlamentsvalet 1999.</p>
<p>Skillnaderna i valdeltagande mellan olika socioekonomiska grupper var påfallande i samband med 1999 års europaparlamentsval. Social status spelar en betydligt större roll för valdeltagandet i europaparlamentsval än för valdeltagande i riksdagsval. Vid europaparlamentsval är det än tydligare att det är de väljare med hög social status som röstar i högre grad jämfört med väljare med låg social status.</p>
<p>Politiskt intresse, mediaexponering och grad av partiidentifikation är individrelaterade förklaringsfaktorer som är starkt kopplade till deltagande i europaparlamentsval. Sambandet blir ytterligare förstärkt om vi tar hänsyn till engagemang i EU-frågor, t.ex. intresse för EUfrågor och mediaexponering i EU-frågor. Röstberättigade som är politiskt intresserade, tar del av allmänt nyhetsmaterial och känner sig som anhängare av ett bestämt parti röstar i betydligt högre utsträckning än de som inte är politiskt intresserade, inte tar del av allmänt nyhetsmaterial och de som inte känner anhängarskap till något av partierna. Dessa politiska bakgrundsfaktorer är också starkare kopplat till valldeltagande i europaparlamentsval än i riksdagsval. Röstarna i europaparlamentsval är även i denna mening mindre representativa för väljarkåren i sin helhet än röstarna i riksdagsval.</p>
<p>Åsiktsmässigt är skillnaderna mellan röstare och icke-röstare fortfarande små i europaparlamentsvalen trots att färre än hälften av de röstberättigade utnyttjar sin rösträtt. Bland de politiska sakfrågor vi studerat var det, med något undantag, endast åsikter i frågor om EU som visade på ett klart samband med valdeltagande. EU-positiva väljare röstade i högre utsträckning än EU-negativa. När det gällde ideologisk placering på vänster-höger skalan återfinns tillbakagången i valdeltagande mellan 1995 och 1999 endast bland de som återfanns till vänster i politiken. På frågan om vilka partier som har mest att vinna på ett ökat valdeltagande i europaparlamentsvalen är svaret definitivt socialdemokraterna.</p>
<p>Svenskarnas attityder till EU spelar roll för det låga valdeltagandet till Europaparlamentet. Sambandet på individnivå mellan EU-åsikt och valdeltagande existerar, men är inte särskilt starkt. Det har dessutom reducerats om vi jämför 1999 års siffror med 1995 års. Om vi emellertid betraktar det svenska valdeltagande i europaparlamentsvalet i jämförelse med andra länders har svenskarnas njugga inställning till EU ett tydligt samband med nivån på valdeltagande. Generellt kan vi visa att valdeltagandet till EU i ett land i hög grad samvarierar med nivån på acceptansen av EU. Det är inte bara så att denna faktor verkar på individuell nivå på så sätt att enbart EU-negativa personer väljer att inte rösta. Debattklimatet i landet påverkar även de EU-positiva att uppfatta valet som mindre betydelsefullt och därför avstå från att rösta. I folkomröstningen 1994 sade svenska folket ett knappt ja till EU. Nu har man funnit ett sätt att protestera mot EU eller kanske t.o.m. säga nej till EU genom att stanna hemma på valdagen.</p>
<p>Referenser</p>
<p>Amnå, Erik (red). 1999. Valdeltagande i förändring. Demokratiutredningens forskarvolym 12. SOU 1999:132. Stockholm: Elanders Gotab</p>
<p>Asp, Kent. 1986. Mäktiga massmedier. Studier i politisk opinionsbildning. Stockholm: Akademilitteratur.</p>
<p>Bennulf, Martin & Hedberg, Per 1996. "Passiva eller aktiva väljare". I Gilljam, Mikael & Holmberg, Sören Ett knappt ja till EU. Väljarna och folkomröstningen 1994. Stockholm: Nordstedts Juridik.</p>
<p>Bennulf, Martin & Hedberg, Per 1999 "Utanför demokratin. Om det minskade valdeltagandets sociala och politiska rötter". I Amnå, Erik (red) Valdeltagande i förändring. Demokratiutredningens forskarvolym 12. SOU 1999:132. Stockholm: Elanders Gotab</p>
<p>Esaiasson, Peter. 1990. Svenska valkampanjer 1866-1988. Stockholm: Allmänna Förlaget.</p>
<p>Gilljam, Mikael & Holmberg, Sören m fl. 1990. Rött Blått Grönt. En bok om 1988 års riksdagsval. Stockholm: Bonniers.</p>
<p>Gilljam, Mikael & Holmberg, Sören. 1995. Väljarnas val. Stockholm: Norstedts juridik.</p>
<p>Gilljam, Mikael & Sören Holmberg. 1998. Det första valet till Europaparlamentet. Stockholm: Norstedts.</p>
<p>Holmberg, Sören. 1999. "Partiröstning och personröstning 1998". Allmänna valen 1998 del 4, specialundersökningar. Stockholm: SCB.</p>
<p>Holmberg, Sören. 2000. Välja parti. Stockholm: Norstedts (kommande).</p>
<p>New York: Doubleday.</p>
<p>Oscarsson, Henrik. 1998. Den svenska partirymden. Väljarnas uppfattningar av konfliktstrukturen i partisystemet 1956-1996. Göteborgs universitet: Statsvetenskapliga institutionen.</p>
<p>Oscarsson, Henrik. 2000. "Kontextuella förklaringar till variationer i politiskt deltagande. En analys av valdeltagandet i svenska riksdagsval 1956-1998." Uppsats presenterad vid Politikk och Demokratiseminariet vid Institutt for Samfunnsforskning i Oslo, februari 2000.</p>
<p>Olof Petersson m fl. 1998. Demokrati och medborgarskap. Demokratirådets rapport 1998. Stockholm: SNS förlag</p>
<p>Statistiska centralbyrån. 1997. Valet till Europaparlamentet 95. Sveriges officiella statistik. Stockholm: Statistiska centralbyrån.</p>
<p>Statistiska meddelanden 1999. Deltagande i valet till Europaparlamentet 1999. ME 69 SM 0001. Stockholm: Statistiska centralbyrån.</p>
<p>Teorell, Jan och Westholm, Anders. 1999. "Att bestämma sig för att vara med och bestämma. Om varför vi röstar – allt mindre". I Amnå, Erik (red) Valdeltagande i förändring. Demokratiutredningens forskarvolym 12. SOU 1999:132. Stockholm: Elanders Gotab</p>
<p>Uhrwing, Marie & Lennart J. Lundqvist. 199?. "Stadsdelarnas anda?" I Holmberg, Sören & Lennart Weibull. Red. ????. SOM-rapport XX. Göteborgs universitet: SOM-institutet.</p>
<p>Valforskningsprogrammet,Statsvetenskapliga institutionen, Göteborgs universitet - hemsida. http:// pol.gu.se/sve/forsk/vod/vustart.htm</p>
<p>Demokratiutredningens skrift 32. SOU 1999:151. Stockholm: Elanders Gotab.</p>
<h2>Valaktens innanförskap</h2>
<p>Om varför vissa deltog – andra avstod</p>
<p>Anders Lithner</p>
