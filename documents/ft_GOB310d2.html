<h1>En statistisk utvärdering av småhusens taxeringsvärden</h1>
<h2></h2>
<p>Expertbilaga till Fastighetstaxeringsutredningen av</p>
<p>Tommy Berger, forskningsassistent vid Institutet för bostadsforskning och</p>
<p>Robert Boije, fil. dr. och kansliråd vid Finansdepartementet</p>
<h2>Inledning</h2>
<p>I denna promemoria undersöks med statistiska metoder om reglerna för fastighetstaxering av småhusfastigheter (exkl. småhus på lantbruksenheter) leder fram till det avsedda förhållandet att en fastighets basvärde skall utgöra 75 procent av dess marknadsvärde. I samband med detta görs också en begränsad utvärdering av omräkningsförfarandet, d.v.s. det förfarande varvid taxeringsvärdena (de omräknade basvärdena) fastställs. Vidare undersöks vilken relevans olika värdefaktorer skall tillmätas, om värdefaktorerna på ett tillfredsställande sätt fångar upp förhållanden av betydelse för fastighetens marknadsvärde och om standardpoängsättningen är rimlig. I detta sammanhang undersöks också om det bland de överlåtelser som skett finns någon signifikant skillnad i överlåtelsepriser mellan permanent- och fritidsbostäder med likvärdig standard och i jämförbara lägen.</p>
<p>Det bör framhållas att det inte går att avgöra om basvärdet korrekt återspeglar marknadsvärdet i varje enskilt fall utan en viss osäkerhet. Detta gäller oavsett om värderingen sker med en statistisk massvärderingsmetod eller med en individuell värdering. Syftet med denna bilaga är i första hand att med statistiska metoder undersöka om det finns systematiska felaktigheter i taxeringen. Om dessa åtgärdas kommer precisionen att bli bättre även i det enskilda fallet.</p>
<p>Den statistiska bearbetningen är baserad på uppgifter som fastighetsägarna lämnar i samband med den allmänna fastighetstaxeringen, vilket bl.a. inkluderar uppgifter om fastighetens standard som exempelvis bostadsyta och på uppgifter om köpeskillingar på försålda fastigiheter.</p>
<p>Promemorian är organiserad på följande vis: För de läsare som inte är intresserade av en detaljerad beskrivning av de statistiska metoder som använts vid utvärderingen, ges inledningsvis en ”oteknisk” sammanfattning av de huvudsakliga resultaten. I avsnitt 1 redovisas resultaten om bas- och taxeringsvärdenas precision. I avsnitt 2 och 3 beskrivs de statistiska metoder som har använts för att undersöka vilken relevans olika så kallade värdefaktorer skall tillmätas, om värdefaktorerna på ett tillfredsställande sätt fångar upp förhållanden av betydelse för marknadsvärdet, om det finns någon signifikant skillnad i överlåtelsepriserna mellan permanent- och fritidsbostäder, om standardpoängsättningen är rimlig, samt resultaten av dessa analyser.</p>
