<h1>14 Sekretessfrågor och informationsutbyte </h1>
<h2>14.1 Inledning och bakgrund</h2>
<p>Utredaren föreslår att en sekretessbrytande regel införs i offentlighet- och sekretesslagen enligt vilken personal i hälso- och sjukvård samt socialtjänst har möjlighet att lämna uppgift till kontrollmyndighet i tydliga fall av vanvård eller misshandel av djur samt i situationer där djur uppenbart uppvisar sjukdomssymtom.</p>
<h2>14.1.1 Utredarens direktiv</h2>
<p>I utredarens direktiv sägs bl.a. att andra myndigheter eller aktörer än kontrollmyndigheten för djurskydd ibland kan upptäcka tecken på djurskyddsproblem i samband med olika kontakter med eller kontroller hos djurägare. Det kan exempelvis handla om personal från hemtjänst, vård eller socialtjänst som vid hembesök hos vårdtagare m.fl. observerar att djur far illa. Enligt de nuvarande sekretessreglerna kan sådana djurskyddsproblem inte rapporteras och problemen kan därför fortgå utan åtgärd. Regeringen anser att det bör utredas vilka åtgärder som kan vidtas för att lösa detta problem, med beaktande av att värna den personliga integriteten.</p>
<h2>14.1.2 Utredarens probleminventering</h2>
<p>Djurskyddsproblem kan i vissa fall upptäckas av personal från andra myndigheter än kontrollmyndigheten för djurskydd. I dag hindrar sekretessbestämmelserna i offentlighets- och sekretesslagen (2009:400, OSL) att sådana upptäckter rapporteras till kontrollmyndigheten.</p>
<p>En vanlig personalkategori som kan komma i kontakt med djurskyddsproblem hos enskilda är personal inom hälso- och sjukvården samt socialtjänsten bl.a. eftersom antalet kontakter med patienter och klienter är stort och ofta innebär stor insyn i enskildas privatliv och hemmiljö. Personalen kan få kännedom om djurskyddsproblem i tjänsten t.ex. vid hembesök eller när vårdtagare och brukare besöker vårdcentraler, sjukhus eller socialkontor. Djurskyddsproblem hos enskilda kan även upptäckas av personal från andra myndigheter eller samhällsaktörer som omfattas av OSL i sin verksamhet, t.ex. skola, polis eller räddningstjänst.</p>
<p>Utöver de myndigheter som omfattas av sekretessbestämmelserna i OSL så finns det även andra yrkeskategorier där andra former av sekretess förekommer för uppgifter som har anförtrotts dem i yrkesutövningen. Exempel på sådana yrken är advokater och präster. Enligt utredarens bedömning är dock situationer där yrkeskategorier som inte omfattas av OSL kan komma att upptäcka djurskyddsproblem av mycket liten betydelse och den frågan har inte närmare utretts.</p>
<h2>14.1.3 Utredarens förfrågningar och undersökningar m.m.</h2>
<p>I princip anser samtliga instanser som svarat i utredarens probleminventering att det är viktigt att frågan om lagstiftningen för personal inom hälso- och sjukvården samt socialtjänsten ses över i fråga om möjligheten att bryta sekretessen på ett juridiskt riktigt sätt om personal upptäcker vanvård av djur. Många instanser uppger att det inte är rimligt att sekretessbestämmelserna kan få hindra ett effektivt djurskydd, medan många också understryker att frågan är komplicerad. Flera instanser framhåller att det är viktigt med ett bra samarbete mellan länsstyrelsen, socialtjänsten och andra myndigheter.</p>
<p>För att få ett faktaunderlag om omfattningen av situationer där sekretessbestämmelserna hindrar informationsutbyte vid djurskyddsproblem har utredaren sammankallat en referensgrupp. I denna har Sveriges Kommuner och Landsting (SKL), Socialstyrelsen, länsstyrelserna, Socialdepartementet och Jordbruksdepartementet varit representerade. Utredaren har också frågat myndigheter som kan komma i kontakt med detta problem i verksamheten, bl.a. vissa länsstyrelser och stadsjuristkontoren i Stockholm, Göteborg och Malmö.</p>
<p>SKL  uppger att det under den senaste tjugoårsperioden inte finns några diarieförda ärenden om att sekretessbestämmelserna skulle ha hindrat personal från kommun eller landsting att anmäla djurskyddsproblem. Det behöver dock inte tyda på att problemet inte existerar, utan kan även bero på att SKL inte uppmärksammats på frågan.</p>
<p>Vissa länsstyrelser uppger att de relativt ofta kommer i kontakt med problemet. Länsstyrelsen i Värmlands län  har t.ex. uppgett att ett tiotal djurskyddsärenden per år troligen hade kunnat avstyras eller att ett ingripande hade kunnat göras i ett tidigare skede om inte sekretess hade hindrat anmälan. Länsstyrelsen i Stockholms län  uppger att man vid en grov uppskattning kommer i kontakt med ett tiotal ärenden per år där det finns sekretessbestämmelser som hindrar ett öppet informationsutbyte. Vidare bedömer man att mörkertalet är stort. Länsstyrelsen i Västernorrlands län  uppger att man har haft konkreta ärenden där djur har utsatts för lidande därför att länsstyrelsen inte fått information eller har fått den för sent beroende på att andra myndigheter inte har lämnat uppgifter. Länsstyrelsen i Jämtlands län  uppger att man har kommit i kontakt med problemet vid fyra–fem tillfällen under de senaste två åren.</p>
<p>Stockholms stads juridiska avdelning har inte uppmärksammat detta som något problem. En förklaring kan vara att dessa frågor löses längre ner i organisationen och därför inte når verksamhetsledningen.  Göteborgs stad, stadskansliets juridiska enhet , uppger att man har kommit i kontakt med problemet vid ett flertal tillfällen. Sekretessreglerna uppfattas i sammanhanget som ett stort problem, framför allt i samband med hembesök i socialtjänsten.  Malmö Stad uppger att man har fått förfrågningar i ungefär fyra ärenden under de två sista åren. De anger att dessa problem oftast kan lösas på praktisk väg i samråd med den enskilde. Detta är även den rekommendation som man i första hand ger vid förfrågningar från kommunens verksamheter.</p>
<p>Det har från flera håll även framförts att det förekommer att personal som omfattas av OSL anmäler djurskyddsproblem anonymt till kontrollmyndigheten, vilket strider mot sekretessreglerna.</p>
<h2>14.2 Gällande rätt inom hälso- och sjukvård, socialtjänst m.m.</h2>
<h2>14.2.1 Insatser enligt hälso- och sjukvårdslagen är frivilliga</h2>
<p>Hälso- och sjukvårdslagen (1982:763, HSL) reglerar landstingens och kommunernas hälso- och sjukvård. I lagens förarbeten (prop. 1981/82:97) slås fast att god hälso- och sjukvård särskilt ska bygga på respekt för patientens självbestämmande och integritet. Vidare sägs att vården och behandlingen så långt som det är möjligt ska utformas och genomföras i samråd med patienten.</p>
<p>Insatser enligt HSL är helt och hållet frivilliga. Det står alltså den enskilde fritt att söka hjälp hos hälso- och sjukvården och även att när som helst avbryta en pågående insats.</p>
<h2>14.2.2 Närmare om insatser enligt socialtjänstlagen</h2>
<p>Socialtjänstlagen (2001:453, SoL) reglerar kommunernas socialtjänst. Enligt denna lag har den som har behov av hjälp för att uppnå en skälig levnadsnivå och inte kan få hjälp på något annat sätt har rätt till bistånd av kommunen. Biståndet omfattar t.ex. äldreomsorg, hemtjänstinsatser och vård av missbrukare. En av socialtjänstens viktigaste utgångspunkter är att socialtjänstens insatser i individuella ärenden ska präglas av frivillighet och självbestämmande. Verksamhet enligt SoL ska bygga på respekt för människors självbestämmanderätt och integritet och socialnämndens insatser för den enskilde ska utformas och genomföras tillsammans med honom eller henne. I motiven till lagen sägs också att samråd med andra myndigheter i regel inte bör ske utan att den enskilde samtycker till det (prop. 1979/80:1 del A s. 364 och 398). Lagstiftningen har utformats så att den enskilde ska känna förtroende och respekt för socialtjänsten och så att han eller hon ska våga vända sig till denna (prop. 1981/82:186, s. 14).</p>
<p>Insatser enligt SoL är på samma sätt som insatser enligt HSL helt och hållet frivilliga. Det står alltså den enskilde fritt att söka och ta emot hjälp hos socialtjänsten och även att när som helst avbryta en pågående hjälpinsats.</p>
<p>Det kan även noteras att det kan finnas rätt att få bistånd enligt SoL för hållande av husdjur om det är nödvändigt för att den enskilde ska anses vara tillförsäkrad en skälig levnadsnivå. Biståndet kan vara i form av ekonomiskt bistånd eller i form av praktisk hjälp, t.ex. för att möjliggöra att den enskilde kan behålla ett husdjur som han eller hon inte längre kan betala för eller ta hand om. Det har även förekommit att socialnämnder har beviljat bistånd till anskaffning av husdjur. Det krävs dock starka sociala skäl för att bistånd ska beviljas och bistånd för hållande av sällskapsdjur beviljas endast i undantagsfall, vilket kommer till uttryck bl.a. i följande exempel på avgöranden i Regeringsrätten och kammarrätterna.</p>
<p>I RÅ 1992:42 prövade Regeringsrätten om bistånd enligt SoL kunde utgå för hjälp med rastning av hund. Omständigheterna i fallet bedömdes dock inte vara sådana att hållande av husdjur var nödvändigt för att den enskilde skulle anses vara tillförsäkrad en skälig levnadsnivå.</p>
<p>Kammarrätten i Göteborg har i dom den 22 september 2005 i mål nr 1481-05 funnit att en person som genomgick behandling för missbruksproblem inte ansågs uppnå skälig levnadsnivå genom att erbjudas särskilt boende där hon inte kunde ha kvar sin hund.</p>
<p>Kammarrätten i Stockholm har den 26 september 2008 i dom i mål nr 2212-08 uttalat att hållande av husdjur allmänt sett inte kan anses ingå i skälig levnadsnivå i SoL:s mening. En bedömning av vad som är skälig levnadsnivå måste dock göras utifrån förhållandena i det enskilda fallet. Kammarrätten fann att den enskilde var berättigad till hjälp av hemtjänst med rastning av sin hund som hon hade haft sedan flera år och som var hennes huvudsakliga sällskap.</p>
<h2>14.2.3 Lagen om stöd och service till vissa funktionshindrade</h2>
<p>Funktionshindrade kan även ha rätt till hjälp enligt lagen (1993:387) om stöd och service till vissa funktionshindrade (LSS).</p>
<p>En förutsättning för detta är att den enskilde behöver sådan hjälp i sin livsföring och att behoven inte tillgodoses på annat sätt. Syftet är att försäkra att den enskilde får goda levnadsvillkor. De insatser som görs ska vara varaktiga och samordnade. Insatserna ska också vara anpassade till mottagarens individuella behov och även att de är lättillgängliga för de personer som behöver dem och stärker deras förmåga att leva ett självständigt liv.</p>
<p>Den enskilde kan också beviljas hjälp av personlig assistent. I begreppet personlig assistans ligger att det ska vara fråga om ett personligt stöd som ger den funktionshindrade ökade möjligheter till ett självständigt liv. Man kan även beviljas hjälp med t.ex. att ta hand om husdjur. Ett krav är dock att den som har rätt till denna hjälp eller dennes ställföreträdare kan ta huvudansvaret för djurhållningen. I verksamheten gäller sekretess enligt 26 kap. 1 § första stycket OSL.</p>
<h2>14.2.4 Vård utan samtycke av den enskilde</h2>
<p>I vissa fall kan kommuner och landsting besluta om vård av enskilda oberoende av samtycke, s.k. tvångsvård. Sådan vård kan under vissa förutsättningar och efter prövning i domstol ges med stöd av</p>
<p>• lagen (1990:52) med särskilda bestämmelser om vård av unga (LVU),</p>
<p>• lagen (1988:870) om vård av missbrukare i vissa fall (LVM),</p>
<p>• lagen (1991:1128) om psykiatrisk tvångsvård (LPT), och</p>
<p>• lagen (1991:1129) om rättspsykiatrisk vård (LRV).</p>
<p>Vid vård utan samtycke av den enskilde har berörda myndigheter långtgående befogenheter. Vissa beslut kan i sådana fall innebära djurskyddsproblem, t.ex. i samband med att den enskilde förs till institution och han eller hon har djur i sin bostad som inte kan tas om hand av någon annan. Samma problem kan uppstå i samband med ingripande av polis, t.ex. vid anhållan, häktning, tvångshämtning eller verkställighet av frihetsstraff.</p>
<h2>14.2.5 Socialnämnds ansvar för dödsbo</h2>
<p>En socialnämnd kan få ett direkt ansvar som djurhållare när ägaren har avlidit. När den avlidne inte har någon som kan ta hand om sin egendom ska detta anmälas till socialnämnden och eventuella dödsbodelägare. Detta framgår av 18 kap. 2 § andra stycket ärvdabalken.</p>
<p>Socialnämnden har ansvaret även om dödsfallet på annat sätt blir känt för nämnden. Personal från hemtjänsten kan vara de första som noterar dödsfall hos vårdtagare. Om den avlidne har haft djur i sin vård så måste den akuta skötselfrågan lösas t.ex. genom placering på djurhem eller genom avbytartjänsten. (Striwing m.fl. 2002) I sådana fall är sekretessfrågor ofta inte aktuella eftersom sekretesskyddet för avliden är begränsat (jfr prop. 1979/80:2 Del A s. 84–85, RÅ82 2:66). Regeringsrätten ansåg dock i RÅ 2007 att om uppgifter lämnades ut mot den avlidnes uttryckliga vilja så skulle det innebära en kränkning mot den avlidne.</p>
<h2>14.3 1980 års sekretesslag (SekrL) och 2009 års lag om offentlighet och sekretess(OSL)</h2>
<p>OSL trädde i kraft den 30 juni 2009 och ersatte den tidigare sekretesslagen (1980:100, SekrL). Lagen innehåller i första hand undantag från offentlighetsprincipen i tryckfrihetsförordningen (TF). Enligt offentlighetsprincipen ska verksamheten inom den offentliga sektorn vara öppen för insyn och kontroll. Den ger också allmänheten rätt att ta del av allmänna handlingar. Vilka begränsningar som finns i rätten att ta del av allmänna handlingar ska enligt 2 kap. 2 § TF anges i en särskild lag, numera OSL.</p>
<h2>14.3.1 Vad innebär sekretess?</h2>
<p>Sekretess innebär ett förbud om att avslöja en uppgift. Förbudet gäller alla former av avslöjande, oavsett om det sker muntligt, genom att allmänna handlingar lämnas ut eller på något annat sätt. Detta framgår av 3 kap. 1 § OSL.</p>
<p>Att en uppgift inte får avslöjas muntligen innebär att den inte får berättas vidare. Om uppgiften förekommer i en allmän handling får handlingen, eller del av den, inte lämnas ut. Vidare får uppgiften inte meddelas exempelvis i brev. Det saknar betydelse om uppgiften är dokumenterad eller inte. Det har inte heller någon betydelse om uppgiften lämnas ut på begäran av annan eller om den lämnas ut på initiativ av den som har hand om uppgiften.</p>
<h2>14.3.2 Brott mot sekretessbestämmelserna</h2>
<p>I brottsbalken anges att det är straffbart att bryta mot sekretess. Dessa bestämmelser finns i 20 kap. 3 § brottsbalken (brott mot tystnadsplikt). Om brottet har skett avsiktligt är straffet böter eller fängelse i högst ett år. Om det har skett på grund av oaktsamhet är straffet böter och i ringa fall av oaktsamhet är brottet straffritt.</p>
<h2>14.3.3 Sekretessbestämmelsernas utformning och innehåll</h2>
<p>Varje särskild sekretessbestämmelse har utformats så att sekretessen inte ska bli mer långtgående än vad som är absolut nödvändigt för att skydda det intresse som har föranlett bestämmelsen. Därför begränsas sekretessen i de flesta fall av ett s.k. skaderekvisit. Detta innebär att sekretessen görs beroende av en skadeprövning från myndighetens sida. Är det t.ex. fråga om en sekretessbestämmelse som är avsedd att skydda det allmännas intresse så ska alltså den eventuella skadan drabba det allmänna för att sekretess ska föreligga. På motsvarande sätt ska skadan drabba den enskilde när sekretessen ska skydda ett enskilt intresse.</p>
<p>Det förekommer två slags skaderekvisit, ett rakt och ett omvänt. Det raka skaderekvisitet innebär att sekretess föreligger om det kan antas att en viss skada eller ett visst men uppkommer om uppgiften avslöjas. Vid det omvända skaderekvisitet gäller däremot sekretess om det inte står klart att uppgiften kan röjas utan skada eller men. I det första fallet är alltså offentlighet huvudregel, medan det i det senare fallet gäller sekretess som huvudregel (se prop. 1979/80:2 del A s. 78 f. Detta innebär att det inte finns hinder för att en uppgift lämnas till en annan enskild eller till en myndighet, om den enskilde samtycker till det, vilket framgår av 10 kap. 1 § OSL. Om däremot den enskilde inte själv medger att uppgifterna lämnas ut så får detta endast ske om det står klart att detta inte kan vara till men.</p>
<p>Enligt förarbetena till SekrL påpekas att men  för den enskilde innefattar också helt rättsenliga, dvs. lagliga, åtgärder. För det fall sekretesskyddet ska vika ska detta därför särskilt anges i lagstiftningen.</p>
<p>När det gäller sekretess som skyddar enskildas intressen så är det ofta den enskildes personliga förhållanden  som sekretessen gäller. Vad som menas med begreppet måste bestämmas utifrån vanligt språkbruk. Detta betyder att uttrycket kan gälla så vitt skilda förhållanden som t.ex. en persons adress som hur ett psykiskt sjukdomstillstånd yttrar sig.</p>
<h2>14.4 Huvuddragen i sekretessbestämmelserna</h2>
<h2>14.4.1 Hälso- och sjukvården</h2>
<p>Inom hälso- och sjukvården finns sekretess för uppgifter som rör enskildas hälsotillstånd och andra personliga förhållanden. Sekretessen gäller om det inte är står klart att en uppgift kan avslöjas utan att orsaka den enskilde eller hans eller hennes närstående men. Detta framgår av 25 kap. 1 § OSL. Med hälso- och sjukvård avses främst öppen och sluten sjukvård som bedrivs med stöd av HSL. All personal ska följa sekretessen, dvs. inte endast de som utför det egentliga vårdarbetet utan även personal som utför administrativt, ekonomiskt eller tekniskt arbete.</p>
<h2>14.4.2 Socialtjänsten</h2>
<p>Sekretess som rör den enskildes personliga förhållanden finns också inom socialtjänsten, vilket framgår av 26 kap. 1 § OSL.</p>
<p>Räckvidden av sekretessbestämmelsen omfattar både ärendehandläggning och faktisk verksamhet som utövas med stöd av SoL. Sekretessen omfattar alltså handlingar och uppgifter i övrigt som bl.a. gäller uppsökande verksamhet, hemtjänst och särskilt boende för äldre. Sekretessen omfattar även den verksamhet som socialtjänsten utför med stöd av lagstiftning om vård utan samtycke med stöd av LVU och LVM. Den omfattar även andra verksamheter, bl.a. sådana som socialnämnd eller Statens institutionsstyrelse har hand om enligt lag. Sekretessen på dessa områden gäller med ett omvänt skaderekvisit.</p>
<h2>14.4.3 Sekretess hos enskilda vårdgivare</h2>
<p>Enligt 6 kap. 13 § patientsäkerhetslagen (2010:659) får den som tillhör eller har tillhört hälso- och sjukvårdspersonalen inom den enskilda hälso- och sjukvården inte obehörigen röja vad han eller hon i sin verksamhet har fått veta om en enskilds hälsotillstånd eller andra personliga förhållanden. Som obehörigt röjande anses inte att någon fullgör sådan uppgiftsskyldighet som följer av lag eller förordning. För det allmännas verksamhet gäller OSL.</p>
<p>Tystnadsplikt finns även för den som är eller har varit verksam inom yrkesmässigt bedriven enskild verksamhet som avser insatser enligt SoL. Detta framgår av 15 kap. 1 § SoL. Tystnadsplikten har ansetts vara likvärdig för personal i offentlig tjänst och i enskild tjänst (SOU 2003:99).</p>
<h2>14.4.4 Sekretess mellan myndigheter är huvudregel</h2>
<p>En uppgift som är sekretesskyddad får inte heller avslöjas för andra myndigheter om inte något annat framgår av OSL eller annan lagstiftning. Detta framgår av 8 kap. 1 § OSL. Samma sak gäller även mellan olika verksamhetsgrenar inom en och samma myndighet om de är självständiga i förhållande till varandra. Detta anges i 8 kap. 2 § OSL.</p>
<p>I SOU 2003:99 Ny sekretesslag  uttalas följande (s. 27).</p>
<p>Kravet på ett gott integritetsskydd för den enskilde förutsätter att sekretess råder, inte bara i förhållande till enskilda, utan även mellan olika myndigheter. Utan sekretess mellan myndigheter skulle uppgifter kunna spridas i alltför stor utsträckning utanför det sammanhang där de ursprungligen förekommer. Även inom myndigheter bör det finnas bestämmelser som hindrar att uppgifter som lämnas för ett visst ändamål används av myndigheten i ett annat sammanhang och att uppgifter som rör känsliga personliga förhållanden blir kända i en onödigt stor personkrets. Sekretess mellan och inom myndigheter är också en relativt fast inrotad princip hos de personer som skall tillämpa sekretesslagen.</p>
<p>Det finns dock sekretessbrytande bestämmelser och enligt 3 kap. 1 § OSL är detta bestämmelser som innebär att en sekretessbelagd uppgift får lämnas ut under vissa förutsättningar.</p>
<p>Syftet med sekretess mellan myndigheter är att förhindra att sekretesskyddad information som har lämnats eller hämtats in i en viss verksamhet och för ett visst ändamål används i en annan verksamhet för vilken den inte är avsedd. Den som har vänt sig till en myndighet ska alltså inte behöva riskera att drabbas av en åtgärd eller ett ingripande från en annan myndighet om det inte finns direkt lagstöd för det (Clevesköld m.fl. 2004).</p>
<h2>14.4.5 Sekretess följer som huvudregel inte uppgiften vid utlämnande</h2>
<p>En grundläggande princip i sekretesslagstiftningen är att sekretess som huvudregel inte följer med en uppgift när den lämnas från en myndighet till en annan. Intresset av sekretess måste i varje sammanhang vägas mot intresset av insyn i myndigheternas verksamhet. Offentlighetsintresset kan därför kräva att de uppgifter som är sekretessbelagda hos en myndighet är offentliga hos en annan myndighet som har hämtat in dem (prop. 1979/80:2 Del A s. 75 f).  Sekretessen begränsas till den information som är knuten till verksamheten, till ett ärende eller till den information som har samlats vid en viss myndighet.</p>
<p>Enligt 21 kap. 1 § OSL gäller sekretess bl.a. för uppgift som rör en enskilds hälsa eller sexualliv såsom uppgifter om sjukdomar, missbruk, sexuell läggning, könsbyte, sexualbrott eller annan liknande uppgift, om det måste antas att den enskilde eller någon närstående till denne kommer att lida betydande men om uppgiften röjs. Bestämmelsen syftar till att ge den enskilde ett minimiskydd för känsliga uppgifter om bl.a. hälsa. Bestämmelsen är generell och ska tillämpas hos alla myndigheter. Sekretessen gäller med ett kvalificerat rakt skaderekvisit, (jfr prop. 2005/06:161 s. 34 och 153 ). Ett rakt skaderekvisit innebär att det råder en presumtion för offentlighet. Utformningen av skaderekvisitet i paragrafen – att det måste antas att ett utlämnande av en uppgift kommer att leda till betydande men – betyder en särskilt stark presumtion för offentlighet (jfr prop. 2005/06:161 s. 34).</p>
<h2>14.4.6 Generalklausulen i 10 kap. 27 § första stycket OSL</h2>
<p>Även om sekretess som huvudregel enligt 8 kap. 1 § OSL gäller mellan myndigheter, har det i vissa fall ansetts vara nödvändigt att myndigheter kan utbyta uppgifter. Därför har vissa sekretessbrytande bestämmelser införts, t.ex. den s.k. generalklausulen i 10 kap. 27 § första stycket OSL. Enligt denna bestämmelse får sekretessbelagd uppgift lämnas till en annan myndighet om det är uppenbart att intresset av att uppgifterna lämnas har företräde framför det intresse som sekretessen ska skydda.</p>
<p>Viss sekretess har emellertid ansetts vara särskilt angelägen att upprätthålla i förhållande till andra myndigheter. Hälso- och sjukvårdssekretessen och socialtjänstsekretessen har enligt 10 kap. 27 § andra stycket OSL därför undantagits från generalklausulens tillämpningsområde. Detta innebär att utlämnande av sekretessbelagda uppgifter på hälso- och sjukvårdens samt socialtjänstens områden till andra myndigheter får ske endast i de fall som anges i OSL eller i annan författning.</p>
<h2>14.4.7 Sekretessbrytande bestämmelser i 10 kap. OSL vid misstankar om begångna brott</h2>
<p>I vissa fall har det ansetts vara viktigt att även sekretessen i hälso- och sjukvård samt socialtjänst kan brytas. Detta har bl.a. ansetts viktigt när det är fråga om misstankar om vissa brott.</p>
<p>Enligt bestämmelserna i 10 kap. 19–22 §§ OSL hindrar inte bestämmelserna i 25 kap 1 § och 26 kap. 1 § OSL att en uppgift lämnas till en polismyndighet eller någon annan myndighet som ska ingripa mot brott. Detta gäller om uppgiften behövs för att förhindra ett förestående eller avbryta ett pågående brott enligt vad som avses i bl.a. 4 eller 4 a § lagen (1951:649) om straff för vissa trafikbrott, (rattfylleri och grovt rattfylleri) och även beträffande vissa brott mot unga.</p>
<p>Det finns också sekretessbrytande bestämmelser som gör det möjligt för de myndigheter som inte omfattas av generalklausulen att lämna ut uppgifter till t.ex. Åklagarmyndigheten eller polisen vid misstanke om vissa brott. Detta framgår av 10 kap. 23 § OSL och omfattar bl.a. sekretess som avser hälso- och sjukvård (25 kap. 1 §, 2 § andra stycket eller 3–8 §§) och socialtjänst (26 kap. 1–6 §§). (Lenberg m.fl.2010)</p>
<p>För att den sekretessbrytande bestämmelsen ska bli tillämplig krävs dock att det är fråga om mycket allvarlig brottslighet. I paragrafens första punkt anges att uppgifter endast får lämnas om det är fråga om begångna brott där det lägsta straffet är fängelse i minst  ett år. Uppgifter som kan lämnas i sådana fall är alltså misstankar som gäller sådana brott som bl.a. mord, dråp, våldtäkt, grov misshandel, olaga frihetsberövande, grovt rån, rån, grovt narkotikabrott, mordbrand och allmänfarlig ödeläggelse.</p>
<h2>14.4.8 Lagstadgad uppgiftsskyldighet i vissa fall</h2>
<p>I vissa fall kan det finnas lagstadgad skyldighet att lämna ut uppgifter som bryter sekretessen. En sådan skyldighet finns exempelvis i 6 kap. 15 § patientsäkerhetslagen enligt vilken hälso- och sjukvårdspersonalen är skyldig att lämna ut sådana uppgifter som gäller om någon vistas på en sjukvårdsinrättning om uppgifterna i ett särskilt fall begärs av en domstol, åklagarmyndighet, polismyndighet, Kronofogdemyndigheten eller Skatteverket. Socialtjänsten har samma uppgiftsskyldighet när det gäller uppgifter om att någon vistas på ett hem för vård eller boende, vilket framgår av 12 kap. 10 § andra stycket SoL.</p>
<p>Ett annat exempel på uppgiftsskyldighet gäller verksamhet som rör barn och ungdomar. I 14 kap. 1 § SoL finns en skyldighet för myndigheter att anmäla om de i sin verksamhet får kännedom om något som kan innebära att socialnämnden behöver ingripa till skydd för barnet.</p>
<p>I vissa situationer finns bestämmelser som inte hindrar att en sekretessbelagd uppgift lämnas till en annan myndighet. Ett exempel på detta är att socialtjänstsekretessen inte hindrar att uppgift lämnas till polisen i ärenden som rör barn och ungdom. Om personal inom socialtjänsten upptäcker förhållanden som innebär en risk för en person som är under 18 år bryts sekretessen. Detta gäller även om den unga personen begår brott. Detta framgår av 10 kap. 20 § OSL. I förarbetena uppges att skälet för att få bryta sekretessen är att kunna sätta in sociala skyddsåtgärder för den unge och inte att åstadkomma ett straffrättsligt ingripande.</p>
<h2>14.4.9 Nöd enligt 24 kap. 4 § brottsbalken</h2>
<p>En gärning som någon begår i nöd utgör enligt 24 kap. 4 § brottsbalken inte brott. Detta gäller om inte gärningen kan anses vara oförsvarlig med hänsyn till farans beskaffenhet, den skada som förorsakas annan och omständigheterna i övrigt. Bestämmelsen betyder att en annars brottslig handling kan vara godtagbar under vissa omständigheter och därför inte bedöms som brott. Enligt 24 kap. 4 § brottsbalken föreligger nödsituation när fara hotar liv, hälsa, egendom eller något annat viktigt av rättsordningen skyddat intresse.</p>
<p>I en nödsituation kan alltså en annars straffbelagd handling vara straffri. I princip gäller att den gärning som företas i nöd ska vara påkallad av ett intresse av betydligt större vikt än det som offras. Nödbestämmelsen är avsedd att tillämpas endast i undantagsfall.</p>
<p>En avvägning ska alltid göras mellan den hotade egendomen och det intresse som uppoffras. Ansvarsfrihet gäller endast när gärningen är försvarlig. Ju mindre värde som egendomen har, desto mindre är utrymmet för att medge ansvarsfrihet på grund av nöd. Det har dock inte ansetts vara uteslutet med ansvarsfrihet trots att egendomen endast har affektionsvärde. I kommentaren till brottsbalken uppges det att det bör vara tillåtet att rädda även en gammal hund utan något egentligt ekonomiskt värde från att dö av koloxidförgiftning genom att slå sönder en fönsterruta. Nödregeln ger dock inte den enskilde rätt att göra ingripanden som det tillkommer myndigheterna om det inte finns särskilt starka skäl. Det har påpekats att bestämmelsen om nödrätt bör tillämpas särskilt restriktivt när det är fråga om att skydda ett allmänt intresse genom nödhandling. Vid svårartade former av djurplågeri anses dock nödrätt föreligga (Holmberg m.fl. 1998).</p>
<p>Det kan uppstå nödsituationer när sekretessen inom hälso- och sjukvård eller socialtjänst måste brytas. En läkare, sjuksköterska eller socialarbetare kan exempelvis för att avvärja fara för liv, hälsa eller egendom vara tvingad att lämna ut uppgifter om en vårdtagare. Att det i en sådan situation är tillåtet att bryta sekretessen anses framgå indirekt av 24 kap. 4 § BrB. (Nordström m.fl. 1996).</p>
<p>Justitieombudsmannen (JO) har i några ärenden uttalat sig om möjligheten att tillämpa nödbestämmelserna för att bryta sekretess i samband med brott. JO framhåller att möjligheterna att tillämpa bestämmelserna om nöd är begränsade för att bryta sekretess och att det endast kan komma i fråga i vissa fall (se bl.a. JO 1993/94 s. 461 och JO 2001/2002 s. 451).</p>
<h2>14.4.10 Sekretess i djurskyddsärenden hos länsstyrelserna</h2>
<p>Det finns inte några särskilda sekretessbestämmelser till skydd för enskilda som förekommer i mål eller ärenden enligt djurskyddslagstiftningen. Uppgifter i djurskyddsärenden kan i princip endast omfattas av sekretess med stöd av 36 kap. 2 § OSL, om det är fråga om en näringsidkare och det kan antas att denne lider avsevärd ekonomisk skada om uppgifterna röjs. Uppgifter i andra ärenden, t.ex. ärenden som rör sällskapsdjur, är alltså alltid offentliga. (Geijer m.fl. 2007). Sekretessen omfattar dock inte beslut i ärenden. Som tidigare nämnts finns det även ett allmängiltigt sekretesskydd hos myndighet för uppgift om bl.a. enskilds hälsa eller sexualliv i 21 kap. 1 § OSL.</p>
<p>Enligt nuvarande reglering så har en person som anmäler eller lämnar uppgifter i ett djurskyddsärende inte något sekretesskydd hos tillsynsmyndigheten när han eller hon har uppgett sin identitet. JO har uttalat att det inte är anmälaren eller uppgiftslämnaren som bestämmer om sekretess ska gälla, om han eller hon väl har framträtt med sitt namn. Även om den enskilde begär att få vara anonym så är ska myndigheten pröva frågan om sekretess (JO 1983/84 s 247).</p>
<h2>14.5 Utredarens överväganden och förslag Behov av ett bättre informationsutbyte</h2>
<p>Att de nuvarande sekretessreglerna i vissa fall kan vara ett hinder för att åtgärda djurskyddsproblem framhålls av många instanser i utredarens probleminventering. De förfrågningar som utredaren har gjort visar även att problemet är känt hos socialtjänsten och länsstyrelserna. Det är dock svårt att få närmare kännedom om omfattningen av problemen eftersom sekretessbestämmelserna hindrar ett öppet informationsutbyte. Vidare har det i utredarens arbete framförts att det förekommer att personal anmäler djurskyddsproblem anonymt, vilket strider mot gällande sekretessregler. Problemet tycks dock inte i någon större utsträckning rapporteras till ledningen för de verksamheter som berörs. Här bör det även noteras att det sannolikt finns ett betydande mörkertal på området.</p>
<p>I de flesta fall där andra myndigheter eller andra aktörer än kontrollmyndigheten upptäcker tecken på djurskyddsproblem bör den s.k. generalklausulen i 10 kap. 27 § första stycket OSL kunna tillämpas. Utredaren bedömer därför att nuvarande lagstiftning är tillräcklig för att ett informationsutbyte efter en intresseavvägning ska kunna ske mellan de myndigheter som omfattas av generalklausulens tillämpningsområde.</p>
<p>Det är däremot inom verksamheter som inte omfattas av generalklausulens tillämpningsområde som det finns hinder för informationsutbyte, dvs. inom hälso- och sjukvården och socialtjänsten. Inom dessa verksamheter gäller sekretess med ett omvänt skaderekvisit. Den sekretessbrytande bestämmelsen i 10 kap. 23 § OSL är inte heller tillämplig i fråga om djurplågeri och brott mot djurskyddslagen. Detta beror på att dessa brott har ett straffvärde som understiger den nuvarande gränsen för när personal i hälso- och sjukvården och socialtjänsten får göra anmälan vid misstanke om brott. För att meddela kontrollmyndigheten om djurskyddsproblem krävs i dessa fall alltså djurägarens samtycke.</p>
<p>Sekretesskyddet hos hälso- och sjukvården och socialtjänsten för enskilds personliga förhållanden är mycket omfattande och gäller i princip alla uppgifter om en enskild från uppgift om adress till uppgift om sjukdomstillstånd. En anmälan om djurskyddsproblem som görs anonymt och innehåller sådana uppgifter kan därför vara ett sekretessbrott.</p>
<p>I vissa fall bör nödrätt kunna göras gällande i situationer där djur far illa. En anmälan till kontrollmyndigheten bör då kunna göras utan att bedömas som ett sekretessbrott med stöd av nödbestämmelsen i 24 kap. 4 § brottsbalken. Denna möjlighet bedömer dock utredaren som begränsad till endast uppenbara fall av allvarligt djurplågeri. Nödbestämmelsen blir även aktuell först vid misstanke om sekretessbrott och ska tillämpas restriktivt. Bestämmelsen är därför, enligt utredarens bedömning, varken lämplig eller tillräcklig för ett ändamålsenligt informationsutbyte i detta sammanhang.</p>
<h2>Frågor om enskildas integritet</h2>
<p>Utredaren ska enligt direktiven väga in intresset av att skydda enskildas integritet. Syftet med sekretessbestämmelserna är att människor i princip alltid ska kunna känna förtroende för hälso- och sjukvården och socialtjänsten. För att sekretessen inom hälso- och sjukvården och socialtjänsten ska kunna fylla denna funktion så är det givetvis nödvändigt att den enskilde kan lita på att integritetskänsliga uppgifter inte förs vidare. Det är enligt utredarens mening viktigt att så få undantag som möjligt görs från denna princip. I annat fall skulle det kunna leda till att enskilda avstår från att söka vård och hjälp, avbryter en pågående insats eller inte uppger att han eller hon han ansvar för djur på grund av rädsla för ett ingripande från kontrollmyndigheten. Detta kan även i vissa fall gå ut över djurhållarens familjemedlemmar, vilket är något som särskilt har framhållits i utredarens arbete. Det bör noteras att det i detta sammanhang ofta är fråga om redan särskilt utsatta personer där handlandet eller underlåtenheten att sköta djur ofta kan bero på brister i insikt på grund av medicinska, psykiska eller sociala skäl. Det kan även antas att de berörda ofta är människor i livssituationer där innehavet av djur är ett mycket viktigt inslag i tillvaron.</p>
<p>Å ena sidan har personal i hälso- och sjukvård samt socialtjänst en speciellt ansvarsfylld roll vid insatser i enskildas hem. Hemmiljön är särskilt känslig i förhållande till ingripanden från myndigheter, vilket innebär mycket högt ställda krav på respekt för den enskildes integritet och självbestämmande. Å andra sidan måste det enligt utredarens mening även särskilt beaktas att personal i hälso- och sjukvård samt socialtjänst i många fall kan vara de enda personer som uppmärksammar att djur far illa i enskildas hemmiljö och att dessa även ofta är de enda personer som kan slå larm om sådana djurskyddsproblem.</p>
<p>Den som är djurhållare har enligt utredarens mening dock ett långtgående ansvar för att tillgodose djurets behov och att följa djurskyddslagens bestämmelser om att behandla djuret väl och att inte utsätta det för onödigt lidande. Det bör enligt utredarens mening även anses ingå i de skyldigheter som ingår i åtagandet som djurägare att djuret tas om hand i det fall ägaren till följd av sjukdom, olycksfall eller liknande inte kan tillgodose djurets behov av nödvändig tillsyn och omsorg. Djurskyddslagens förebyggande syfte innebär också att det är viktigt att ingripanden kan ske i tid.</p>
<p>I situationer där djur far illa är den viktigaste åtgärden att förhindra att missförhållandet fortsätter. Om detta inte kan ske får djuret eller djuren tas om hand med stöd av 31 eller 32 § djurskyddslagen i syfte att djurlidande undviks. För ett ingripande krävs inte att det föreligger djurplågeri enligt 16 kap. 13 § brottsbalken. I dessa fall är det, som nämns i avsnittet Omhändertagande av djur och djurförbud , ofta fråga om handlande eller underlåtenhet på grund av sjukdom eller funktionsnedsättning. Det viktigaste med en förbättrad möjlighet för hälso- och sjukvården samt socialtjänsten att ha ett ökat informationsutbyte med kontrollmyndigheten bör därför inte vara att det ska leda till ett straffrättsligt ingripande, utan att det bör ses som en skyddsåtgärd för att undvika djurlidande. Enligt utredarens mening är skyddsintresset överordnat intresset av brottsbekämpning på detta område. Det finns bestämmelser i sekretesslagstiftningen där sekretessen får vika i förhållande till skyddssyften som anses vara viktiga. Ett exempel på detta är bestämmelsen i 10 kap. 20 § OSL om polisiärt ingripande mot unga där en sekretessbrytande regel sätter det sociala skyddsintresset för barn och ungdomar framför intresset av brottsbekämpning. Utredaren vill framhålla att djur kan vara skyddslösa i detta sammanhang och det motiverar enligt utredarens mening även att djurskyddsintresset har en särställning i förhållande till sekretessintresset. En sekretessbrytande regel bör därför kunna motiveras i detta fall, även om straffvärdet för djurskyddsbrott är lågt i jämförelse med vad som i övrigt gäller enligt bestämmelserna i 10 kap. 23 § OSL.</p>
<p>Utredaren bedömer att det från djurskyddssynpunkt är rimligt att personal inom hälso- och sjukvården samt socialtjänsten bör ha bättre möjlighet än i dag att trots sekretess kunna ingripa för att avhjälpa djurskyddsproblem. Med hänsyn till att sekretessreglerna för hälso- och sjukvården samt socialtjänsten är mycket långtgående och i princip saknar möjlighet till undantag så bedömer utredaren att något mindre ingripande alternativ till en sekretessbrytande regel inte finns och föreslår därför att en sådan regel införs i 10 kap. offentlighets- och sekretesslagen.</p>
<h2>Hur en sekretessbrytande regel bör tillämpas</h2>
<p>Utgångspunkten bör alltid vara att djurskyddsproblem ska lösas på frivillig väg. Personal i hälso- och sjukvård samt socialtjänst bör som annars så långt som möjligt försöka komma fram till en lösning i samförstånd med den enskilde. Först när dessa möjligheter är uttömda eller har visat sig vara resultatlösa bör det kunna bli fråga om att bryta sekretessen.</p>
<p>En sekretessbrytande regel bör tillämpas restriktivt. Det bör inte komma i fråga att anmäla varje form av olämpligt handhavande av djur utan tillämpningsområdet bör förbehållas fall där djur tydligt utsätts för vanvård eller misshandel eller situationer där djur uppenbart uppvisar sjukdomssymtom .</p>
<p>Utredaren anser att på samma sätt som den sekretessbrytande bestämmelsen i 10 kap. 23 § OSL så bör denna regel utformas som en möjlighet , och inte en skyldighet, att lämna ut uppgifter när det bedöms lämpligt med hänsyn till samtliga omständigheter. Det ska i det enskilda fallet tas hänsyn till vilka följder som ett uppgiftslämnande skulle kunna få för den enskildes integritet.</p>
<p>Möjligheten till sekretessgenombrott får inte användas i annat än djurskyddsmässiga syften. Som nämnts ska det främsta syftet med en sekretessbrytande regel vara en skyddsbestämmelse för att förhindra ett pågående djurlidande och inte att leda till ett brottsbeivrande. Det ska inte heller med hjälp av bestämmelsen vara tillåtet att t.ex. åtgärda djurhållning som enbart innebär sanitär olägenhet eller störningar i boendet. Sådana problem bör hanteras enligt miljöbalkens bestämmelser.</p>
<p>I de fall som anmälningar görs till tillsynsmyndighet bör uppgifter som kan vara integritetskränkande lämnas endast om det är absolut nödvändigt för att komma till rätta med djurskyddsproblemet. I tveksamma situationer bör berörd personal utan att röja några uppgifter om den enskilde först kunna diskutera situationen med kontrollmyndigheten för djurskydd före det att något utlämnande av uppgifter sker.</p>
<p>Bistånd enligt SoL till djurhållning</p>
<p>Utredaren har uppmärksammats på att det kan förekomma att socialnämnder beviljar bistånd enligt SoL till inköp av djur. Socialnämnden kan även bevilja ekonomiskt bistånd för t.ex. inköp av djurfoder eller insatser i form av bistånd enligt SoL eller assistans enligt LSS med skötsel och tillsyn av djur. I vissa fall har djurskyddsproblem uppstått i sådana ärenden, t.ex. att djuret blivit allvarligt sjukt och där den enskilde inte kan betala för avlivning av djuret. Enligt utredarens mening är detta inte acceptabelt.</p>
<p>Utredaren vill framhålla att djurhållaren är själv alltid ytterst ansvarig för ett djurinnehav. När socialnämnden genom beviljade insatser har gjort ett innehav av djur möjligt som sedan inte visar sig fungera djurskyddsmässigt tillfredsställande, bör dock även nämnden anses ha ett visst ansvar om man känner till att djurskyddsproblem uppstått. Om socialnämnden får vetskap om djurskyddsproblem bör man även hjälpa till för att problemen åtgärdas, t.ex. genom att djuret omplaceras eller avlivas. Enligt utredarens mening bör nämnden i sådana situationer agera och om inte någon annan lösning är möjlig i samförstånd med den enskilde anmäla detta till kontrollmyndigheten för djurskydd. Ett sådant uppgiftslämnande blir möjligt genom den föreslagna regeln.</p>
<p>Utredaren anser att kunskapen om djurskyddsfrågor kan behöva förbättras för de personalkategorier som berörs av förslaget genom information och upplysning om djurskydd. Det bör enligt utredarens mening vara huvudmannens ansvar. Jordbruksverket bör få i uppdrag att i samarbete med SKL utarbeta lämpligt informationsmaterial.</p>
<h2>Frågor om sekretess hos kontrollmyndighet</h2>
<p>Den föreslagna sekretessbrytande regeln innebär att integritetskänsliga uppgifter om enskilda kan komma till kontrollmyndighetens kännedom. I OSL finns vissa sekretessbestämmelser som utgör ett minimiskydd för den personliga integriteten inom hela den offentliga sektorn. I 21 kap. 1 § OSL finns en sådan bestämmelse om sekretess för vissa uppgifter om bl.a. hälsa och sexualliv.</p>
<p>I förarbetena (prop. 2005/06:161 s. 33) till den nuvarande bestämmelsen i 21 kap. 1 § OSL (tidigare 7 kap. 1 § SekrL) uppges bl.a. följande om bestämmelsens syfte.</p>
<p>I de fall det är tillåtet för en myndighet att lämna en sekretessbelagd uppgift om en enskild till en annan myndighet med stöd av en sekretessbrytande bestämmelse uppstår i regel inget problem. Oftast omfattas uppgiften av en primär sekretessbestämmelse hos den mottagande myndigheten eller också följer sekretessen med uppgiften enligt en särskild bestämmelse om överföring av sekretess. I undantagsfall kan det dock hända att en sekretessbelagd uppgift överlämnas till en annan myndighet trots att uppgiften inte kommer att omfattas av sekretess hos den mottagande myndigheten. Om de uppgifter som överlämnas är känsliga uppgifter om enskildas personliga förhållanden kan problem uppstå. Om det på ett visst område visar sig finnas behov av en sekretessbestämmelse till skydd för enskilda tar det vidare relativt lång tid innan en ändring i sekretesslagen kan genomföras. Under denna tid kan enskilda drabbas av integritetskränkningar genom att mycket känsliga uppgifter om deras personliga förhållanden lämnas ut till allmänheten.</p>
<p>Den möjlighet för personal i hälso- och sjukvården och socialtjänsten att anmäla djurskyddsproblem till kontrollmyndigheten som utredaren föreslår bör kunna ske med ett minimum av uppgifter som kan vara integritetskränkande. Bestämmelsen i 21 kap. 1 § OSL bedöms därför ge tillräckligt sekretesskydd för den information som hälso- och sjukvården och socialtjänsten kan behöva lämna till länsstyrelsen i dessa ärenden. Något behov av särskild regel om sekretess för personuppgifter hos kontrollmyndigheten för dessa uppgifter bedöms därför inte finnas.</p>
<p>Ytterligare överväganden om sekretessbestämmelser hos kontrollmyndighet finns i Utredarens övriga överväganden .</p>
<h2>14.6 Referenser</h2>
<p>Clevesköld, L., Thunved A. Sekretess, Handbok för socialtjänsten tredje upplagan (Norstedts Juridik 2004).</p>
<p>Geijer, U., Liljeqvist, P., Lundahl, G. Sekretess m.m. hos allmän förvaltningsdomstol (Lunds Domarakademi 2007).</p>
<p>Holmberg, C., Leijonhufvud, M. Wennberg, S. Brottsbalken, del II (13–24 kap.) sjunde upplagan (Norstedts Juridik 1998).</p>
<p>Lenberg, E., Geijer, U. Tansjö, A., Offentlighets- och sekretesslagen, En kommentar (Norstedts gula bibliotek 2010).</p>
<p>Nordström, C., Sverne, T. Sekretess i hälso- och sjukvården (Förlagshuset Gothia 1996).</p>
<p>Striwing, H., Åslund, M. Utredning av vanvård (Jure 2002).</p>
<h2>15 Möjlighet att göra undantag från djurskyddslagstiftningen i krissituationer</h2>
<h2>15.1 Inledning och bakgrund</h2>
<p>Utredaren föreslår att regeringen, eller den myndighet som regeringen bestämmer, får möjlighet att meddela särskilda föreskrifter eller fatta beslut med undantag från djurskyddslagens bestämmelser om det föranleds av krissituationer. Med krissituationer menas situationer som innebär allvarlig fara för liv eller hälsa hos människor och djur, för miljön eller hot mot stora ekonomiska värden. Sådana föreskrifter eller beslut ska vara tidsbegränsade.</p>
<h2>15.1.1 Utredarens direktiv</h2>
<p>I utredarens direktiv uttalas att det i en krissituation kan uppstå behov av att utfärda särskilda djurskyddsbestämmelser eller av att frångå vissa djurskyddsbestämmelser. Som exempel på sådana situationer nämns att det skulle kunna vara olämpligt eller till och med omöjligt att hålla djur på bete i händelse av en natur- eller miljökatastrof. I direktiven sägs vidare att det i varken djurskyddslagen eller djurskyddsförordningen finns angivet hur man ska agera i krissituationer. Inte heller finns det bemyndiganden att utfärda särskilda bestämmelser eller ge dispens från bestämmelser i krissituationer. Det hänvisas även till en proposition om samhällets säkerhet och beredskap (prop. 2001/02:158, s. 131) där regeringen gjort bedömningen att det kan finnas behov av att se över vissa bemyndiganden i djurskyddslagstiftningen så att man vid radioaktiva nedfall kan göra avvikelser från vad som i övrigt gäller.</p>
<p>Någon sådan översyn har emellertid inte gjorts och regeringen anser att en möjlighet att kunna utfärda särskilda bestämmelser eller att kunna frångå gällande djurskyddsbestämmelser i händelse av en krissituation ska utredas.</p>
<h2>15.1.2 Regeringens uttalande i prop. 2001/02:158</h2>
<p>I prop. 2001/02:158, s. 131 f. har regeringen, uppmärksammat att det kan finnas behov av författningsändringar i situationer som innebär svåra påfrestningar när djurägare inte har några verkliga möjligheter att sköta och utfordra sina djur på ett sådant sätt som krävs enligt djurskyddslagstiftningen. I propositionen anförs bl.a. följande.</p>
<p>Regeringen bedömer [dock] att det kan finnas behov av att vissa bemyndiganden i djurskydds- och foderlagstiftningen i samband med nedfall av radioaktiva nedfall över jordbruksmark ses över så att regeringen, eller efter regeringens bemyndigande Jordbruksverket, skall kunna meddela föreskrifter som avviker från de annars gällande. Regeringen anser också att en översyn bör göras när det gäller regeringens bemyndigande till Jordbruksverket att utfärda föreskrifter om gödselhantering och växtodling i händelse av en svår påfrestning.</p>
<p>Skälen för regeringens bedömning: I en situation som innebär en svår påfrestning kan förhållandena vara sådana att en djurägare inte har några reella möjligheter att sköta eller utfodra sina djur på ett sådant sätt som krävs enligt djurskydds- och foderlagstiftningen. Vidare kan undantag från regelverket behöva göras för genomförandet av en konsekvensbegränsande åtgärd som gör att en bestämmelse i lagstiftningen uppfylls, men att åtgärden samtidigt strider mot en annan bestämmelse, t.ex. installning för att undvika att betande djur utfodras med skadligt foder. Motsvarande exempel på växtområdet kan vara att det uppstår behov av nya föreskrifter som tillfälligt påbjuder avlägsnande av det översta markskiktet i stället för nedplöjning.</p>
<p>Mot denna bakgrund bedömer regeringen att vissa författningsändringar kan komma att bli aktuella. Exakt hur dessa skall utformas måste övervägas närmare. Innebörden bör dock vara att vid en svår påfrestning i fred skall särskilda föreskrifter kunna meddelas om vård och behandling av djur, om foder och fodertillsatser samt om gödselhantering och växtodling, allt i den mån det är försvarligt med hänsyn till de omständigheter som råder.</p>
<p>Några författningsändringar har inte gjorts i fråga om något av de områden som anges i propositionen.</p>
<h2>15.1.3 Olyckor, hot och risker i samhället</h2>
<p>I samhället sker dagligen olika typer av händelser som drabbar enskilda eller grupper av människor. Merparten av dessa incidenter är av begränsad karaktär och hanteras av enskilda individer på egen hand eller med stöd av insatser från samhällets sida. Det kan t.ex. röra sig om trafikolyckor, bränder, sjukdomar eller mindre störningar i tekniska system. Mera sällan inträffar större händelser som kräver omfattande insatser från samhällets sida. Exempel på sådana stora händelser är översvämningarna i Arvika 2000 och stormen Gudrun 2005. Krissituationer som uppstår till följd av sådana händelser kan innebära betydande påverkan på djurhållare såväl inom som utom lantbrukssektorn.</p>
<p>De hot och risker som samhället står inför i dag är komplexa. Erfarenheterna från området visar att de största kriserna har sitt ursprung i händelser som inte tidigare identifierats som potentiella risker. Bland de hot som samhället står inför kan bl.a. nämnas smittor, tekniska kollapser och naturkatastrofer. Det kan vara svårt att identifiera vilket ursprung hot och risker har eftersom dessa kan utvecklas såväl nationellt som internationellt.</p>
<p>Samhället är mycket sårbart för extrema natur- och väderhändelser, vilka kan medföra betydande skador och störningar och lamslå väsentliga delar av samhället. Få verksamheter i samhället kan fungera t.ex. utan tillgång till el, elektroniska kommunikationer, väl fungerande transporter samt vatten och avloppsinfrastruktur. Olyckshändelser som t.ex. ett haveri i ett kärnkraftverk eller olyckor med farliga ämnen skulle kunna innebära omfattande skaderisker på människor, djur och miljö.</p>
<p>Frågor om hur samhällets beredskap ska stärkas i olika krissituationer har behandlats i de utredningar och propositioner m.m. som anges i det följande.</p>
<h2>15.2 Centrala författningar av betydelse för samhällets krisberedskap</h2>
<h2>15.2.1 Förordningen (2006:942) om krisberedskap och höjd beredskap</h2>
<p>Förordningen om krisberedskap och höjd beredskap innehåller föreskrifter som reglerar fredstida krishantering och höjd beredskap för statliga myndigheter under regeringen. Enligt förordningen ska varje myndighet, vars ansvarsområde berörs av en krissituation, vidta de åtgärder som behövs för att hantera konsekvenserna av en sådan händelse. Av förordningen framgår också att myndigheterna ska samverka och stödja varandra vid en sådan kris.</p>
<p>I förordningen anges att varje myndighet i syfte att stärka sin egen och samhällets krisberedskap årligen ska analysera om det finns sådan sårbarhet eller sådana hot och risker inom myndighetens ansvarsområde som synnerligen allvarligt kan försämra förmågan till verksamhet inom området. Myndigheten för samhällsskydd och beredskap (MSB) har meddelat föreskrifter för sådana risk- och sårbarhetsanalyser. Sedan april 2011 finns en ny vägledning för risk- och sårbarhetsanalyser som stöd i processen med att ta fram dessa. Analyserna syftar till att stärka myndigheternas och samhällets krisberedskap.</p>
<p>I en bilaga till förordningen anges vissa myndigheter, däribland Jordbruksverket, som har ett särskilt ansvar för att planera och vidta förberedelser för att skapa en förmåga att hantera en kris och för att förebygga sårbarhet och motstå risker. När en extraordinär situation uppstår ska myndigheterna hålla regeringen informerad om händelseutvecklingen, tillståndet och den förväntade utvecklingen. Myndigheten ska även informera om tillgängliga resurser inom respektive ansvarsområde samt om vidtagna och planerade åtgärder. Med fredstida krissituationer avses i detta sammanhang mycket allvarliga kriser.</p>
<p>En uppräkning som görs i 9 § andra stycket i förordningen ger ledning för vilka situationer som åsyftas, nämligen att myndigheten särskilt ska beakta 1. situationer som uppstår hastigt, oväntat och utan förvarning, eller en situation där det finns ett hot eller en risk att ett sådant läge kan komma att uppstå, 2. situationer som kräver brådskande beslut och samverkan med andra aktörer, 3. att de mest nödvändiga funktionerna kan upprätthållas i samhällsviktig verksamhet, och 4. förmågan att hantera mycket allvarliga situationer inom myndighetens ansvarsområde.</p>
<h2>15.2.2 Lagen (2006:544) om kommuners och landstings åtgärder inför och vid extraordinära händelser i fredstid och höjd beredskap</h2>
<p>Lagen syftar till att kommuner och landsting ska minska sårbarheten i sin verksamhet och ha en god förmåga att hantera krissituationer i fred. Kommuner och landsting ska därigenom också uppnå en grundläggande förmåga till civilt försvar.</p>
<p>Kommun- och landstingsledningarna har genom lagen förutsättningar för att vid kriser göra prioriteringar mellan olika verksamheter i syfte att kunna hantera krisen från ett helhetsperspektiv. Enligt 4 § definieras en extraordinär händelse som en sådan händelse som avviker från det normala, innebär en allvarlig störning eller överhängande risk för en allvarlig störning i viktiga samhällsfunktioner och kräver skyndsamma insatser av en kommun eller ett landsting.</p>
<p>Det som särskiljer extraordinära händelser från andra händelser är deras stora omfattning och att händelseförloppet är snabbt och svårt att överblicka och därmed kräver snabba beslut av de kommunala organen.</p>
<p>Lagen föreskriver att det i kommuner och landsting ska finnas en nämnd för att fullgöra uppgifter under extraordinära händelser i fredstid (krisledningsnämnd).</p>
<h2>15.2.3 Kommunallagen (1991:900)</h2>
<p>Enligt reglerna i kommunallagen ska fullmäktige ha beslutat om ett reglemente för krisledningsnämnden att följa. Nämnden får sedan inom ramen för denna fatta beslut om att överta verksamhetsområden från övriga nämnder i kommunen eller landstinget i den utsträckning som är nödvändig beroende på den extraordinära händelsens omfattning. I kommunallagen finns också bestämmelser om kommunernas geografiska områdesansvar. Detta innebär bl.a. att kommunerna under en extraordinär händelse i fredstid ska verka för att de krishanteringsåtgärder som vidtas av olika aktörer under en sådan händelse samordnas samt att informationen till allmänheten också samordnas.</p>
<h2>15.2.4 Lagen (2003:778) om skydd mot olyckor</h2>
<p>I lagen om skydd mot olyckor finns bl.a. bestämmelser om samhällets räddningstjänst. Med räddningstjänst avses enligt 1 kap. 2 § de räddningsinsatser som staten och kommunerna ska vidta för att hindra och begränsa skador på människor, egendom eller miljö vid olyckor eller överhängande fara för olyckor.</p>
<p>Verksamhetsutövare och andra enskilda har ett primärt ansvar för att skydda sig själva och sin egendom mot olyckor. En insats i samhällets räddningstjänst ska endast göras i de fall där den enskilde inte själv eller med hjälp av någon annan kan bemästra en situation.</p>
<p>Begreppet olycka finns inte definierat i lagen men av förarbetena och av tidigare lagstiftning inom samma område framgår att såsom olycka betraktas bl.a. bränder, ras, skred, explosioner, översvämningar och utflöden av skadliga ämnen. Det ska vara fråga om plötsligt inträffande händelser som har medfört eller kan befaras medföra skada. Till detta räknas både händelser som beror på företeelser i naturen och sådana som beror på människors handlande eller underlåtenhet att handla.</p>
<p>Lagen innehåller bestämmelser om särskilda skyldigheter och befogenheter som kan tillämpas i samband med räddningstjänst, såsom tjänsteplikt och ingrepp i annans rätt.</p>
<h2>15.3 Definitioner, krishanteringsmodeller m.m.</h2>
<h2>15.3.1 Systemet för samhällets krisberedskap</h2>
<p>Det svenska krisberedskapssystemet bygger på de ordinarie förvaltningsstrukturerna och på principen om att den som har ansvar för en verksamhet under normala förhållanden också har motsvarande verksamhetsansvar vid en krissituation (ansvarsprincipen). Verksamhetens organisationsstruktur och lokalisering ska i en krissituation så långt som möjligt överensstämma med den normala. Krisen ska hanteras där den inträffar och av dem som är närmast berörda och ansvariga. Krisen ska hanteras på lägsta möjliga nivå i samhället. (närhetsprincipen). Vidare ska förändringar i organisationen inte göras större än vad som krävs (likhetsprincipen), SOU 2007:31, s. 49 f och 64. Myndigheterna ska samverka och stödja varandra för att på bästa sätt hantera den uppkomna situationen, vilket bl.a. följer av förvaltningslagen (1986:223), prop. 2005/06:133 s. 51 f.</p>
<p>Den nuvarande strukturen för krisberedskap bygger även på ett geografiskt områdesansvar som syftar till att säkerställa samordningen. På lokal nivå har kommunerna områdesansvaret, på regional nivå länsstyrelserna och på nationell nivå regeringen. Det geografiska områdesansvaret innebär att det på varje nivå i samhället ska finnas en aktör som verkar för att inriktning, prioritering och samordning kommer till stånd bland de inblandade aktörerna inom området före, under och efter en kris. Det geografiska områdesansvaret på lokal nivå regleras främst i 2 kap. 7 § lagen om kommuners och landstings åtgärder inför och vid extraordinära händelser vid fredstid och höjd beredskap. På regional nivå regleras detta i förordningen om krisberedskap och höjd beredskap, särskilt i 6 och 7 §§. Det geografiska områdesansvaret innefattar att den ansvarige bl.a. ska ha ett relevant nätverk, göra tvärsektoriella risk- och sårbarhetsanalyser, kunna samordna verksamhet mellan olika aktörer under en kris, ha en kompetent krishanteringsorganisation, kunna samordna information till allmänheten och att kunna prioritera resurser.</p>
<p>Enligt 7 § instruktion för Myndigheten för samhällsskydd och beredskap har MSB en särskild roll för att åstadkomma samordning under en kris. MSB ska bl.a. bistå med stödresurser i samband med allvarliga olyckor och kriser samt stödja samordningen av berörda myndigheters åtgärder vid en kris.</p>
<h2>15.4 Djurskydd i krissituationer</h2>
<h2>15.4.1 På vilket sätt kan en krissituation påverka djurskyddet?</h2>
<p>De flesta krissituationer som kan inträffa drabbar givetvis djurhållare på samma sätt som samhället i övrigt. I vissa fall kan dock krissituationer få mer omfattande och svårhanterade konsekvenser för djurhållare än andra, särskilt inom lantbrukssektorn.</p>
<p>Vid ett utsläpp av radioaktiva ämnen efter t.ex. en kärnkraftsolycka kan en djurhållande lantbrukare behöva vidta åtgärder som rör djurens skötsel och utfodring. Radioaktiva ämnen kan tas upp av djuren och förorena kött, mjölk och andra djurprodukter. Det kan bli aktuellt att stalla in betesdjur och därför vara omöjligt att uppfylla djurskyddslagens krav på betesgång. Vidare kan andra bestämmelser om t.ex. ventilation i djurstallar behöva frångås i en sådan situation eftersom luftväxlingen kan behöva minskas så mycket som möjligt.</p>
<p>Andra exempel på händelser som sedan tidigare har bedömts kunna påverka djurskyddet nämns i Jordbruksverkets beredskapshandbok del III, 2001-06-20, s. 13. Där nämns omfattande utrymningar aktualiserade av t.ex. bränder, kemikalieolyckor eller översvämningar. I det område som utryms kan det då finnas omfattande djurhållning. Under vissa perioder av året kan också en utrymning få svåra konsekvenser för djurhållningen och möjligheten att upprätthålla ett acceptabelt djurskydd. Förutom livsmedelsproducerande djur kan även sällskapsdjur och övriga djur såsom försöksdjur samt djur i djurparker och zoologiska butiker komma att beröras. Frågeställningar såsom om djuren ska transporteras eller drivas ut ur det utrymda området, släppas ut på bete eller stallas in, slaktas eller avlivas kan uppkomma. Regler som annars gäller för djurtransporter, t.ex. förbudet mot transport av högdräktiga djur eller utrymmeskrav kanske inte kan följas och transporttider kan behöva överskridas. Det kan även uppstå frågor om hur kvarlämnade djurs behov av tillsyn ska ordnas.</p>
<h2>15.4.2 Jordbruksverkets ansvar i krissituationer</h2>
<p>Jordbruksverket ska leda och samordna de förebyggande åtgärderna och bekämpningen av djursjukdomar, foderföroreningar och växtskadegörare enligt ansvarsprincipen. I händelse av nedfall och spridning av radioaktiva ämnen som drabbar jordbruket ska Jordbruksverket främst utfärda rekommendationer och ge råd.</p>
<p>Såväl före som under och efter en krissituation samarbetar Jordbruksverket med andra expertmyndigheter och organisationer som Livsmedelsverket, Statens veterinärmedicinska anstalt (SVA), Strålsäkerhetsmyndigheten (SSM) och länsstyrelserna. Vid en kris ska Jordbruksverket också stödja regeringen, länsstyrelserna och de områdesansvariga och samordnande myndigheterna som man samarbetar med. Jordbruksverket kan också behöva stöd från regeringen, till exempel i form av beslut om särskilda resurser eller tillfälliga och brådskande ändringar i bestämmelser.</p>
<p>Nationella expertgruppen för sanering (NESA) ingår i Strålskyddsinstitutets beredskapsorganisation och består av representanter från berörda myndigheter och organisationer. Gruppens medlemmar har expertkunskap om radioaktiva ämnen i miljön, saneringsmetoder, jordbruks-, skogs- och fiskenäring, hantering av radioaktivt saneringsavfall m.m. Expertgruppens uppgift, där bl.a. SLU ingår är att ge länsstyrelsen råd som rör sanering. (Statens räddningsverks allmänna råd och kommentarer om länsstyrelsens beredskap för sanering efter utsläpp av radioaktiva ämnen från en kärnteknisk anläggning, SRVFS 2007:4)</p>
<p>Enligt 9 § krisberedskapsförordningen ska Jordbruksverket varje år analysera vilka sårbarheter eller hot och risker som finns inom dess ansvarsområde som synnerligen allvarligt kan försämra förmågan till verksamhet inom området. Situationer som uppstår hastigt, oväntat, utan förvarning och som kräver brådskande beslut och samverkan med andra aktörer är särskilt intressanta. Resultatet av arbetet blir en så kallad risk- och sårbarhetsanalys . En redovisning baserad på denna analys ska lämnas till Regeringskansliet och till MSB.</p>
<h2>15.4.3 Jordbruksverkets krisberedskapsorganisation</h2>
<p>Jordbruksverket har beredskap för att snabbt få igång en organisation som kan hantera kriser inom sitt ansvarsområde. Verket har även ett informationsansvar när det gäller dessa kriser. Jordbruksverket ska minimera följderna av krisen och återställa förhållandena till de normala.</p>
<p>Jordbruksverket fattade i april 2010 ett beslut om en ny krisorganisation enligt vilken verket ska hantera kriser enligt en förutbestämd organisation med tydliga roller och ansvar. I policydokumentet Alltid redo! – Policy för Jordbruksverkets krisorganisation  (dnr 90-4341/2010) fastställs grundläggande ansvarsförhållanden och inriktningen för hur arbetet med krisorganisationen ska planeras och utföras. Den antagna policyn utgör Jordbruksverkets anpassning till förordningen (2006:942) om krisberedskap och höjd beredskap och kompletterar verkets besluts- och arbetsordning.</p>
<p>Krisorganisationen är utformad med ledning av de principer som regeringen har fastlagt för aktörerna i det nationella krisberedskapssystemet. Krisorganisationen är delegerad, vilket innebär att alla funktionsgrupper som tillsammans utgör krisorganisationen har ett ansvar för att förbereda och genomföra verksamheten inom sitt definierade ansvarsområde. Vidare följer Jordbruksverkets krisorganisation ansvarsprincipen, likhetsprincipen och närhetsprincipen.</p>
<p>Enligt förordningen om krisberedskap och höjd beredskap har Jordbruksverket ett ansvar för att planera och vidta förberedelser för att kunna hantera kriser inom den sektor som verket har ansvar för. Det innebär att myndigheten snabbt ska kunna upptäcka och verifiera händelser, samt vid behov omgående kunna upprätta en ledningsfunktion. En särskild organisation har tillskapats för att kunna verka parallellt med den dagliga verksamheten under en begränsad tid. Vid utformningen av denna har en lång rad erfarenheter från tidigare kriser och övningar beaktats.</p>
<p>Vid Jordbruksverket finns ett forum för krisberedskap som består av krisledningen och krisorganisationens gruppchefer. Detta forum bereder frågor av större vikt och är ett forum för informationsutbyte mellan ansvariga inom krisorganisationen. Information förmedlas även via MSB:s speciella hemsida www.krisinformation.se.</p>
<p>Jordbruksverkets krisorganisation är utformad för att kunna leda verksamheten i alla typer av krissituationer. Den är dock särskilt anpassad utifrån den risk- och hotbild som förekommer inom sektorn. I organisationen finns fyra olika förgreningar som är anpassade för att bl.a. hantera epizootier, växtskadegörare, kontaminerat foder och spridning av radioaktiva ämnen.</p>
<p>Krisorganisationens överordnade uppdrag är att vid behov leda verksamheten vid extraordinära händelser, det vill säga vid sektorrelaterade händelser vars omfattning överskrider de resurser som bedöms finnas tillgängliga i Jordbruksverkets linjeorganisation. I uppdraget ingår att krisorganisationen är utbildad och övad för uppgiften samt att det finns en god uthållighet. Organisationen ska genom den särskilda funktionen Tjänsteman i Beredskap  (TiB) ha en god tillgänglighet dygnet runt alla dagar på året. Det ska finnas en god förmåga att samverka med andra aktörer genom att ha eller ingå i relevanta nätverk samt ha god kunskap och kännedom om andra aktörers ansvar, organisation och arbetssätt. För genomförandet av krisorganisationens uppgifter ska det finnas tillgång till ändamålsenliga stödresurser samt nödvändiga tekniska system, inklusive säkra kommunikationsvägar. Krisorganisationen ska ha en omgående ledningsförmåga samt kunna fungera parallellt med den dagliga verksamheten under en längre tid.</p>
<h2>15.4.4 Jordbruksverkets deltagande i Samverkansövning och Kärnkraftsövning  SAMÖ-KKÖ 2011</h2>
<p>Under våren 2011 har övningen Samverkansövning och Kärnkraftsövning  SAMÖ-KKÖ  2011  hållits i syfte att öva samhällets förmåga att hantera konsekvenserna av en kärnteknisk olycka. Ansvariga för övningen var MSB och Länsstyrelsen i Kalmar län. Dessutom deltog aktörer på lokal, regional och nationell nivå, däribland Jordbruksverket. I övningsscenariot skedde en olycka vid ett svenskt kärnkraftverk med radioaktivt utsläpp. Följderna av olyckan var omfattande, där många samhällssektorer antogs bli påverkade, vilket ledde till att viktiga samhällsfunktioner inom både offentlig och privat verksamhet inte kunde fungera normalt.</p>
<p>Under SAMÖ-KKÖ:s skede 2 fick Jordbruksverket i uppdrag att föreslå förändringar i lagstiftningen för att hantera kärntekniska olyckor på ett effektivare sätt. Jordbruksverket har i sin redovisning av resultatet från övningen bedömt att det i nuläget finns ett eventuellt behov av kompletterande regelverk på djurskyddsområdet. Verket framhåller att ett nytt eller förändrat regelverk dock måste ha en viss varaktighet och det finns i dagsläget inte tillräckligt underlag att bedöma behovet av särregler på lite längre sikt. De problem som uppstått under övningen med att transportera livsmedelsproducerande djur till slakt har lett till överbeläggningar i djurstallar, framför allt i stallar med gris- eller fjäderfäproduktion. De rekommendationer som Jordbruksverket kommer att lämna till samtliga djurhållare med livsmedelsproducerande djur inom nedfallsområdet innebär i viss mån avsteg från bestämmelserna i bl.a. Statens jordbruksverks föreskrifter och allmänna råd (SJVFS 2010:15) om djurhållningen inom lantbruket m.m.  Sådana avsteg ska rätteligen göras antingen genom dispensförfarande eller genom föreskriftsändring.</p>
<h2>15.5 Möjligheter till undantag enligt nuvarande reglering</h2>
<h2>15.5.1 Möjlighet för myndigheter att enligt gällande rätt tillämpa undantag från lagstiftningen i krissituationer</h2>
<p>Ingen grundlagsreglering för s.k. civila kriser</p>
<p>I 13 kap. regeringsformen (RF) finns regler om krig och krigsfara som ökar handlingsutrymmet för de högsta statsorganen i krig och vid fara för krig så att de åtgärder som situationen kan kräva kan vidtas. Någon sådan reglering som ökar statsorganens handlingsutrymme vid civila kriser finns inte, utan sådana kriser får hanteras inom ramen för de allmänna reglerna i RF.</p>
<p>I Grundlagsutredningens rapport XIII Krisberedskapen i grundlagen  (SOU 2008:61) övervägdes om det behövs regler för sådana kriser i RF. Det övervägdes dock inte vilka regler som kan behövas i vanlig lag för olika typer av kriser. Grundlagsutredningen bedömde att det finns ett behov av att utvidga regeringens normgivningskompetens i nödsituationer och föreslog att det ska införas en särskild reglering som innebär att regeringen i sådana situationer under vissa förutsättningar får meddela föreskrifter som enligt grundlag ska meddelas av riksdagen. Mot bakgrund av den kritik som vissa remissinstanser riktade mot förslaget ansåg dock regeringen (prop. 2009/10:80 En reformerad grundlag  (s. 207) att utredningens förslag inte bör genomföras utan ytterligare utredning. Något förslag till grundlagsändring lades inte fram i denna del.</p>
<p>Det anses som en självklar princip att en lag ska gälla och efterlevas så länge den inte upphävts. Regeringen eller ett annat organ som är bundet av en lag kan inte genom några föreskrifter sätta den åt sidan och påbjuda att annat ska gälla i lagens ställe. Att en lag kan ändras eller upphävas endast genom en ny lag brukar kallas den formella lagkraftens princip  och framgår av 8 kap. 18 § RF. Av denna regel följer att grundlag endast kan ändras genom grundlag, lag bara genom lag eller grundlag osv. Regeringen kan alltså inte genom en förordning föreskriva något som skulle komma i strid med en lag. (Holmberg m.fl. 2003, s. 139 f.)</p>
<p>Normgivningsmakt och delegation</p>
<p>Den offentliga makten i Sverige utövas under lagarna enligt 1 kap. 1 § RF. Denna princip om lagbundenhet av all maktutövnings gäller inte bara för domstolar och förvaltningsmyndigheter utan även för regering och riksdag.</p>
<p>Med normgivningsmakt menas befogenheten att besluta om rättsregler, dvs. sådana regler som är bindande för enskilda och myndigheter och som gäller generellt. Normgivningsmakten regleras i huvudsak i 8 kap. RF. I detta kapitel finns även bestämmelser om delegation av normgivningsmakt till andra myndigheter än regeringen. När riksdagen delegerar normgivningsmakt i ett visst ämne till regeringen kan den tillåta att regeringen överlåter åt en förvaltningsmyndighet att meddela föreskrifter i ämnet, vilket brukar kallas för subdelegation. (prop. 2009/10:80 s. 216 f.)</p>
<p>Enligt RF kan normgivningskompetens inte överlåtas utan att det finns stöd för det i grundlagen. Möjligheten att delegera lagstiftningsmakt är särskilt behövlig bl.a. i fråga om det som brukar kallas den ekonomiska lagstiftningen. Med sådan lagstiftning menas sådana förvaltningsrättsliga lagar som innebär åligganden för enskilda. Möjligheten att delegera lagstiftningsmakt reglerades tidigare i 8 kap. 7 § RF. I paragrafen angavs ett antal områden där delegation var tillåten, däribland djurskydd. (Holmberg m.fl. 2003)</p>
<p>I SOU 2008:61 uttalas att reglerna i 8 kap. RF om delegering av normgivningskompetens är av stor betydelse för handlingsmöjligheterna i en krissituation. I tidigare 8 kap. 3 § (numera 8 kap 17 §) sägs att föreskrifter om förhållandet mellan enskilda och det allmänna, som gäller åligganden för enskilda eller i övrigt avser ingrepp i enskildas ekonomiska eller personliga förhållanden, meddelas genom lag.</p>
<p>Enligt tidigare 8 kap. 7 § RF (nuvarande 8 kap. 3 §) kan dock regeringen, efter bemyndigande i lag, genom förordning meddela föreskrifter om annat än skatt, om föreskrifterna avser bl.a. skydd för liv, personlig säkerhet eller hälsa. Med stöd av denna bestämmelse har ett antal fullmaktslagar för fredstida (eller civila) kriser beslutats. Ett exempel är 32 a § hälso- och sjukvårdslagen (1982:763) som ger regeringen, eller den myndighet som regeringen bestämmer, rätt att meddela särskilda föreskrifter om hälso- och sjukvården i fredstid om det ur ett nationellt perspektiv finns behov av katastrofmedicinska insatser. Denna lagstiftning har gjort det möjligt för regeringen eller den myndighet som regeringen bestämmer att vid en fredstida kris prioritera resurser mellan olika landsting.</p>
<h2>15.5.2 Möjligheter till dispens</h2>
<p>I vissa fall kan det finnas rättsligt handlingsutrymme som ger regeringen och myndigheterna möjlighet att med avvikelse från djurskyddsbestämmelserna meddela undantag i enskilda fall genom att bevilja dispens.</p>
<p>Enligt RF 11 kap. 8 § får regeringen medge undantag från föreskrift i förordning eller från bestämmelse som har meddelats med stöd av beslut av regeringen, om inte annat följer av lag eller beslut om utgiftsanslag.</p>
<p>Regeringen kan alltså utan särskild föreskrift i den egna författningen medge dispens från sina egna föreskrifter. Regeln om dispens bygger på förutsättningen att regeringen kan medge undantag från en lag bara om lagen ger uttryckligt stöd för det. Bestämmelsen i RF 11 kap. 8 § handlar bara om dispens från föreskrifter i förordningar och från bestämmelser som har meddelats med stöd av beslut av regeringen. Ett självklart villkor för dispens är att ett sådant beslut inte får stå i strid med lag eller ett riksdagsbeslut om utgiftsanslag.</p>
<p>Eftersom regeringen liksom alla andra myndigheter är bunden av normmässighetens princip (RF 1 kap. 1 § tredje stycket, den offentliga makten utövas under lagarna), kan regeringen eller annat normgivande organ inte härleda någon dispensbefogenhet ur sin normgivningskompetens; ett normgivande organ är principiellt bundet av sina egna normer. (Holmberg m.fl. Grundlagarna, 2 uppl. s. 512 f., Holmberg-Stjernquist, Vår författning, 13 uppl., s.219 f.) Regeringen skulle i en krissituation kunna medge dispens från bestämmelserna i såväl djurskyddsförordningen som samtliga föreskrifter som meddelats av Jordbruksverket.</p>
<p>I Ds 1998:43, Myndigheternas föreskrifter  (s.54) nämns att det krävs en särskild regel för att en myndighet ska få ge dispens från sina egna föreskrifter. En myndighet får inte i ett enskilt fall besluta om undantag från det som den själv har meddelat föreskrifter om, såvida inte myndigheten har gett sig en sådan rätt genom en särskild regel i föreskrifterna. Ett sådant exempel är 1 kap. 39 § första stycket SJVFS 2010:15, som stadgar att</p>
<p>Jordbruksverket, om det finns särskilda skäl, kan medge undantag från bestämmelserna i denna författning. Enligt 1 kap. 39 § andra stycket gäller detta dock inte sådana bestämmelser där djurhållning får ske på annat sätt i enlighet med ett kontrollprogram som är i drift. Från sådana bestämmelser kan Jordbruksverket endast medge undantag om det är nödvändigt som en följd av oförutsedda extraordinära omständigheter.</p>
<h2>15.6 Utredarens överväganden och förslag</h2>
<p>Utredaren kan konstatera att det finns extraordinära händelser som t.ex. olyckor och natur- eller väderkatastrofer där undantag från djurskyddslagstiftningen kan behöva göras. Som utredaren ser det kan det uppstå situationer där det till följd av extraordinära händelser är omöjligt att följa djurskyddslagstiftningen i alla delar. För att öka respekten för lagstiftningen och dess trovärdighet anser utredaren att lagstiftningen även måste ta hänsyn till de konsekvenser som extraordinära händelser kan innebära. Konsekvenserna av sådana händelser kan i högsta grad beröra djurhållningens villkor, vilket erfarenheterna från kärnkraftsolyckan i Tjernobyl 1986 och stormen Gudrun 2005 har visat.</p>
<p>Krissituationer kan vara av högst skiftande slag som t.ex. stora olyckor, naturkatastrofer eller andra extraordinära händelser. Krissituationerna kan beröra hela eller stora delar av samhället, eller endast lokala områden. Även tidigare okända typer av krissituationer kan inträffa som kan innebära att gällande djurskyddsbestämmelser inte kan tillämpas. Ett exempel på detta är nedfallet av aska från den isländska vulkanen Eyjafjallajökulls utbrott under våren 2010 vilket föranledde höjd beredskapsnivå hos Jordbruksverket.</p>
<p>Enligt utredarens bedömning kan krisbegreppet definieras som en händelse som innebär akuta och svårförutsägbara hot mot liv och hälsa hos människor och djur, för miljön eller stora ekonomiska värden. Vidare kan begreppet definieras på så sätt att situationen innehåller ett inslag av osäkerhet och tidspress där de skyddssyften som gäller under normala omständigheter kan behöva åsidosättas för kortare eller längre tid. Det finns dock olika definitioner av krisbegreppet i olika sammanhang.</p>
<p>I Sverige hanteras civila krissituationer normalt inom det handlingsutrymme som ges i vanlig lagstiftning. I vissa fall finns exempel på sådan reglering som tar sikte på krissituationer, t.ex. i 32 a § hälso- och sjukvårdslagen.</p>
<p>Som framhålls i utredarens direktiv finns det för närvarande inga bestämmelser i djurskyddslagen som anger hur man ska agera i krissituationer. Enligt nuvarande djurskyddslag har Jordbruksverket inget bemyndigande att meddela bestämmelser föranledda av krissituationer med generell verkan. Som anförts ovan utgörs utrymmet för att i en krissituation grundlagsenligt göra avsteg från gällande regelverk av regeringens och Jordbruksverkets möjlighet att i enskilda fall meddela dispens från bestämmelser i förordning respektive föreskrifter.</p>
<p>Utredaren konstaterar att Jordbruksverket enligt gällande bestämmelser om krishantering förväntas i egenskap av sektorsansvarig myndighet ha en organisation som ska kunna hantera en uppkommande krissituation. Jordbruksverket har också väl utarbetade planer och rutiner för sin krisorganisation. Utredaren bedömer därför att Jordbruksverket har en god beredskap för hur de ska agera i en krissituation.</p>
<p>Utredaren föreslår därför att ett bemyndigande tas in i djurskyddslagen med innebörd att regeringen, eller den myndighet som regeringen bestämmer, får meddela föreskrifter eller fatta beslut som innebär undantag från djurskyddsbestämmelserna i händelse av en krissituation.</p>
<p>Enligt utredarens uppfattning bör de flesta djurskyddsbestämmelser vara möjliga att följa även i en krissituation men att det bör finnas en möjlighet att göra undantag i krissituationer. Exempel på sådana undantag kan vara kravet på betesgång, vissa transportbestämmelser osv. Eftersom krissituationer till sin natur är svåra att förutse är det enligt utredarens syn dock inte lämpligt att begränsa bemyndigandet till att endast avse vissa bestämmelser i djurskyddslagen.</p>
<p>En invändning mot en undantagsbestämmelse är att ett sådant bemyndigande skulle kunna innebära en osäkerhetsfaktor ur djurskyddsperspektiv. Utredaren anser att befogenheten givetvis bör tillämpas på ett sådant sätt att djurskyddsintresset så långt som möjligt beaktas i förhållande till vad krissituationen medger. Detta har även framhållits av flera instanser i utredarens probleminventering. Som utredaren ser det har djurhållare allt i den mån som är möjligt skyldighet att följa djurskyddsbestämmelserna. För att undantag ska ges bör förutsättningarna vara att en djurhållare inte har några faktiska möjligheter att följa bestämmelserna.</p>
<p>Tillämpningsområdet bör förbehållas situationer som typiskt sett ligger utanför djurhållarens kontroll.</p>
<p>För att undvika oklarheter och särskilt markera att det är fråga om tillfälliga undantagsbestämmelser anser utredaren att giltigheten av föreskrifter och beslut som fattas med stöd av bemyndigandet ska vara tidsbestämda. Det är dock inte möjligt att på förhand säga hur länge en krissituation kan komma att bestå. I en specifik kris finns bättre förutsättningar att bedöma sådana tidsperspektiv. Utredaren lämnar därför inget förslag till bemyndigande som innebär någon på förhand fastslagen tidsbegränsning.</p>
<p>Jordbruksverket har som ovan redovisats i en kärnkraftsövning under våren 2011 haft i uppdrag att föreslå förändringar i lagstiftningen för att hantera kärntekniska olyckor på ett effektivare sätt. Jordbruksverket bedömde att det finns ett eventuellt behov av kompletterande regelverk på djurskyddsområdet. Det framhölls av verket att det saknades tillräckligt underlag för att bedöma behovet av särregler på längre sikt. Ett sådant behov av särregler kan enligt utredarens bedömning finnas även i fall av andra krissituationer än kärntekniska olyckor, t.ex. stormar, översvämningar eller energibrist. Det kan exempelvis även finnas behov av att överväga vilka gränsdragningar som i en krissituation ska gälla mellan djurskyddsbestämmelserna och andra lagstiftningsområden. Vidare kan det finnas behov av särskilda bestämmelser för djurhälsopersonal eller olika typer av djurhållning där speciella regler för verksamheten kanske inte kan följas i en krissituation. Jordbruksverket bör därför få i uppdrag att inventera detta behov och om så anses befogat ta fram föreskrifter för krishanering.</p>
<h2>15.7 Referenser</h2>
<p>Holmberg, E., Stjernquist, N. Vår författning, 13 uppl. (Norstedts juridik 2003)</p>
<h2>16 Utredarens övriga överväganden Djurägarens ansvar och kompetens</h2>
<p>Det förs in i lagen att det är djurägaren eller den som på annat sätt förfogar över ett djur som är ansvarig för djurets välfärd.</p>
<p>Det anges även att den som har huvudansvaret för djuret ska vara minst 16 år.</p>
<p>Det föreslås att obedövad kastrering av smågrisar ska fasas ut inom tre år efter att lagen trätt i kraft.</p>
<h2>Definitionen av djurförsök och försöksdjur</h2>
<p>Definitionen av djurförsök begränsas till att avse sådan forskning, undervisning m.m. där djur utsätts för lidande.</p>
<p>Avlivning av djur enbart för att deras organ ska användas för forskning, undervisning m.m. ska inte längre utgöra ett djurförsök. Djur som avlivas för att t.ex. deras organ eller vävnader ska användas för forskningsändamål, ska dock fortsatt anses vara försöksdjur.</p>
<h2>Verksamhetstillstånd m.m.</h2>
<p>Tillstånd för att använda, föda upp, förvara eller tillhandahålla försöksdjur (verksamhetstillstånd) ska prövas av länsstyrelsen. Länsstyrelsen ska även förpröva försöksdjurslokaler.</p>
<p>Den fysiska person som är ytterst ansvarig för en försöksdjursverksamhet bör benämnas “ytterst ansvarig”.</p>
<h2>Djur ska hållas lösgående</h2>
<p>I lagen införs krav på att alla djur ska hållas lösgående.</p>
<h2>Operativa ingrepp m.m.</h2>
<p>Ett tillägg görs till förbudet att göra operativa ingrepp i andra fall än när det är befogat av veterinärmedicinska skäl. Tillägget innebär att det även blir förbjudet att förbjudet att penetrera hud eller slemhinnor på djur om det inte är motiverat av veterinärmedicinska skäl.</p>
<p>Det föreslås också att reglerna för djurhälsopersonal ses över. Det föreslås att resurser bör tillföras länsstyrelsen så att de kan ge personalen den kompetensutveckling som de behöver.</p>
<h2>Kontroll</h2>
<p>För att länsstyrelserna ska utnyttja sin kompetens på bästa sätt föreslås att de samordna sin verksamhet inom och mellan sig.</p>
<p>Jordbruksverket ska skriva en vägledning om vilken kompetens som är lämplig för länsstyrelsens kontrollhandläggare enligt förslaget.</p>
<p>Det föreslås att Jordbruksverket ska styra länsstyrelsernas kontroll till mer systemkontroll än vad som görs i dag.</p>
<h2>Kontrollmyndigheternas befogenheter</h2>
<p>Utredaren föreslår att biträde av polismyndigheten endast ska kunna begäras av kontrollmyndigheten när det kan befaras att polisens befogenhet att använda våld behövs eller om det annars finns synnerliga skäl.</p>
<p>Utredaren föreslår att det införs en bestämmelse i djurskyddsförordningen om att Generalläkaren ska vara behörig myndighet att utöva offentlig kontroll enligt djurskyddslagen avseende djur som används inom Försvarsmakten.</p>
<h2>Anmälningsplikten för djurhälsopersonal</h2>
<p>Utredaren föreslår att djurhälsopersonal i sin yrkesutövning ska ha skyldighet att anmäla till kontrollmyndigheten om de finner det sannolikt att djur inte hålls eller sköts i enlighet med lagen. Sådan skyldighet omfattar även veterinär eller expert som i sin yrkesutövning deltar i verksamhet med försöksdjur. Anmälningsskyldigheten gäller om inte bristen är lindrig och rättas till omgående. Skyldigheten omfattar även underlåtelse att rätta sig efter de föreskrifter som har meddelats med stöd av lagen eller de EU-bestämmelser som kompletteras av lagen.</p>
<p>Utredaren ska enligt kommittédirektivet genomföra en nulägesanalys och probleminventering som grund för utredningen. I denna analys och inventering ska eventuella luckor i djurskyddslagstiftningen eller motsättningar mellan djurskyddslagstiftningen och annan lagstiftning uppmärksammas.</p>
<p>Utredaren ska därefter, med utgångspunkt i genomförd nulägesanalys och probleminventering, genomföra en bred översyn av den samlade djurskyddslagstiftningen.</p>
<p>De förslag som lämnas ska syfta till att uppnå minst samma djurskyddsnivå som i dag och liksom dagens lagstiftning utgå från de enskilda djurens behov samt verka förebyggande, och bygga på vetenskap och beprövad erfarenhet.</p>
<p>Under dessa förutsättningar ska utredaren analysera hur den samlade lagstiftningen kan moderniseras och förenklas samt förändras så att den blir mera flexibel och målinriktad.</p>
<p>I Nulägesbeskrivning med analys  har en rad företeelser och problem uppmärksammats. En del av dessa kommer att tas upp och belysas närmare i detta kapitel. Även problemställningar som har uppmärksammats i samband med avsnitten Omhändertagande av djur och djurförbud  och Sekretessfrågor och informationsutbyte  återfinns här. Dessa gäller frågor om handräckning av polismyndigheten vid offentlig kontroll, Generalläkarens befogenheter som kontrollmyndighet, anmälningsplikten för djurhälsopersonal och sekretess hos länsstyrelsen.</p>
<h2>16.1 Krav på kompetens och utbildning</h2>
<p>Utvecklingen har inom många områden gått mot en ökad specialisering och det finns i dag många djurhållare som är mycket kunniga, professionella och verkligen ligger i kunskapsfronten inom sitt område. Det har ändå i olika avsnitt av nulägesanalysen framkommit att det finns ett behov av kunskapsuppbyggnad hos djurhållarna. Det har exempelvis pekats på att många lammproducenter i dag är relativt nya inom näringen och ofta har liten erfarenhet av traditionell livsmedelsproduktion inräknat djurskötsel. Många producenter har dessutom inte någon kontakt med de rådgivnings- eller producentnätverk som finns. Denna okunskap kan i vissa lägen leda till djurskyddsproblem och detta resonemang kan i princip överföras på alla nya djurhållare som börjar med någon slags djurhållning utan att ha så mycket erfarenhet från området.</p>
<p>I dag finns det inte några direkta krav inskrivna i djurskyddslagen  (1988:534) eller djurskyddsförordningen  (1988:539) om utbildning eller kompetens för den som håller djur eller på annat sätt hanterar djur. I några av Jordbruksverkets djurskyddsföreskrifter finns dock krav införda när det gäller kompetens och/eller utbildning om att hålla de djuren som man ansvarar för. Dessa har sitt ursprung i EUdirektiv eller Europarådskonventioner. Det finns även utbildningskrav på dem som handlar med sällskapsdjur i zoobutiker och för försöksdjurspersonal.</p>
<p>Såväl slakteribranschen som LRF, olika branschorganisationer och Svenska Djurhälsovården är dock engagerade i kompetensförsörjning i olika former till djurhållare av lantbruksdjur. Även de olika organisationerna som verkar på sällskaps- och hobbysdjurssidan, inklusive hund och hästsektorerna, visar stort engagemang inom sina verksamhetsområden för informations- och utbildningsfrågor.</p>
<h2>16.1.1 Förvärv av jordbruksfastighet</h2>
<p>I nulägesanalysen framkommer också att något kunskapskrav aldrig har funnit knutet till möjligheten att få förvärvstillstånd för köp av jordbruksfastigheter till skillnad från t.ex. i Danmark. De flesta etableringar i dag, liksom tidigare, sker utan prövning enligt jordförvärvslagen (1979:230) genom släktförvärv, arrenden och förvärv av fysisk person i s.k. friområden. Den förändring av lagen som skett har gått från styrning genom önskemål om rationaliseringsmoment inom jordbruket till betoning av sysselsättning och bosättning. Det har lämnats till näringen själv att lösa rationaliseringsbehoven. Detta kan i viss mån ha öppnat för att fler som inte har någon anknytning alls till lantbruksproduktion har förvärvat fastigheter och startat olika former av produktion av lantbruksdjur eller andra former av djurhållningar. Den anknytning som förvärv genom släktskap kan ge till den som förvärvar en lantbruksegendom är givetvis inte heller någon garanti för att förvärvaren är kunnig nog eller lämpad för att vara djurhållare. Däremot kan det antas att anknytningen i många fall medför ett socialt skyddsnät med insikt i dessa frågor runt den nyblivne företagaren. Avsaknad av detta ställer alltså högre krav på företagaren och att det finns tydliga och lätt tillgängliga regler för vilka krav som en djurhållare måste uppfylla när det gäller djuromsorg.</p>
<p>Ett antal instanser har framfört till utredaren att det är ett problem att inte några förkunskaper om lantbruksproduktionen eller andra garantier krävs när ett sådant företag startar.</p>
<h2>16.1.2 Lantbruksdjur</h2>
<p>Som har nämnts ovan så finns det vissa utbildnings- eller kompetenskrav i dagens djurskyddsföreskrifter. När det gäller lantbruksdjur finns det allmänna krav i Statens jordbruksverks föreskrifter och allmänna råd om djurhållning inom lantbruket m.m.  (SJVFS 2010:15)(lantbruksdjursföreskrifterna) på att de personer som handhar djur ska ha tillräckliga kunskaper och färdigheter. Där finns det även krav på att personerna ska vara tillräckligt många för att föreskrifter ska kunna följas.</p>
<p>En del av dessa krav på kompetens och utbildning för personer som har hand om lantbruksdjur djur styrs av EU-lagstiftningen. De övergripande bestämmelserna finns i rådets direktiv 98/58/EG av den 20 juli 1998 om skydd av animalieproduktionens djur  (animalieproduktionsdirektivet). I detta anges att djur ska skötas av en tillräckligt stor personal som besitter lämpliga färdigheter och kunskaper samt yrkesskicklighet.</p>
<p>När det gäller gris finns det i artikel 6 i rådets direktiv 2008/120/EG av den 18 december 2008 om fastställande av lägsta djurskyddskrav vid svinhållning  (grisdirektivet) krav på att medlemsstaterna ska säkerställa att personer som anställer eller anlitar personer för att sköta svin ska se till dessa personer har fått råd och anvisningar om de relevanta bestämmelserna i direktivet. Medlemsstaterna ska även säkerställa att det finns lämpliga utbildningar tillgängliga och att dessa särskilt ska inriktas på välbefinnandeaspekterna.</p>
<p>För den som har hand om slaktkyckling finns det preciserade kunskapskrav i artikel 4 i rådets direktiv 2007/43/EG av den 28 juni 2007 om fastställande av minimiregler för skydd av slaktkyckling (slaktkycklingdirektivet).</p>
<p>Av direktiven framgår bl.a. att medlemsstaterna ska se till att personer som hanterar kyckling ska ha tillräckliga kunskaper för att utföra sitt arbete och att lämplig utbildning ska finnas att tillgå. Dessa utbildningar ska vara inriktade på aspekter som rör djurens välbefinnande och ska vara godkända. Utbildningarna ska bl.a. innehålla fysiologi, vätske- och foderbehov, djurens beteende och stress. Den ska även innehålla de praktiska aspekterna av varsam hantering av kycklingar samt infångning, lastning och transport samt akutvård av kycklingar, nödslakt, avlivning och förebyggande smittskyddsåtgärder.</p>
<p>För hållande av struts samt fisk i fiskodlingar finns kompetens och utbildningskrav i respektive föreskriftsamlingar. För struts anges i Djurskyddsmyndighetens föreskrifter om hållande av strutsfågla  (DFS 2004:11)(strutsföreskriften) 1 kap. 6 § att den som ansvarar för hållande av strutsfåglar ska med godkänt resultat ha genomgått en av Jordbruksverket godkänd utbildning.</p>
<p>För fisk anges bl.a. i  Djurskyddsmyndighetens föreskrifter om odling av fisk (DFS 2006:8)(fiskföreskriften) 2 kap.  8–10  §§ att det vid varje fiskodling ska finnas en ansvarig person och att denna ska ha tillräcklig kompetens för att sköta arbetet i enlighet med djurskyddslagstiftningen. Det anges även att denna person ska ha relevant teoretisk utbildning i fiskodlingsteknik och praktisk erfarenhet av fiskodlingsarbete. Personen ska även bl.a. ha kompetens att bedöma fiskens hälsotillstånd och betydelsen av onormala beteenden som observeras hos fisken.</p>
<p>För hållande av chinchilla finns motsvarande krav som för lantbruksdjur i Statens jordbruksverks föreskrifter om hållande av chinchilla som föds upp eller hålls för produktion av skinn eller på annat sätt hålls i farm  (SJVFS 2003:45)(chinchillaföreskriften) som ännu inte trätt i kraft i1 kap. 6§ . För närvarande regleras chinchilla för pälsuppfödning i lantbruksdjursföreskriften.</p>
<p>Förutom detta finns det också olika kompetens- och utbildningskrav i Europarådets rekommendationer för olika lantbruksdjur som har antagits under konventionen om skydd av djur som hålls för produktionsändamål  (ETS 87) (produktionsdjurskonventionen). I denna finns rekommendationer för nötkreatur, får, get, struts, värphöns, gås, anka, myskanka, pälsdjur, kalkon, gris och fisk. För nötkreatur samt för får och get ställs krav på teoretiska och praktiska kunskaper i den grad det krävs beroende på arbetsuppgifter. Dessa utgör de äldsta rekommendationerna.</p>
<p>För de övriga djuren krävs adekvat kunskap och träning utifrån de uppgifter man utför. Undantag från detta är att det för struts dessutom krävs att det ska vara en av myndigheterna godkänd utbildning som ska genomgås.</p>
<p>Enligt samtliga rekommendationer ska kompetensen vara sådan att bedömningar av ohälsa, beteendeförändringar och miljöns lämplighet ska kunna göras.</p>
<h2>16.1.3 Transport och slakt av djur</h2>
<p>Det finns också utbildningskrav för den som yrkesmässigt transporterar djur i Statens jordbruksverks föreskrifter om transport av levande djur (SJVFS 2010:2)(transportföreskriften) som kompletterar EU-lagstiftningen. 2 kapitlet 2 § Den utbildning som avses i bilaga IV till förordning (EG) nr 1/2005 ska godkännas av Jordbruksverket. Till ansökan om godkännande ska bifogas uppgifter om 1. ansvarig utbildningsanordnare, 2. kursinnehåll, samt 3. utbildningens längd.</p>
<p>En utbildning som har godkänts i ett annat land i enlighet med förordning (EG) nr 1/2005 ska anses godkänd av Jordbruksverket. 3 § Jordbruksverket utser efter ansökan examinator och godkänner den examination som avses i bilaga IV till förordning (EG) nr 1/2005. Examinator utfärdar det kompetensbevis som avses i artikel 17.2 i förordning (EG) nr 1/2005.</p>
<p>För dem som hanterar djur på slakteri finns även där utbildningskrav i Föreskrifter om ändring i Statens jordbruksverks föreskrifter och allmänna råd om slakt och annan avlivning av djur  (SJVFS 2007:77)(slaktföreskrifterna). 2 kapitlet 1 § Personer som hanterar djur i samband med slakt eller annan avlivning ska ha goda kunskaper om djurskydd och tillräckliga färdigheter för att kunna följa bestämmelserna i dessa föreskrifter. De ska även ha kunskaper och färdigheter i praktisk djurhantering. 2 § Den som ska bedöva eller avliva ett djur ska vara väl förtrogen med den bedövningsrespektive avlivningsmetod som ska användas. 3 § Företag eller organisationer som bedriver verksamhet med slakt eller annan avlivning av djur ska se till att personal som är sysselsatt med hantering, bedövning, slakt eller annan avlivning har genomgått utbildning som ger de kunskaper som anges i 1 och 2 §§.</p>
<p>Genomgången utbildning ska dokumenteras.</p>
<p>Allmänna råd till 2 kap. 3 §</p>
<p>På slakteri bör den officiella veterinären vid slakteriet medverka vid planeringen och genomförandet av utbildningen. Vid övriga företag eller organisationer bör en veterinär medverka vid planläggningen och genomförandet av utbildningen.</p>
<p>Utbildningen bör innehålla en teoretisk del och en praktisk del. Utbildningen bör anpassas till det eller de djurslag som hanteras vid företaget eller organisationen. Innan en person själv ska ansvara för bedövning, slakt eller annan avlivning bör denne ha arbetat parallellt med en person som behärskar de aktuella metoderna.</p>
<p>Utbildningen för transportörer ska vara godkänd av Jordbruksverket medan utbildningen för personal på slakterier ska vara dokumenterad och slakteriveterinären bör vara med och utforma den.</p>
<p>En del av kraven på kompetens och utbildning för personer som transporterar djur yrkesmässigt eller hanterar djur på slakteri styrs också, precis som den gällande EU-lagstiftningen, genom förordningar och direktiv.</p>
<p>För transport anges i  rådets förordning (EG) nr 1/2005 av den 22 december 2004 om skydd av djur under transport och därmed sammanhängande förfaranden och om ändring av direktiven 64/432/EEG och 93/119/EG och förordning (EG) nr 1255/97 vilka kompetenskrav som finns (transportförordningen)</p>
<p>Artikel 3</p>
<h2>Allmänna villkor för transport av djur</h2>
<p>e) Personer som hanterar djuren skall vara utbildade eller ha vederbörlig kompetens för sin uppgift och utföra sitt arbete utan att använda våld eller andra metoder som i onödan kan skrämma djuren eller tillfoga djuren skada eller lidande.</p>
<p>Artikel 6</p>
<h2>Transportörer</h2>
<p>3. Transportörer skall transportera djur i enlighet med de tekniska föreskrifter som anges i bilaga I. 4. Transportörer skall anförtro djurhanteringen till personal som har fått utbildning om tillämpliga bestämmelser enligt bilagorna I och II.</p>
<p>BILAGA IV</p>
<h2>UTBILDNING</h2>
<p>1. Fordonsförare och skötare som avses i artiklarna 6.5 och 17.1 skall ha slutfört den utbildning som föreskrivs i punkt 2 och skall ha genomgått examinering som godkänts av den behöriga myndigheten, vilken skall säkerställa att examinatorerna är oberoende. 2. Den utbildning som avses i punkt 1 skall som minimikrav innefatta de tekniska och administrativa aspekterna av gemenskapens lagstiftning om skydd av djur vid transporter, särskilt följande: a) Artiklarna 3 och 4 samt bilagorna I och II. b) Djurfysiologi, särskilt behov av foder och vatten, djurs beteende samt begreppet stress. c) Praktiska aspekter av djurhantering. d) Körsättets påverkan på de transporterade djurens välbefinnande och på köttets kvalitet. e) Akutvård för djur. f) Säkerhetsaspekter för den personal som handhar djuren.</p>
<p>När det gäller slakt föreskrivs det i den EU lagstiftning som nu gäller i rådets direktiv 93/119/EG av den 22 december 1993 om skydd av djur vid tidpunkten för slakt eller avlivning  (slaktdirektivet).</p>
<p>Artikel 7</p>
<p>Förflyttning, uppstallning, fasthållning, slakt eller avlivning av djur får endast utföras av personer som har nödvändiga kunskaper och yrkesskicklighet för att utföra arbetet humant och effektivt i enlighet med kraven i detta direktiv.</p>
<p>Den behöriga myndigheten skall säkerställa att personer som arbetar med slaktning har nödvändig yrkesskicklighet och yrkesmässigt kunnande.</p>
<p>Från den 1 januari 2013 kommer detta krav att ändras och i stället kommer följande regel att gälla ( rådets förordning (EG) nr 1099/2009 av den 24 september 2009 om skydd av djur vid tidpunkten för avlivning )(slaktförordningen)</p>
<p>Artikel 7</p>
<h2>Kompetensnivå och kompetensbevis</h2>
<p>1. Avlivning av djur och därmed sammanhängande verksamhet får endast utföras av personer som har lämplig kompetensnivå för att göra detta och utan att djuren orsakas sådan smärta, plåga eller lidande som kan undvikas. 2. Företagarna ska se till att följande steg i slaktprocessen endast utförs av personer som för dessa verksamheter innehar ett sådant kompetensbevis som avses i artikel 21 och vilket styrker att de kan utföra dem i enlighet med bestämmelserna i denna för ordning: a) Hantering och vård av djur före fixering. b) Fixering av djur för bedövning eller avlivning. c) Bedövning av djur. d) Bedömning av om bedövningen varit effektiv. e) Länkning eller annan upphängning av levande djur. f) Avblodning av levande djur. g) Slakt i enlighet med artikel 4.4. 3. Utan att det påverkar skyldigheten i punkt 1 i denna artikel ska avlivning av pälsdjur ske i närvaro och under direkt överinseende av en person som innehar ett sådant kompetensbevis som avses i artikel 21 och vilket utfärdats för alla de steg i avlivnings processen som utförs under dennes överinseende. Företagare som har pälsfarmer ska i förväg meddela den behöriga myndigheten när djur ska avlivas.</p>
<p>Det finns också olika kompetens- och utbildningskrav i Europarådets konventioner för skydd av djur under internationella transporter (ETS 65) reviderad (ETS 193 )(transportkonventionen) och för konventionen om skydd av djur som ska slaktas(ETS xx)(slaktdjurskonventionen) . För internationella transporter ska landet säkerställa att endast godkända transportörer som använder personal som har lämplig kompetens för att uppfylla konventionens bestämmelser. Vidare ska transporterna åtföljas av en djurskötare som har utbildning eller motsvarande praktisk erfarenhet för att kunna hantera och sköta djuren inklusive att kunna utföra akutsjukvård vid olycksfall. För slakterierna ska landet säkerställa att personer som yrkesmässigt hanterar, bedövar eller slaktar djur har den yrkesskicklighet som krävs.</p>
<h2>16.1.4 Sällskapsdjur</h2>
<p>När det gäller sällskapsdjuren (inklusive hästar) finns det inte några kompetens- eller utbildningskrav för djurhållarna i Föreskrifter om ändringar i Djurskyddsmyndighetens föreskrifter och allmänna råd (DSF 2004:16) om villkor för hållande, uppfödning och försäljning m.m. av djur avsedda för sällskap och hobby  (sällskapsdjursföreskrifterna).</p>
<p>För hästar finns det numera särskilda föreskrift för i Djurskyddamyndighetens föreskrifter och allmänna råd om hästhållning  (DFS 2007:6)(hästföreskriften) men tidigare ingick hästar i lantbruksdjursföreskrifterna och då omfattades de av de allmänna krav på att de personer som har hand om djur ska ha tillräckliga kunskaper och färdigheter. På EU- och Europaråds nivå innefattas hästarna i de regler som finns om lantbruksdjur i den mån de hålls som produktionsdjur.</p>
<p>I  Europarådets konvention om skydd av sällskapsdjur (ETS 125)(sällskapsdjurskonventionen)finns det inte heller något krav på den som har sällskapsdjur. Däremot finns det krav på myndigheterna att arbeta för att uppmuntra utvecklingen av information och utbildning som höjer medvetandet och kunskapen om konventionens principer hos djurhållare, organisationer och samtliga andra aktörer inom området.</p>
<h2>16.1.5 Zoobutiker</h2>
<p>För den som driver en zoobutik eller på liknande sätt handlar med djur krävs utbildning. I sällskapsdjursföreskriften specificeras att den som yrkesmässigt eller i större omfattning handlar med djur ska ha genomgått en grundutbildning samt en eller flera särskilda utbildningar med inriktning på de djurslag som omfattas av handeln.</p>
<p>Utbildningar ska vara godkända av Jordbruksverket och i föreskrifterna anges också vilka olika moment som utbildningarna måste innehålla .</p>
<p>Det finns också vissa krav på hur handeln med sällskapsdjur får bedrivas ifråga om vilken information som köparen ska få av säljaren. I sällskapsdjursföreskriften finns det angivet att säljaren vid överlåtelsen måste lämna ett faktablad med skriftlig information om djuret och dess skötsel. Vad faktabladet ska innehålla är specificerat i föreskrifterna och exempel på detta är djurets art/släkte, kön, vuxenstorlek, livslängd, näringsbehov, behov av utrymme, inredning, klimat, osv.</p>
<p>Syftet med att lämna ut ett faktablad är att köparen ska få nödvändig information om hur han eller hon ska ta hand om djuret.</p>
<p>I sällskapsdjurskonventionen finns det krav på utbildning eller motsvarande kompetens. Detta gäller för alla som bedriver handel, kommersiell uppfödning och inackordering, uthyrning eller djurhem. De som driver sådan verksamhet ska också anmäla till den kompetenta myndigheten om denna verksamhet samt vilken kompetens man innehar. Verksamheten får inte heller bedrivas om rätt kompetens saknas.</p>
<p>Konventionens definitioner på sällskapsdjur är djur som hålls eller är tänkta att hållas av människan, närmare bestämt i privata hem för nöje och sällskap.</p>
<p>I artikel 14 anges också att parterna åtar sig att uppmuntra utvecklingen av information och utbildningsprogram som höjer medvetandet och kunskapen hos organisationer och individer verksamma med hållande, uppfödning, träning, handel eller inackordering/utackordering av sällskapsdjur. Dessa utbildningar ska framför allt uppmärksamma träning av sällskapsdjur för kommersiella syften eller tävlingsändamål.</p>
<h2>16.1.6 Cirkusdjur</h2>
<p>Det finns inte några kunskaps- eller kompetenskrav för den som bedriver cirkusverksamhet.</p>
<h2>16.1.7 Djurparksdjur</h2>
<p>Det finns krav på erfarenhet eller utbildning för den som ansvarar för verksamheten på en djurpark. Det finns också krav på att ha en veterinär och en zoolog knuten till anläggningen för att säkerställa att rätt kompetens finns tillgänglig. Det finns också specifika utbildningskrav för zoologen. Dessa krav återfinns i 8–10 §§ i Statens jordbruksverks föreskrifter om djurhållning i djurparker m.m. (SJVFS 2009:92)(djurparksföreskrifterna)</p>
<h2>16.1.8 Försöksdjur</h2>
<p>I den svenska djurskyddslagen (1988:534) finns grundläggande krav på utbildning och kompetens för dem som arbetar med försöksdjur. 20 § Vid verksamhet som avses i 19 a § skall det finnas 1. föreståndare som ansvarar för verksamheten och som har godkänts av den myndighet som regeringen bestämmer, 2. veterinär som ger råd och anvisningar om hur verksamheten skall bedrivas och som bistår vid behandling av djuren, och 3. för verksamheten tillräckligt stor personal som har den utbildning och kompetens som behövs för verksamheten.</p>
<p>Föreståndaren och veterinären skall se till att verksamheten bedrivs enligt denna lag och enligt föreskrifter som meddelats med stöd av lagen.</p>
<p>På föreskriftsnivå finns det krav i 1–3 §§ i Centrala försöksnämndens kungörelse  (SJVFS 1992:11) med föreskrifter och allmänna råd om utbildning vid användning av djur för vetenskapligt ändamål m.m.  (försöksdjursutbildningsföreskrifterna) på att alla som arbetar med försöksdjur ska ha genomgått en utbildning senast två år efter att man har börjat arbetet och den specificerar också vad utbildningen ska omfatta.</p>
<p>Dessa krav överensstämmer med EU-lagstiftningen där det också finns krav på att en veterinär ska vara knuten till verksamheten ( rådets direktiv  86/609/EEG av den 24 november 1986 om tillnärmning av medlemsstaternas lagar och andra författningar om skydd av djur som används för försök och andra vetenskapliga ändamål).</p>
<p>I artikel 14 anges bl.a. att personer som utför försök, deltar i sådana, eller svarar för tillsynen och övervakningen av djur som används för försök, ska ha lämplig teoretisk och praktisk erfarenhet.</p>
<p>Från och med den 1 januari 2013 ska dock det nya direktivet</p>
<p>Europaparlamentets och rådets direktiv 2010/63/EU av den 22 september 2010 om skydd av djur som används för vetenskapliga ändamål ( försöksdjursdirektivet) börja tillämpas och då blir det nya bestämmelser om utbildning. I direktivet anges:</p>
<p>Artikel 23</p>
<p>Personalens kompetens 1. Medlemsstaterna ska se till att alla uppfödare, leverantörer och användare har tillräckligt med personal på plats. 2. Personalen ska ha adekvat utbildning innan de får utföra någon av följande uppgifter, nämligen a) utförande av försök på djur, b) utformande av försök och projekt, c) sköta djuren eller d) avliva djuren.</p>
<p>Personer som utför de uppgifter som avses i led b ska ha fått utbildning i en vetenskaplig disciplin som är relevant för det arbete som ska utföras och ha kunskaper om de arter som det gäller.</p>
<p>Personal som utför de uppgifter som avses i leden a, c och d ska övervakas när de utför sina uppgifter till dess att de har visat att de besitter den kompetens som krävs.</p>
<p>Medlemsstaterna ska se till, genom godkännande eller på annat sätt, att kraven i denna punkt är uppfyllda. 3. Medlemsstaterna ska på grundval av bilaga V offentliggöra minimikrav för utbildning och krav för att erhålla, upprätthålla och visa erforderlig kompetens för de uppgifter som avses i punkt 2. 4. Icke-bindande riktlinjer på unionsnivå för de krav som fastställs i punkt 2 får antas i enlighet med det rådgivande förfarande som avses i artikel 56.2.</p>
<p>Artikel 24</p>
<p>Särskilda krav på personal 1. Medlemsstaterna ska se till att alla uppfödare, leverantörer och användare har en eller flera personer på plats som ska a) ansvara för att övervaka djurens välbefinnande och skötsel i anläggningen, b) se till att den personal som hanterar djuren har tillgång till information om de arter som förvaras på anläggningen, c) ansvara för att de som tillhör personalen har adekvat utbildning, är kompetenta och att de fortlöpande vidareutbildas och övervakas till dess att de visar att de har den kompetens som krävs. 2. Medlemsstaterna ska säkerställa att de personer som anges i artikel 40.2 b ska a) se till att all onödig smärta, lidande, ångest eller bestående men som tillfogas ett djur inom ramen för ett försök stoppas, och b) se till att projekten genomförs i enlighet med projektgodkännandet eller, i de fall som avses i artikel 42, i enlighet med den ansökan som sänds till den behöriga myndigheten eller eventuella beslut som fattas av den behöriga myndigheten, och se till att lämpliga åtgärder vidtas och registreras för att rätta till eventuell bristande efterlevnad.</p>
<h2>16.1.9 Krav på kompetens i Norges nya djurvälfärdslag</h2>
<p>När Norges nya djurvälfärdslag trädde i kraft den 1 januari 2010 gick Norge ifrån att ha haft en djurskyddslag till att ha en djurvälfärdslag (se Etiska utgångspunkter för ny djurskyddslagstiftning ). Lagen vilar på en etisk plattform och det finns långsiktiga mål som det ska arbetas mot. För att nå målen har man definierat strategier som man ska fokusera på i detta arbete och hindra djurskyddstragedier. Detta gäller bl.a. att stärka djurägarens kompetens och få till stånd en effektivare djurskyddshandläggning som inte är uppbyggd på en lekmannanämnd. För att säkerställa kompetenta djurägare föreslogs att krav om dokumenterad kompetens hos ägare till djur i yrkesmässigverksamhet infördes i lagen. Under arbetet med förslaget ändrades dock formuleringen till att bli ett generellt kompetenskrav som säger att djurhållaren ska sörja för att djuren ska tas om hand av tillräcklig och utbildad personal. Andra som håller djur ska ha kompetens för de aktiviteter de utför.</p>
<p>I Odelstingsproposisjonen nr 15 (2008–2009) om loven om dyrvelferd som skrevs efter den remissrunda som har gjorts på lagförslaget anges att det kom in många synpunkter som sa att det var viktigt att kompetenskravet gällde även privata djurhållare och de som håller sportdjur. Vidare nämns att kravet borde förtydligas på den punkten. Vidare framfördes att realkompetens i de flesta fall bör vara tillräcklig och att relevant erfarenhet bör tillfredsställa kompetenskraven. Några remissinstanser hävdade att det är viktigt att kraven läggs på en realistisk och praktisk nivå, samt att kravet inte ska medföra någon stor byråkrati. Remissinstanserna stödde också förslaget om att ge departementet möjlighet att i följdföreskrifter ställa specifika kompetenskrav på olika områden.</p>
<p>Departementet motiverar sitt förslag med att ett ökat fokus på kompetens kan bidra till en betydlig lyft för djurvälfärden. Kompetenta djurägare är kanske det viktigaste instrumentet för att uppnå en god djurvälfärd och bestämmelsen vill bidra till att den enskilda djurägaren i större utsträckning kan förebygga välfärdsproblem och finna lösningar om välfärdsproblem uppstår. Departementet har hållit fast vid sin formulering av förslaget eftersom det är viktigt att framhålla djurhållarens ansvar att se till att djuren sköts av personal som är tillräckligt stor och tillräckligt kvalificerad.</p>
<p>Vidare skriver departementet att i många djurskyddsärenden är det personer med hälsomässiga och sociala problem inblandade. Dessa personer är inte alltid kompetenta att ta hand om djuren, samtidigt som de har en önskan att hålla djur. Önskan att om hålla djur kan inte väga tyngre än kravet att djuret ska hållas av kompetenta personer.</p>
<p>Som regel är lång erfarenhet och realkompetens tillräcklig för att uppfylla lagen skriver departementet. Men lång erfarenhet av en djurhållning är inte alltid tillräcklig för att ge tillräcklig kunskap om djuren, eftersom att kunskapen om djurens förmåga och behov ständigt utvecklas. Detta kan också skilja sig åt beroende på vilken djurhållning som det gäller. Det är därför viktigt att kompetenskraven värderas konkret i de olika situationerna. För att säkra en förutsägbarhet så måste det fastställas generella krav. Olika näringar vill ha olika krav. Några kräver formell kompetens när det vid andra tillfällen kommer att vara tillräckligt med realkompetens. Det är emellertid viktigt att kompetenskraven utformas så att de inte försvårar djurhållning för de som redan är näringsidkare eller att det ger djurhållaren en ökad byråkrati och kostnader.</p>
<p>Departementet ser också behov av att det utarbetas läromedel för att öka kompetensen för ägare av hobby- och sportdjur.</p>
<p>Förslaget antogs i sin helhet och är nu 6 § i lagen och handlar om kompetens och ansvar. Den lyder:</p>
<p>Djurhållaren ska sörja för att djuren ska tas om hand av tillräcklig och utbildad personal. Andra ska ha kompetens för de aktiviteter de utför. Vårdnadshavare ska inte låta barn under 16 år självständigt ansvara för djur.</p>
<p>Djurhållaren ska inte överlåta djur till personer som de har grund till att tro inte kan eller vill behandla djuret försvarligt.</p>
<h2>16.1.10 Utredarens överväganden och förslag</h2>
<p>I arbetet med den norska lagen om djurvälfärd fördes ett resonemang om att kompetenta djurägare är den viktigaste enskilda faktorn som kan öka möjligheten att förebygga djurskyddsproblem. Utredaren instämmer i detta och anser att detta i stort gäller också för svenska förhållanden.</p>
<p>Utredaren kan konstatera att det för av få bli djurhållare inte finns några grundläggande utbildnings- eller kunskapskrav i den svenska djurskyddslagen eller djurskyddsförordningen. Det krävs inte heller särskild utbildning för att kunna förvärva en jordbruksfastighet. För den som ska arbeta med djur som används i vetenskaplig forskning krävs dock utbildning och kompetens enligt djurskyddslagen och försöksdjursutbildningsföreskrifterna.</p>
<p>För lantbruksdjur krävs enligt lantbruksdjursföreskrifterna tillräckliga kunskaper och färdigheter för att föreskrifterna ska kunna följas. För fiskodling finns det krav på teoretisk utbildning i fiskodlingsteknik och för struts ska man ha genomgått en av myndigheten godkänd utbildning. För slaktkyckling finns kunskapskrav i form av utbildning och handledning.</p>
<p>Utredaren kan konstatera att det är tydligt att det har ställts högre och mer specificerade krav på den hantering där det bedömts vara störst risk för att djurlidande ska uppkomma. Kraven har också utformats utifrån vilken verksamhet det handlar om.</p>
<p>Däremot saknas det t.ex. krav på kompetens för hantering av djur på cirkus. Utredaren anser att det är märkligt eftersom detta ofta handlar om exotiska djur vars behov av t.ex. naturligt beteende är svårt att tillgodose i cirkusmiljön. En anledning till avsaknaden av sådana utbildningskrav kan vara att många av de cirkusar som turnerar i Sverige kommer från andra EU-länder och att detta skulle inskränka alltför mycket på den fria företagsamheten och rörligheten inom unionen. I Sverige finns däremot ett inbesiktningskrav före turnéns start. Det görs även en riskvärdering hos länsstyrelserna som i de flesta fall blir hög och därmed genomförs ett stort antal kontrollbesök under säsongen. Utredaren anser dock att kompetenskrav borde ställas på personer som hantera djur på cirkus.</p>
<p>Utredaren konstaterar också att ett område där den svenska lagstiftningen inte motsvarar kraven i produktionsdjurskonventionen med undantag för fisk och struts. I konventionens rekommendationer ställs krav på teoretisk och praktisk kunskap eller på adekvat kunskap och träning. Denna kunskap ska ge färdigheter som ger möjligheter att bedöma om djuret är friskt, om det kan stå och röra sig normalt, avgöra om djuret beter sig normalt eller innebörden av en beteendeförändring samt kunna värdera hur ändamålsenlig hela miljön är för djurets hälsa. Utredaren anser att även detta bör tolkas som att någon form av teoretisk utbildning krävs.</p>
<p>Utredaren noterar också att den svenska lagstiftningen för sällskapsdjur inte motsvarar kraven i sällskapsdjurskonventionen. Enligt konventionens definitioner på sällskapsdjur är det djur som hålls eller är tänkta att hållas av människan, närmare bestämt i privata hem för nöje och sällskap. Detta innebär att det även innefattar hund och katt förutom övriga sällskapsdjur. Sällskapsdjurskonventionen har krav på utbildning eller motsvarande kompetens, så att man kan uppfylla konventionens krav, hos alla som bedriver handel, kommersiell uppfödning och inackorderar, hyr ut eller verkar i ett djurhem. De som driver sådan verksamhet ska också anmäla denna till berörd myndighet samt vilken kompetens man innehar. Verksamheten får inte heller bedrivas om rätt kompetens saknas. Detta krav uppfylls till viss del genom regleringen i sällskapsdjurföreskrifterna för zoohandlare eller liknande verksamheter. För övriga kommersiella verksamheter som faller inom dessa verksamhetsområden saknas dock utbildningskrav.</p>
<p>Utredaren kan också konstatera, utifrån länsstyrelsernas rapportering, att de flesta fall av vanvård av djur eller andra allvarliga djurskyddsproblem finns inom sällskapsdjurshållningen. I dag saknas helt kunskapskrav för den som håller sällskapsdjur, inklusive häst. Inte heller finns det några kunskapskrav för den som handlar med hästar, hundar, katter eller andra sällskapsdjur med undantag för den som driver zoohandel eller liknande.</p>
<p>Som utredaren ser det är den eventuella kunskapsbristen en stor riskfaktor och länsstyrelsernas kontrollrapportering återspeglar denna. Att hålla och ha hand om djur är inte någon allmän rättighet utan åtföljs av ansvar och skyldigheter. Att ha kunskap nog för att kunna tillgodose djurets behov och veta vilka krav som lagstiftningen ställer på djurhållningen anser utredaren är en förutsättning för att få hålla djur, oavsett djurart. Utredaren instämmer i det som det norska departementet skrev i sina förarbeten: ”Önskan att hålla djur kan inte väga tyngre än kravet att djuret ska hållas av kompetenta personer.”</p>
<p>Utredaren konstaterar att utifrån den genomgång som tidigare har gjorts av regelverken som gäller så framgår det att en riskbedömning på de olika områdena har gjorts och utifrån den har krav på kompetens ställts. Däremot har inte den grundläggande förebyggande effekten som ett kunskapskrav innebär tagits med i denna avvägning i svensk djurskyddslagstiftningen när det gäller allt innehav av djur.</p>
<p>I den norska propositionen uttalas att ett väl anpassat regelverk och en kompetent tillsyn stärker arbetet med att förebygga djurskyddstragedier. Situationen på dessa områden var olika i de båda länderna vid tiden när propositionen skrevs. I Norge fanns då en kommunal lekmannanämnd som hanterade djurskyddsärenden med en mycket varierande kompetens. Vidare hade man på många områden t.ex. sällskapsdjur inklusive hund och katt inte några föreskrifter. I propositionen föreslås att nya föreskrifter ska arbetas fram på vissa områden och att branschriktlinjer och informationsmaterial ska tas fram på andra områden. All relevant internationell lagstiftning skulle också arbetas in i regelverket eftersom Norge är ett EES-land som är helt harmoniserat med EU på veterinärområdet. Norge är också medlem av Europarådet och har där ratificerat alla konventioner som rör djur där. Detta innebär att all EU-lagstiftning rörande veterinära frågor och alla Europarådskonventioner med tillhörande rekommendationer ska inarbetas i den nationella lagstiftningen.</p>
<p>Även om Sverige har en statlig kontroll av djurskyddet och ett mer utvecklat regelverk instämmer utredaren i det norska departementets uttalande om att ett väl anpassat regelverk och en kompetent tillsyn stärker arbetet med att förebygga djurskyddstragedier.</p>
<p>Utifrån den grund som presenteras ovan drar utredaren den slutsatsen att ett allmänt kunskapskrav bör ställas på alla djurhållare. Detta krav bör föras in i djurskyddslagen och även omfatta personer som inte är djurägare men som på olika sätt hanterar djur. För de som inte äger utan hanterar andras djur bör kravet gälla att de ska ha den kompetens som deras uppgifter kräver.</p>
<p>Utredaren anser vidare att för att uppfylla Europarådets konvention för såväl produktionsdjur som för sällskapsdjur så bör utbildningskrav införas för den som yrkesmässig eller i större omfattning håller eller hanterar djur. Utredaren anser att Jordbruksverket bör få i uppdrag att se över sina djurskyddsföreskrifter när det gäller utbildningskrav och se till att det finns utbildnings- eller kompetenskrav på alla djurhållnings- eller djurverksamhetsområden som kan anses vara nödvändiga från djurskyddssynpunkt.</p>
<p>Jordbruksverket bör också se om det ska finnas några undantag från kravet på utbildning.</p>
<p>Utredaren föreslår följande lydelse i djurskyddslagen:</p>
<p>Djurägaren eller den som på annat sätt tar hand om djuret ska ha tillräcklig kompetens.</p>
<p>Den som yrkesmässigt eller i större omfattning håller eller hanterar djur ska ha lämplig utbildning.</p>
<p>Regeringen eller den myndighet som regeringen bestämmer får meddela föreskrifter om krav på kompetens och utbildning, samt undantag från utbildning för den som håller eller hanterar djur.</p>
<h2>16.2 Åldersgräns för innehav av djur</h2>
<h2>16.2.1 Ålderskrav i Europarådets konvention om sällskapsdjur</h2>
<p>Artikel 6 i sällskapsdjurskonvention har ett förbud mot att sälja sällskapsdjur till barn som är under 16 år om de inte finns ett uttryckligt godkännande av barnets föräldrar eller någon annan som har samma ansvar för barnet som föräldrarna.</p>
<p>I artikel 14 i konventionen anges att parterna åtar sig att uppmuntra utvecklingen av information och utbildningsprogram som höjer medvetandet och kunskapen hos organisationer och individer verksamma med hållande, uppfödning, träning, handel eller inackordering/utackordering av sällskapsdjur. Dessa utbildningar ska framför allt uppmärksamma träning av sällskapsdjur för kommersiellt- eller tävlingsändamål och motverka dels att djur ges som gåvor till barn under 16 år, att de utgör pris eller bonus, oplanerad avel av djur, att vilda djur fångas och introducerades som sällskapsdjur, dels risken för att ett oansvarigt förvärvande av sällskapsdjur leder till ett ökande antal övergivna djur.</p>
<p>Detta är en regel som har tillkommit för att fånga upp riskerna med att barn blir ägare till djur utan att deras föräldrar eller annan som har vårdnaden om barnet är införstådd med införskaffandet.</p>
<h2>16.2.2 Regelverk som styr rättigheter och skyldigheter vid olika åldrar i Sverige</h2>
<p>I den svenska djurskyddslagstiftningen finns i dag inte några krav på åldersgräns för dem som håller eller sköter djur. I Sällskapsdjurskonvention finns dock krav som knyter an till vilken ålder som det är lämpligt att en person ges det fulla ansvaret för djurs välbefinnande. Detta krav är nära sammanknutet till kompetenskravet men är också nära sammanlänkat med vilka resurser som en person har till sitt förfogande.</p>
<p>Enligt 9 kap. 1 § föräldrabalken  (1949:381) är den som är under 18 år underårig, dvs. omyndig och får inte själv bestämma över sin egendom. En person blir myndig när han eller hon fyller 18 år. I 9 kap. 1 § anges också att någon som är under 18 år inte får bestämma över sin egendom eller att ingå avtal förrän denna är myndig. Däremot får en person själv bestämma över inkomst av eget arbete efter det att han eller hon har fyllt 16 år. I föräldrabalkens 6 kap. 2 § står det också:</p>
<p>I syfte att hindra att barnet orsakar skada för någon annan skall vårdnadshavaren vidare svara för att barnet står under uppsikt eller att andra lämpliga åtgärder vidtas.</p>
<p>Om någon har begått brott före 15 års ålder får han eller hon inte dömas till påföljd, dvs. straff (fängelse eller böter) eller annan påföljd som t.ex. överlämnande till särskild vård. Detta framgår av 1 kap. 3 och 6 §§ brottsbalken.</p>
<h2>16.2.3 Regler om ålderskrav i Norge och England</h2>
<p>I den nya norska djurvälfärdslagen infördes ett krav på att barn under 16 år inte ska få köpa djur utan att en vårdnadshavare tar på sig ansvaret för djurhållningen. Kravet fanns dock redan i Norges tidigare djurskyddslag och var baserat på sällskapsdjurskonventionen.</p>
<p>I Storbritannien finns det straffbestämmelser som förbjuder att sälja djur till barn under 16 år. I den omarbetning som skedde av deras djurskyddslag ( Animal Welfare Act 2006 ) 2006 höjdes den befintliga åldersgränsen från 12 till 16 år. Regleringen lyder: 11 sektionen</p>
<p>Överlåtelse av djur i form av försäljning eller priset till personer under 16 (1) En person begår ett brott om han säljer ett djur till en person som han har skälig anledning att tro är yngre än 16 år. (2) Vid tillämpning av punkt (1), som säljer ett djur omfattar överföring, eller överenskommelse om att överföra ägandet av djur med hänsyn till inträde av förvärvare i en annan transaktion. (3) Med förbehåll för underavsnitt (4) till (6), begår en person ett brott om- (a) han ingår ett avtal med en person som han har rimlig anledning att tro att vara under 16 års ålder, och (b) avtalet är ett under vilka denna person har chansen att vinna ett djur som pris. (4) En person begår inte ett brott enligt punkt (3) om- (a) han går in arrangemanget i närvaro av den person som arrangemanget görs, och (b) han har skälig anledning att tro att den person med vilken arrangemang görs åtföljs av en person som inte står under ålder av 16 år. (5) En person begår inte ett brott enligt punkt (3) om- (a) han går in arrangemanget på annat sätt än i närvaro av person med vilken den arrangemang görs, och (b) han har skälig anledning att tro att en person som faktiskt vårdar och kontroll av den person som arrangemanget görs har samtyckt till arrangemanget. (6) En person begår inte ett brott enligt punkt (3) om han går in i arrangemang i ett familje sammanhang.</p>
<p>I sektion 3 (4) i the Animal Welfare Act 2006 finns också en bestämmelse om att vid tillämpning av lagen ska den som har vårdnaden om barn betraktas som ansvarig för varje djur som den som är under 16 år är ansvarig för.</p>
<h2>16.2.4 Utredarens överväganden och förslag</h2>
<p>Utredaren kan konstatera att det enligt nuvarande djurskyddslag inte finns något krav på att en viss ålder ska ha uppnåtts för den som självständigt ansvarar för djurs skötsel. Enligt utredarens mening motsvarar därför inte den svenska djurskyddslagstiftningen kraven i sällskapsdjurskonventionen.</p>
<p>I Sverige får ungdomar inte dömas till påföljd för brott som de begår före 15 års ålder. Det innebär att någon kan bli straffad för djurplågeribrott och brott mot djurskyddslagen tidigast vid 15 års ålder.</p>
<p>Enligt föräldrabalken har en person inte rätt att själv bestämma över sin inkomst av eget arbete före 16 års ålder. Full rätt att bestämma över sin egendom har en person först när han eller hon fyller 18 år och blir myndig. Detta betyder att den som är under 16 år aldrig helt kan säkra sin tillgång till de ekonomiska resurser som det oftast krävs för att man ska kunna ta det fulla ansvaret för djur.</p>
<p>En vårdnadshavare har skyldighet att se till att ett barn inte orsakar skada för någon annan. Något tydligt ansvar för en vårdnadshavare för vad som en person under 15 år gör finns dock inte. Däremot finns det bestämmelser i föräldrabalken om ekonomisk ersättning när en minderårig ingått avtal som den inte har rätt att göra om det har resulterat i förluster för någon. En vårdnadshavare kan alltså inte per automatik ställas till svars för vad ett barn gör eller underlåter att göra.</p>
<p>Som utredaren ser det är det inte rimligt eller rätt att begära att ett barn ska kunna ta på sig ansvaret både när det gäller kunskap och resurser som krävs som huvudansvarig för ett djur. Utredaren anser också att Sverige bör uppfylla intentionen i sällskapsdjurskonventionen på samma sätt som Norge och Storbritannien har gjort genom att sätta en åldersgräns på 16 år för den som har huvudansvaret för djur. Vid den åldern är personen straffmyndig och ska ta ansvar för sina handlingar. Personen har också tillgång till de pengar som den erhåller i ersättning för eget arbete. Personen är också så gammal att den ska kunna förstå och skaffa sig den kunskap som behövs för att ge djuret den skötsel som krävs för att uppfylla djurets behov.</p>
<p>Utredaren menar också att detta bör gälla alla djur. Även om utredaren anser att barn visst kan och ska tillåtas ta hand om och sköta djur så ska det alltid finnas en person som är över 16 år som har det huvudsakliga ansvaret för djurets skötsel och tillsyn.</p>
<p>Utredaren anser därför att ett ålderskrav på lägst 16 år ska ställas på den som har huvudansvaret för djur som ska införas i lagen. Paragrafen bör ha följande lydelse:</p>
<p>Det är djurägaren eller den som på djurägarens uppdrag har åtagit sig skötseln för djuret som är ansvarig för djurets välfärd. Den som har det huvudsakliga ansvaret för ett djur ska vara minst 16 år.</p>
<h2>16.3 Upphandling inom den gemensamma marknaden</h2>
<p>I Nulägesbeskrivning med analys  framkommer att den offentliga sektorns upphandlingar av livsmedel ofta inte har fungerat som avsikten har varit från lagstiftarnas sida. Kommuner har vid upphandling av livsmedel ställt krav på att de ska ha producerats enligt den svenska djurskyddslagstiftningen .  Ett sådant sätt att ställa kraven strider mot de EU-rättsliga principerna som reglerar den offentliga upphandlingen och som innebär icke-diskriminering och likabehandling av leverantörerna.</p>
<h2>16.3.1 Vilka krav kan ställas vid en upphandling</h2>
<p>Enligt Konkurrensverkets mening är det enligt upphandlingsreglerna tillåtet att ställa krav på djurskyddshänsyn  vid offentlig upphandling. Den upphandlande myndigheten ska dock då bl.a. säkerställa att leverantörerna behandlas lika och ges lika förutsättningar att lämna ett anbud. De ställda kraven ska också vara tydliga och förutsebara. Konkurrensverket anger också att den upphandlande myndigheten ska kunna kontrollera att leverantören uppfyller kraven och anser att det finns svårigheter i samband med det.</p>
<p>För att få ställa djurskyddskrav ska dessa vara konkreta krav som alla eventuella anbudsgivare kan ta del av på ett enkelt sätt. Kraven ska vara relevanta för det syfte som avses, i detta fall ett gott djurskydd. Miljöstyrningsrådet har tagit fram kriterier som offentliga upphandlare kan använda för att i större utsträckning få offentlig upphandling att bidra till hållbar utveckling. De kriterier som gäller för animaliska livsmedel är relevanta från djurskyddssynpunkt. Den viktiga frågeställningen utöver om kravet är relevant utifrån syftet (gott djurskydd) är att kravet inte är ställt på ett sätt som undantränger så många leverantörer så att det verkar konkurrensbegränsande. Samtidigt så visar erfarenheter från EU-rätten att den omständigheten att enbart några få leverantörer kan uppfylla ett krav inte innebär att kravet strider mot unionsrätten (se t.ex. domen i mål C-513/99 i EU-domstolen).</p>
<p>Miljöstyrningsrådet har beaktat risken för undanträngningseffekter vid framtagande av sina kriterier. Samtliga kriterier som har tagits fram för att användas som obligatoriska kommer från EUlagstiftningen. Utöver dessa har man ett antal kriterier som föreslås som utvärderingskriterier som går längre än vad som är reglerat i EU. Det innebär att dessa ska viktas mot pris, och därigenom kan produkter som inte når upp till det kriteriet också konkurrera. Inom gemenskapen finns ett stort antal certifieringssystem som utgår från djurskydd (enligt den europeiska djurskyddsorganisationen 67 st.), vilket gör att det bör finnas möjlighet till god konkurrens när krav ställs avseende djurskydd.</p>
<p>Rättspraxis från miljöområdet visar också att krav som inte härrör från EU-rätt kan användas som obligatoriska, när de har en tydlig koppling till syftet se följande citat i Regeringsrättens avgörande RÅ 2010 ref. 78:</p>
<p>När en upphandlande myndighet närmare bestämmer föremålet för en upphandling har den stor frihet. Myndigheten kan t.ex. ta miljöhänsyn genom att i förfrågningsunderlaget ställa krav beträffande produktens miljöegenskaper (6 kap. 3 § LOU). De kraven måste vara kopplade till det som ska upphandlas, d.v.s. de ska avse och påverka just den efterfrågade produkten. Ett krav av innebörd att produkten av miljöskäl inte får innehålla ett visst ämne har en sådan koppling. De krav som landstingen har ställt upp – att suturerna ska vara fria från triclosan – har en objektiv utformning och diskriminerar ingen leverantör. Kravet framstår inte heller som godtyckligt eller uppenbart osakligt.</p>
<h2>16.3.2 Miljöstyrningsrådets rapport 2011:1</h2>
<p>Även i fall där kommuner som har använt sig av Miljöstyrningsrådets kriterier för att ställa krav på den djurskyddsnivå som de varor de upphandlar ska ha har dock upphandlingarna blivit överklagade. Flera kommuner har också förlorat i rätten (Kammarrätten i Göteborg mål nr 2216_2221-10, mål nr 2921-2922-10, Förvaltningsrätten i Stockholm mål nr 4644-10, mål 46958-10). Det finns dock vissa kommuner där kriterierna har använts i upphandling där processen gått att slutföra utan några överklaganden.</p>
<p>På grund av det osäkra rättsläget som har uppstått kring dessa kriterier har Miljöstyrningsrådet beställt ett oberoende rättsutlåtande Externt rättsutlåtande om djurskyddskrav i offentlig upphandling,  Miljöstyrningsrådet Rapport 2011:1 (Bruun N 2011). I rapporten görs en genomgång av den allmänna bakgrunden för regleringen av offentlig upphandling. Det konstateras att i de nya upphandlingsdirektiven från 2004 ( Europaparlamentets och rådets direktiv 2004/17/EG av den 31 mars 2004 om samordning av förfarandena vid upphandling på områdena vatten, energi, transporter och posttjänster ( försörjningsdirektivet )  och Europaparlamentets och rådets direktiv 2004/18/EG av den 31 mars 2004 om samordning av förfarandena vid upphandling av byggentreprenader, varor och tjänster .)(upphandlingsdirektivet) ges medlemsstaterna utvidgade möjligheter att använda sociala och miljörelaterade kriterier och krav vid upphandling.</p>
<p>Rapporten visar också på hur den fria rörligheten av varor är reglerad. Det framförs att det är osäkert hur Lissabonfördraget om ändring av fördraget om Europeiska unionen och fördraget om upprättandet av Europeiska gemenskapen, undertecknat i Lissabon den 13 december 2007 ( Lissabonfördraget) bestämmelse i artikel 13 om att unionen och medlemsländerna vid genomförande av sin politik ska ”fullt ut ta hänsyn till välfärden för djur som kännande varelser” kommer att påverka rättsläget. Det finns ännu inte någon rättspraxis på detta. I rapporten görs också en genomgång av tre domar (hänvisade till ovan) Sammanfattningsvis konstateras:</p>
<p>I vissa fall har man uppställt ett krav på att svensk djurskyddslagstiftning skall ha tillämpats vid tillverkning av kött. Detta har av domstolarna uppfattats som diskriminerande.</p>
<p>I andra fall har man definierat vissa allmänna kvalitetskrav som gällt djurhållningen i samband med tillverkningen av kött. Sådana allmänna krav har ansetts tillåtna.</p>
<p>I det tredje fallet har man uppställt krav som legat över EU:s minimumkrav avseende djurskyddsnivå. Detta har ansetts förbjudet av domstol bl.a. med hänvisning till EU domstolens dom i mål C-305/08. Dessutom har ett krav gällt transporttid till slakt. Det har ansetts obefogat.</p>
<p>Vidare har man diskuterat om man i de kontrollerade fallen verkligen kan kontrollera att de uppställda kraven följs.</p>
<p>I rapportens analys konstateras att om en upphandlare ställer specifika krav som ligger högre än EU:s minimikrav så måste de kunna motiveras både från djurskyddshänsyn och från kvalitetssynpunkt. Att det skulle vara automatiskt otillåtet att i upphandlingssammanhang ställa sådana krav anser författaren till rapporten är fel. Stöd för denna uppfattning tar han ifrån Regeringsrättens avgörande RÅ 2010 ref 78 (som ger klart stöd till möjligheten att ställa sådana krav. I målet hänvisade klaganden till att produkten i fråga var CEmärkt, dvs. godkänd för handel inom EU, och sålunda måste godkännas av landstinget som dock hade uppställt längre gående miljökrav. Regeringsrätten betonade dock att detta inte innebär att ”landstinget måste upphandla varan”, utan att landstinget på ett godtagbart sätt har velat främja sina miljömål och undvika produkter med ett visst miljöfarligt tillsatsämne (triclosan).</p>
<p>När det gäller domen från Förvaltningsrätten i Stockholm (mål nr 46844-10 och 46958-10) skriver författaren att det anfördes att djurhållningskraven i fallet i fråga var diskriminerande. Till stöd för sin uppfattning hänvisar förvaltningsrätten till EU-domstolens dom i målet Consorzio Nazionale Interuniversitario per le Scienze del Mare (CoNISMa) C-305/08. Förvaltningsrättens citat av EUdomstolens dom är visserligen korrekt, men situationen i detta mål har inte mycket gemensamt med det fall som förvaltningsrätten avgjorde. EU-domstolen diskuterar i detta mål vilka ekonomiska aktörer som ska vara skyldiga att upphandla tjänster och om en sammanslutning av universitet och statliga myndigheter omfattas av skyldigheten. Det faktum att ett allmänt syfte med upphandlingsregleringen är att öppna för bred konkurrens kan naturligtvis inte leda till ett automatiskt åsidosättande av djurskyddskrav. Förvaltningsrätten i Stockholm förefaller att förbise det faktum att det faktiskt är upphandlaren som ska bestämma vad den önskar upphandla. Med tillämpning av förvaltningsrättens resonemang landar man i slutsatsen att all specificering av upphandlingsföremålet innebär en begränsning av konkurrensen eftersom ”det är sannolikt” att många producenter riskerar att uteslutas. Förvaltningsrättens resonemang är alltså allt annat än övertygande.</p>
<p>I rapporten uttalas vidare att det förefaller vara uppenbart att svenska domstolar i de relaterade fallen inte på ett adekvat sätt har beaktat Lissabonfördragets bestämmelser. När det gäller transporttider till slakt uppges det i rapporten vara uppenbart att sådana krav borde gå att motivera med hänsyn taget till såväl djurskydd som produktens kvalitet.</p>
<p>När det gäller kontroller framförs i rapporten att eftersom djurskyddskrav i allmänhet övervakas av myndigheter så borde inte det heller vara något hinder. Vidare föreligger det knappast några hinder för att uppställa krav på certifiering av att djurskyddsprodukter producerats på visst sätt eller att transporttider hålls inom angivna ramar. Kontrollkravet bör därför inte utgöra ett oöverstigligt hinder för att ställa upp djurskyddskrav vid upphandlingen.</p>
<p>Slutsatsen i rapporten är att:</p>
<p>Det finns ett klart utrymme för djurskyddskrav vid offentlig upphandling inom EU. Den rättsosäkerhet som uppstått som en följd av de olika domsluten vid lägre instanser i Sverige visar dock att det föreligger vägande skäl för att försöka få till stånd klara riktlinjer och etablerade förfaranden i frågan. Det vore också viktigt att eventuella processer som går till högsta instanser bedrivs på ett professionellt och skickligt sätt så att alla rättsligt relevanta argument beaktas. Jag menar att det finns rättsliga förutsättningar för att här agera i syfte att påvisa och genomdriva möjligheterna att beakta det ostridiga konsumentintresset/upphandlingsintresset för hållbart producerade produkter och djurskyddsaspekter på bl.a. livsmedelsområdet.</p>
<h2>16.3.3 Utvärdering av upphandlingsregelverket och översyn av upphandlingsstatistiken (dir 2010:86)</h2>
<p>Regeringen beslutade den 9 september 2010 att ge en särskild utredare, Anders Wijkman, i uppdrag att utvärdera upphandlingsregelverket ur ett ekonomiskt och samhällspolitiskt perspektiv. Syftet är att utreda om upphandlingsreglerna i tillräcklig utsträckning möjliggör för upphandlande myndigheter och enheter att göra goda ekonomiska affärer genom att tillvarata konkurrensen på marknaden och samtidigt använda sin köpkraft till att förbättra miljön, ta sociala och etiska hänsyn samt verka för ökade affärsmöjligheter för små och medelstora företag. Utredaren ska också se på systemet för insamling av upphandlingsstatistik i syfte att förbättra möjligheterna till att prognostisera effekterna av reformer samt förbättra möjligheterna att följa upp och utvärdera den upphandlingspolitik som förs i EU och Sverige. Uppdraget ska redovisas senast den 28 juni 2012.</p>
<p>Utredarens uppgift är att ta fram underlag för eventuella regleringsändringar och föreslå andra nödvändiga åtgärder inom det aktuella området. Wijkman som leder utredningen kommenterade på Miljöstyrningsrådets seminarium, Mesta möjliga djurskydd på tallriken – politikernas ansvar, i Almedalen den 6 juli 2011 och antydde att överprövningarna spretar och frågan är om det är rättspraxis som har blivit ett problem. Utredningen har skrivit till EUkommissionen och bett om förtydligande av frågeställningen.</p>
<h2>16.3.4 Utredarens överväganden och förslag</h2>
<p>Utredaren kan konstatera att författaren till Miljöstyrningsrådets Rapport 2011:1 (Bruun N 2011) anser att det finns felaktigheter i de delar i domarna där rättsinstanserna har dömt mot de upphandlande trots att dessa har använt sig av Miljöstyrningsrådets kriterier. I rapporten konstateras att det är viktigt att det blir klarlagt att upphandlingar kan göras utifrån Miljöstyrningsrådets kriterier för djurskyddsaspekter på livsmedelsområdet. Det anges också vara viktigt att det blir en riktig och enhetlig hantering där alla aspekter tas med vid behandling av frågan i högre rätt. Att en kontroll ska göras av om leverantörerna har levt upp till kraven ska inte utgöra några hinder för att ställa kravet. Utredaren anser att det är angeläget att det går att ställa krav på djurskyddsåtgärder vid upphandling och beklagar att rättsläget är så oklart.</p>
<p>Utredaren stödjer också Anders Wijkman i hans åsikt om att rättspraxis har blivit ett problem. Utredaren hoppas också att det snart kommer till stånd en klargörande rättspraxis.</p>
<p>Utredaren anser att det är viktigt att ställda krav kan kontrolleras. De system som tillämpas i dag är ofta leverantörsförsäkran kombinerat med stickprovskontroller. Miljöstyrningsrådet har nyligen publicerat rapporten ”Kravställan och verifiering inom hållbarhet nedåt i leverantörskedjan” (2011-01-21) där dessa aspekter belyses utifrån kravställande när det gäller sociala krav. Verifieringsfrågan i dessa fall bör betraktas som ännu mer komplicerad än när det gäller djurskyddskrav. Inte någonstans leder dock detta resonemang till att man inte skulle har rätt att ställa krav. I stället föreslås utvecklingsarbete för lösningar och exempel ges också på hur andra EU-länder har arbetat för att öka möjligheterna till verifiering av sociala krav.</p>
<p>Utredaren har fått ett förslag från Lantbrukarnas Riksförbund (LRF) där förbundet framför hur frågan om kontroll av producenterna kan hanteras.</p>
<p>LRF:s bedömning är att verifieringsfrågan då det gäller djurskyddskrav relativt enkelt kan hanteras genom ökad kompetens om i vilken utsträckning olika certifieringssystem och nationella lagstiftningar uppfyller de kriterier som Miljöstyrningsrådet anger. Denna kompetens anser vi att Miljöstyrningsrådet ska ha. LRF anser att det vore lämpligt att en tabell tas fram, där man för varje kriterium anger i vilka EU länder dessa krav uppfylls av nationell lagstiftning och i de fall de inte gör det om det finns exempel branschpolicy eller certifieringssystem som täcker kravet i fråga. Att ta fram denna tabell kräver ett visst arbete, eftersom det handlar om att gå igenom nationella regelverk och certifieringssystem, men när det väl är gjort så är det mest en fråga om kontinuerlig uppdatering. LRF anser att Miljöstyrningsrådet bör erhålla resurser för att ta fram ett sådant verktyg för verifiering. Praktiskt sett förefaller det enkelt att exempelvis ordna kontroll av att slaktgrisar inte blivit svanskuperade utan veterinärmedicinska skäl. Sådan kontroll kan göras både vid besättningsgenomgångar och i samband med slakt.</p>
<p>Utredaren anser att förslaget på en lista med kriterier som täcker alla EU:s medlemsländer och eventuella certifieringssystem skulle resultera i ett omfattande dokument som kan vara svår att hålla uppdaterat. Upphandling utifrån djurskyddskrav är en relativt litet del av Miljöstyrningsrådets ansvarsområde och en sådan lista synes vara en i proportion mycket stor arbetsuppgift. Däremot anser utredaren att den föreslagna modellen av producentkontroll verkar rimlig och att den upphandlande enheten i sitt arbete med kravställandet och anbudsbedömningen själv måste undersöka vilka länder och certifieringssystem som uppfyller just deras krav.</p>
<h2>16.4 Kastrering av gris utan bedövning</h2>
<p>Som framgår av Nulägesbeskrivning med analys  har en omfattande utveckling av grishållningen och regelverket kring denna skett bl.a. genom det nya grisdirektivet. Utveckling har även skett på nationell nivå men Sverige är inte något föregångsland när det gäller vissa regler kring grisproduktion. I Sverige sker t.ex. obedövad kastrering av smågrisar fortfarande rutinmässigt medan det har förbjudits i vissa andra länder även om de flesta grisar i Europa fortfarande kastreras utan bedövning. Kastrering utan föregående bedövning har dock uppmärksammats som ett djurskyddsproblem såväl i Sverige som internationellt.</p>
<p>EU-kommissionen ska enligt grisdirektivet ta hänsyn till utveckling av metoder och system för köttförädling som kan minska behovet av kastrering genom kirurgiskt ingrepp. I en deklaration från 2001 har också jordbruksministrarna i Sverige, Danmark, Belgien, Nederländerna och Tyskland kommit överens om att obedövad kastrering av smågrisar bör förbjudas så snart alternativa metoder för att säkerställa kvaliteten på griskött finns tillgängliga.</p>
<p>Riksdagen har också den 27 april 2011 gett regeringen till känna att kastrering av smågrisar utan bedövning bör förbjudas så snart som det finns alternativa metoder för att säkerställa kvaliteten på griskött och god djurhållning.</p>
<p>Ett tillkännagivande är ett riksdagsbeslut som innebär att regeringen meddelas vad riksdagen anser i en viss fråga. Ett tillkännagivande från riksdagen är konstitutionellt bindande, men regeringen väljer själv när den ska återkomma med den föreslagna åtgärden.</p>
<p>I en interpellationsdebatt i riksdagen den 17 juni 2011 meddelande landsbygdsminister Eskil Erlandsson att beslutet om förbud mot kastrering av smågrisar utan bedövning kommer att genomföras så snart som möjligt, men att alternativen först måste fungera i praktiken. En exakt tid för införandet av ett förbud kan inte anges, menade Erlandsson, före det att en utförlig analys av konsekvenserna gjorts. Ministern sade också att vaccin mot galtlukt är det bästa alternativet till den obedövade kastreringen. Lagstiftning ska inte påskyndas så mycket att vaccinering inte blir ett reellt alternativ.</p>
<p>Näringens och Svenska Djurhälsovårdens har arbetat med att kontinuerligt samverka med SLU, myndigheterna och andra länder bl.a. genom de seminarier som arrangerades på LRF för att driva på utvecklingen mot att få bort den obedövade kastreringen. Näringen har under många år prövat olika metoder för att slippa kastrera grisar. Näringen tar även en aktiv del i det arbete som nu pågår inom EU och har också ställt sig bakom det frivilliga positionsdokument som många organisationer inom EU:s medlemsländer gemensamt har undertecknat. Det innebär att man efter den 1 januari 2012 inte ska kastrera utan bedövning eller smärtlindring (Non Steroidal Anti Inflammatory-Drug NSAID). Från den 1 januari 2018 ska inte kirurgisk kastration genomföras alls förutsatt att andra alternativ finns att tillgå. Det kommer man nu gemensamt att arbeta för inom EU.</p>
<h2>16.4.1 Varför kastrerar man?</h2>
<p>Anledningen till att grisar som ska användas till livsmedel kastreras är att man vill undvika s.k. galtlukt. Galtlukt som huvudsakligen orsakas av ämnena androstenon  och skatol , och framträder starkast när köttet värms upp.</p>
<p>Androstenon  är en steroid, dvs. ett hormon som bildas i testikeln. Nivån av detta hormon ökar med stigande ålder och med pubertetens inträdande. Eftersom hormonet är fettlösligt lagras det i galtens fettvävnad och kan ge köttet en urinliknande odör.</p>
<p>Skatol  bildas i tarmen av aminosyran tryptofan. En del av det skatol som bildas i tarmen tas upp i blodbanan, och övrigt utsöndras i avföringen. Skatol är liksom androstenon fettlösligt och lagras i fettvävnad. Skatol kan bildas hos sogrisar och kastrerade hangrisar, men hanliga könshormoner påverkar nedbrytningen av skatol så att halten blir högre hos de okastrerade hangrisarna. Skatol anses ge köttet en gödselliknande odör. Andra substanser som diskuteras som en del av orsaken till galtlukt är indol, androstenol, kortkedjiga fettsyror m.fl.</p>
<p>Känsligheten för galtlukt skiljer sig mellan individer. Tester visar att fler kvinnor än män känner galtlukten och det finns även nationella skillnader i hur känsliga människor är för galtlukt.</p>
<p>Många av de slaktkroppar som sorteras bort på grund av galtlukt kan i stället för att kasseras användas för att framställa t.ex. bacon eller kryddade produkter där galtlukten kan maskeras. Vid upphettning av produkten ökar dock risken för att odören åter tränger igenom, och även för de bearbetade produkterna är toleransen individuell.</p>
<h2>16.4.2 Kirurgisk kastrering</h2>
<p>Kirurgisk kastrering är ett mycket vanligt ingrepp som utförs på så gott som samtliga hangrisar i Sverige avsedda för slakt. Den stora fördelen med att kirurgiskt avlägsna testiklarna är att risken för galtlukt i köttet nära nog helt försvinner. Dessutom blir kastrerade hangrisar lugnare och lättare att hantera. Ingreppet innebär i de allra flesta fall att en lekman, oftast djurhållaren själv eller en djurskötare, skär bort testiklarna på grisen utan att grisen är bedövad. Enligt djurskyddsförordningen och grisdirektiv så  måste grisarna vid kastreringen vara yngre än sju dagar. Äldre djur får endast kastreras av veterinär och måste då först bedövas och ges smärtlindring.</p>
<p>Den konventionella kastreringen utan bedövning går mycket snabbt, men ingreppet är smärtsamt. Smågrisen hålls fast i knäet eller placeras i en speciell kastreringsvagga. Därefter görs ett eller två snitt i pungen med ett vasst skalpellblad eller en särskilt utformad tång. Därefter dras testiklarna som är rikt försedda med nerver fram och sädesledare och blodkärl skärs av så att testiklarna avlägsnas. Såret lämnas sedan öppet för självläkning.</p>
<h2>16.4.3 Alternativa metoder till kastrering utan bedövning Kirurgisk kastrering under bedövning och smärtlindring</h2>
<p>Vid bedövning före kirurgisk kastrering blir ingreppet avsevärt mindre smärtsamt. Smärtlindring kan även minska smärtor som uppkommer efter operationen. Bedövningen medför dock ett ytterligare hanteringsmoment vilket är stressande för grisen.</p>
<p>Bedövning – anestesi</p>
<p>En bedövning innebär att de elektriska impulserna från skadad vävnad stoppas före det att de når hjärnan. Därmed förhindras den medvetna smärtupplevelsen. Impulserna kan stoppas på olika nivåer.</p>
<p>Vid lokalbedövning  används läkemedel direkt på eller i den vävnad där skadan kommer att uppstå. Den vanligaste substansen är lidokain och den blockerar impulsledningen i nerverna vilket göra att inte några smärtsignaler kan ledas vidare.</p>
<p>Vid lokalbedövning av gris före kastrering brukar läkemedlet vanligen antingen injiceras i testiklarna, eller både i testiklarna och i huden runt pungen (PIGCAS 2008, Fredriksen och Nafstad 2006) .  Den högsta koncentrationen av lidokain runt sädessträngen kan uppmätas 3 minuter efter en injektion i testikeln varefter koncentrationen faller (Ranheim et al. 2005 ).</p>
<p>I Sverige finns hittills endast ett godkänt preparat, Xylocain®, med den aktiva substansen lidokainhydroklorid. I Kommissionens förordning 37/2010/EU av den 22 december 2009 om farmakologiskt aktiva substanser och deras klassificering med avseende på MRLvärden i animaliska livsmedel  med gränsvärden, s.k. MRL-värden (Maximum Residue Limit), för läkemedelsrester i livsmedel finns gränsvärden för lidokainhydroklorid endast fastställt för häst. För att undvika att djur vållas onödigt lidande är det emellertid tillåtet att undantagsvis använda läkemedel som har godkänts för ett annat djurslag, om det inte finns något alternativ att tillgå. Detta framgår av Statens Jordbruksverks föreskrifter (SJVFS 2009:84) om läkemedel och läkemedelsanvändning . Om det inte finns någon fastställd karenstid, dvs. den tid som måste förflyta efter behandling med läkemedlet och före det att djuret eller produkter från djuret används till livsmedel, ska den enligt Livsmedelsverkets föreskrifter (LIVSFS 2009:3) om karenstider  gå minst 28 dagar innan djuret slaktas. Jordbruksverket, Läkemedelsverket och Livsmedelsverket har gjort den bedömningen att det är möjligt att tillämpa detta undantag för att bedöva grisar med Xylocain®.</p>
<p>Vid ryggmärgsbedövning  stoppas ledningen av smärtsignaler på ryggmärgsnivå vilket innebär att en större del av kroppen kan bedövas. Denna behandling används inte vid kastrering av smågrisar.</p>
<p>Vid allmän anestesi , dvs. narkos eller s.k. sövning slås medvetandet ut. Värt att notera är dock att många narkosmetoder saknar egentlig smärtlindrande (analgetisk) effekt. Vid användande av sådana preparat som har en centralt smärtlindrande effekt förhindras hjärnan att registrera smärtsignalerna. Detta innebär att sådan narkos med full effekt kan göra hela kroppen bedövad.</p>
<p>En fördel vid narkos är att effekten försvinner snabbt eftersom man andas ut gasen. Samtidigt är detta dock en nackdel eftersom även bedövningseffekten försvinner.</p>
<p>Det finns utrustning på marknaden som är särskilt framtagen för att söva smågrisar i samband med kastrering. Den gas som används är koldioxid (CO2). Gasen är dock kraftigt retande på slemhinnorna och hög koncentration av CO2 har visat sig ge kraftig stress och ofrivilliga muskelrörelser innan djuret somnar. Att blanda koldioxiden med syrgas (O2) verkar motverka detta och blandningen 70 procent CO2 + 30 procent O2 fungerar bättre än ren CO2. Fortfarande anses CO2 ha så pass negativa effekter att specialister på anestesi inte rekommenderar metoden (Association of Veterinary Anaesthetists 2009). Andra gaser finns, t.ex. isofluran men dessa är dyrare och mer osäkra från arbetsskyddssynpunkt.</p>
<p>Den bedövningsmetod som väljs måste utvärderas med avseende på i vilken grad som behandlingen i sig orsakar stress och smärta jämfört med den smärtfrihet som den kan medföra vid operationen. Hantering av grisarna före bedövningen och uppvakning efter allmän anestesi innebär stressmoment. Injektion av lokalbedövningsmedel kan också medföra en viss smärta. Det råder dock enighet bland forskare att om bedövning utförs på rätt sätt så har den en tydlig positiv effekt (Kluivers-Poodt et al. 2007, Jäggin et al. 2008, Hansson et al. 2010 m.fl.).</p>
<p>Smärtlindring – analgesi</p>
<p>Smärtlindring uppnås genom att överföringen av smärtimpulser från de lokala receptorerna till hjärnan dämpas men inte stoppas. Smärtlindring kan inte jämställas med bedövning i samband med ett operativt ingrepp men kan utgöra en värdefull komplettering till bedövningen. Smärtlindring kan också minska smärtrelaterade beteenden efter operationen (Hansson et al. 2010, Zonderland & Verbraak 2007.).</p>
<p>Det vanligaste sättet att åstadkomma smärtlindring är att behandla med NSAID preparat (Non-Steroidal Anti Inflammatory Drugs – ickesteroida antiinflammatoriska läkemedel). Några vanliga NSAID-preparat som används till människa är t.ex. Magnecyl eller Ipren. Det finns flera preparat av denna typen som är godkända för användande till gris, t.ex. meloxikam (Metacam®), ketoprofen (Comforion vet., Rifen vet., Romefen vet.) och flunixin (Finadyne® vet.). Risken för biverkningar, såsom magsår och ökad blödningsbenägenhet, är dock inte fullständigt utredd vid behandling av mycket unga djur.</p>
<h2>Okastrerade galtar: gruppering, skötsel och utfodring</h2>
<p>En producent kan dock välja att föda upp galtar utan att kastrera dem. Fördelarna med detta är t.ex. att uppfödningskostnaderna är lägre på grund av bättre foderutnyttjande och högre köttprocent på slaktkroppen. Att göra detta kräver att de problem som uppstår hanteras. En okastrerad galt utvecklar hanliga karaktärsdrag och hanliga könshormoner vilket kan medföra problem när grisarna blir könsmogna. För att betäckning av suggor inte ska ske så hålls grisarna i könssorterade grupper och galtarnas rang- och könsbeteende riktas då mot andra galtar i boxen. Detta kan medföra djurskyddsproblem, bl.a. i form av allvarliga skador som benbrott och ryggradsbrott.</p>
<p>Grisarnas könsmognad påverkas av det sociala mönstret, grundat på kön och dominansförhållanden, i gruppen som de hålls i. Ålder för könsmognad är individuell och delvis relaterad till grisens vikt, men man räknar med ett åldersintervall på 22–25 veckor (med ett ungefärligt viktintervall på 100–150 kg) (Zamaratskaia et al. 2004 ) . Genom att djurhållare aktivt iakttar och arbetar med grisarna och gruppernas sammansättning kan könsmognadens inträdande fördröjas, och halten av könshormon hållas på en lägre nivå. Att hålla nivån av könshormon låg är också fördelaktigt för att undvika den galtlukt som kan finnas även hos hongrisar och kastrerade hangrisar.</p>
<p>Om grisarna får vistas i samma grupp från födsel till slakt utan att grupperna delas kan halterna av både androstenon och skatol hållas på en lägre nivå. Detta beror troligen på att de ämnen som frisätts i kroppen vid stress kan främja bildande av androstenon och skatol. Om man ska föda upp grisarna i könssorterade grupper så går det inte att hålla grupperna samman på detta sätt. På så viss är dessa båda metoder motsägelsefulla. Dessutom försöker man hålla ihop smågrisgrupperna på grund av. smittskyddsskäl. Detta talar också emot metoden med att uppföda könssorterade grupper.</p>
<p>Galtlukten kan också minskas genom att hålla boxen ren, eftersom skatol från avföring tas upp genom skinnet på grisarna. Utfodringen kan också ha avgörande betydelse eftersom mängden utsöndrad skatol delvis kan styras med denna. Om grisarna utfodras med foder som innehåller kolhydrater med låg smältbarhet så kan det minska bildandet av skatol i tarmen. Utfodring med potatisstärkelse de två sista veckorna före slakt har t.ex. visat sig ha mycket god effekt. Blötutfodring, fri tillgång till vatten och mindre fiberrikt foder är andra åtgärder som kan minska skatolhalten.</p>
<p>Ett annat sätt att undvika galtlukten är att skicka galtarna till slakt vid en lägre ålder, dvs., före det att de har uppnått könsmognad. Könsmognadsåldern varierar dock mellan individer och detta gör att det inte är en helt säker metod för att undvika galtlukt i köttet. Att skicka grisarna till slakt tidigare innebär också mindre kött och lägre intäkter.</p>
<h2>Mätning av galtlukt (On-line detektion)</h2>
<p>Det finns ett flertal mätmetoder för att identifiera galtlukt i kött (Larsson 2010, Haugen 2010). Det finns t.ex. sensoriska metoder som bygger på att intensiteten av odören bedöms med hjälp av en mänsklig eller elektronisk näsa. Det finns också mer indirekta metoder där halten av hormonerna analyseras i fettprover.</p>
<p>Det finns också immunologiska metoder med hög känslighet och god säkerhet men som ofta tar lång tid att genomföra. Även högupplösande vätskekromatografi (HPLC) och spektrofotometri kan användas. I Sverige sänds proverna numera i de flesta fall till något annat laboratorium än slakteriets eget som utför analyserna.</p>
<h2>Avel</h2>
<p>Det finns också såväl ras som individuella skillnader i nivåerna av androstenon och skatol hos grisar. Androstenon har hög arvbarhet. I studier har forskare tagit fram genetiska program för att selektera bort individer som nedärver höga nivåer av androstenon. När det gäller skatol är dock arvbarheten lägre. Vid avel genom selektion finns alltid en risk för oönskade bieffekter. Avel för sänkt halt av androstenon har hittills medfört sänkta nivåer även av andra könshormoner. Detta har i sin tur medfört försämrade könsfunktioner hos avelsdjuren, såsom försämrad brunst på gyltor och försenad könsmognad som följd.</p>
<p>Forskningen arbetar därför intensivt för att ta reda på de specifika genetiska mekanismerna som styr nivåerna av androstenon, skatol och andra komponenter i galtlukt. Forskarna hoppas kunna nå snabba framsteg inom detta område genom s.k. genomisk selektion där galtens avelsvärde kan avgöras direkt mot ett samlat referensmaterial utan att man behöver bedöma avkommorna.</p>
<h2>Könssorterad sperma</h2>
<p>Det är också möjligt att könssortera den sperma som används vid artificiell insemination. I praktiken skulle detta medföra att enbart hongrisar föddes upp till slakt. Vid traditionell insemination av sugga krävs en dos med cirka 2,5–4 miljarder spermier. Den metod som finns tillgänglig i dag för att könssortera sperma är flödescytometri, dvs. att X- och Y-kromosombärande spermier skiljs åt med hjälp av infärgning av cellernas DNA. Genom flödescytometri kan man sortera 15 miljoner spermier per timma. Detta innebär att det tar ungefär två veckor för att ta fram en spermiedos till en sugga.</p>
<p>Seminering av en sugga utförs vanligen av djurskötaren, som infunderar spermadosen i slidan. Genom att använda en särskild semineringskateter kan spermierna deponeras innanför livmoderhalsen eller längre upp i livmoderhornen (s.k. djup insemination). Med hjälp av djup insemination kan antalet spermier som behövs i en dos minskas till cirka 1 miljard. Djup insemination utförs inte av djurskötare i dag, men med särskild utbildning och träning bör även de kunna utföra denna typ av seminering. Kapaciteten hos flödescytometrin räcker ändå inte till för att täcka behovet för rutinmässig användning.</p>
<p>Forskningsprojekt pågår i Storbritannien, Danmark och Norge för att hitta snabbare sätt att könssortera sperma på och även i Sverige forskas det inom detta område. I det svenska forskningsprojektet (Dnr 31-3389/09 och 31-4645/10), som finansieras av Jordbruksverket, prövar man att centrifugera sperman och på så sätt separera spermier med olika kromosomuppsättning.</p>
<p>Vaccinering mot galtlukt innebär att galtarna vaccineras med en syntetiskt framställd kopia av det kroppsegna proteinet GnRH (Gonadotropin-releasing hormone). Detta skapar en reaktion i grisens immunförsvar och antikroppar bildas mot såväl kopian som mot det egentliga hormonet. På detta sätt blockeras tillfälligt den hormonpåverkan som normalt styr könsmognaden hos grisarna. Liksom vid många andra vaccineringar är effekten reversibel, dvs. den går tillbaka när antikroppshalten minskar.</p>
<p>Ett preparat för vaccinering mot galtlukt är godkänt för användning inom EU sedan maj 2009. Preparatet har inte någon egen hormonell effekt och ger alltså inte några andra effekter än att tillfälligt blockera hormonfrisättningen. För att uppnå en kastreringseffekt krävs två injektioner med 2 ml vaccin per behandling och den första injektionen kan, enligt dokumentationen, ges från 8 veckors ålder. Den andra sprutan ges tidigast 4 veckor efter den första. Enligt dokumentationen bör den andra injektionen ges 4–6 veckor före slakten. Den vanligaste rutinen och tillverkarens rekommendation är därför att grisarna injiceras 8 och 4 veckor före slakt. I Sverige, där grisarna slaktas vid cirka 24 veckors ålder så innebär det vaccinering vid cirka 16 och 20 veckors ålder.</p>
<p>Fram till den andra behandlingen är grisarna beteendemässigt och funktionsmässigt att betrakta som okastrerade hangrisar. Studier har visat att det är möjligt att behandla grisarna vid en relativt låg ålder, och föda upp dem som kastrerade (Zamaratskaia et al. 2008).</p>
<p>I ett försök (Dnr 31-3727/09), finansierat av Jordbruksverket, studerades grisar som hade vaccinerats mot galtlukt vid insättning i slaktsvinsstallet, dvs. vid 10 och 14 veckors ålder, jämfört med den rekommenderade behandlingen vid 16 och 20 veckors ålder. I slutredovisningen konstateras att alla vaccinerade hangrisar hade så låga halter av galtluktsubstanser att köttet kunde användas för färskkonsumtion. Intäkterna för köttet från tidigt vaccinerade hangrisar var den samma som från sent vaccinerade eller kastrerade grisar. Däremot var intäkterna lägre för de okastrerade grisarna på grund av kostnaden för skatoltestet (cirka 128 kr/gris) samt för den lägre betalningen som de grisar som översteg gränsvärdet för skatol i denna grupp inbringade. Vaccineringen medförde i sig en merkostnad på 28 kr per gris. Slutsatsen var att tidig vaccinering är ett bra alternativ till det rekommenderade vaccinationschemat och medför en större flexibilitet i vaccinationstidpunkt. För att vara säker på att resultatet är representativt även för andra raser och inhysningssystem än de som hittills har studerats genomförs nu ett projekt (Andersson K. 2011) finansierat genom Stiftelsen Lantbruksforskning. Där testas vaccinering mot galtlukt i svensk slaktsvinsproduktion. Behandlingen har generellt upplevts som positiv men ett problem som kan uppstå är om grisarna inte kan skickas till slakt enligt tidsplan. Vid en längre fördröjning kan det bli nödvändigt att behandla grisarna en tredje gång, vilket innebär en betydande extra kostnad. Slutresultat från projektet kommer att redovisas i december 2011.</p>
<p>Det finns en oro i branschen både i Sverige och i övriga Europa om kring hur konsumenterna kommer att reagera på om detta införs. I enkätundersökningar har konsumenter fått svara på frågor om bl.a. griskött, konventionell kastrering och vaccinering mot galtlukt (Lagerkvist et al. 2006 – Sverige) (Vanhonacker et al. 2008 – Belgien). Resultaten visar att konsumenterna föredrar vaccineringen framför den obedövade kirurgiska kastreringen. Näringen är ändå är inte näringen övertygad om att konsumtionen av griskött inte kommer att påverkas negativt om vaccineringen av galtar introduceras i produktionen. Jordbruksverket har sedan ett år tillbaka information i denna fråga på sin webb-plats (www.jordbruksverket.se ) för att hjälpa konsumenterna.</p>
<p>Det bör betonas att vaccinering mot galtlukt inte påverkar livsmedelssäkerheten. Läkemedlet har endast en vaccineffekt på människa om det injiceras direkt. Den aktiva substansen är ett protein som bryts ner i mag-tarm-kanalen hos människa.</p>
<p>Från grisföretagare har framförts en oro över arbetarskyddet vid vaccineringen. Även om vaccinet inte påverkar genom livsmedel så har det samma effekt på människa som på gris om det injiceras direkt in i en människa. Personal som behandlar grisarna kan alltså, om de råkar sticka sig själva, påverka sin fertilitet men den negativa effekten är inte permanent utan försvinner efter ett tag. Även om risken förefaller vara liten eftersom det krävs två injektioner för att få en bra effekt på djuren. Risken är densamma för såväl manlig som kvinnlig personal. För att inte löpa någon risk att graviditeter äventyras, rekommenderar tillverkaren att gravida kvinnor (eller kvinnor som kan vara gravida) inte alls arbetar med vaccinering mot galtlukt.</p>
<p>För att förebygga oavsiktlig självinjektion ska en särskild säkerhetsspruta användas när grisar vaccineras. Enligt uppgift från flera oberoende personer som har provat säkerhetssprutan är den mycket trygg att använda, och det uppges vara näst intill omöjligt att sticka sig själv med den.</p>
<h2>16.4.4 Åtgärder inom EU och EFTA</h2>
<p>Kastrering utan föregående bedövning är en uppmärksammad fråga inom EU och EFTA-länderna. Under de senaste åren har ett flertal branschöverenskommelser och lagkrav trätt i kraft vilka har målsättningen att förbättra djurskyddet vid kastreringen. Det måste dock poängteras att de flesta grisar i EU fortfarande kastreras utan bedövning.</p>
<p>Norge:  Har sedan den 1 augusti 2002 krav på att smågrisar ska kastreras med bedövning och av veterinär. Sedan den 1 januari 2010 ska grisarna utöver bedövning även behandlas med långtidsverkande smärtlindring i samband med kastreringen.</p>
<p>Nederländerna:  Sedan den 1 januari 2009 gäller en branschöverenskommelse att alla grisar ska kastreras under bedövning. Smågrisarna sövs med koldioxid före kastreringen. Kostnaden för utrustningen bärs av en fond, till största delen finansierad av detaljhandelskoncernerna. Framtidsmålet är att kastrering helt ska upphöra senast 2015.</p>
<p>Tyskland:  Enligt en branschöverenskommelse från den 1 april 2009 ges alla grisar som kastreras smärtlindring med NSAID i samband med kastreringen. Ett projekt för att helt upphöra med kastrering har inletts.</p>
<p>Danmark:  Sedan den 1 juni 2009 gäller en branschöverenskommelse om att alla grisar som kastreras ska ges smärtlindring med NSAID i samband med kastreringen.</p>
<p>Danmark antog den 15 december 2010 en ändring av den nationella djurskyddslagen ( Bekendtgørelse (BEK nr 1471 af 15/12/2010) om ændring af bekendtgørelse om halekupering og kastration af dyr [Dyreværnsloven, jf. lov nr. 386 af 6. juni 1991] ) som innebär att kastrering av smågrisar får utföras utan föregående bedövning under förutsättning att ingreppet utförs så tidigt som möjligt när djuret är 2–7 dagar gammalt, och djuret ges smärtlindring (”smertebehandling”). Lagändringen trädde i kraft den 1 januari 2011.</p>
<p>Schweiz:  Sedan den 1 januari 2010 är det inte tillåtet med kastrering utan bedövning. Behandlingen ska utföras av veterinär, men djurhållare får, efter utbildning av besättningsveterinären och godkännande av central myndighet, själva ge grisarna bedövning och kastrera. Grisarna sövs med hjälp av isofluran. Producenten har i praktiken att välja mellan bedövad kastrering genom sövning, vaccinering mot galtlukt eller uppfödning av okastrerade hangrisar. Cirka 90 procent av grisarna kastreras enligt uppgift med anestesi.</p>
<p>Belgien:  Har inrättat en arbetsgrupp med målsättningen om att på sikt införa ett förbud mot kastrering av grisar. Detaljhandelskedjan Colruyt slutar, enligt uppgift (FoodMonitot.se) att från senare delen av 2010 sälja kött från kirurgiskt kastrerade grisar. Företagets leverantörer kommer i stället att vaccinera mot galtlukt.</p>
<p>I Storbritannien  och Irland  kastreras inte några eller enbart ett fåtal grisar. De slaktkroppar som visar sig utsöndra galtlukt används för att framställa t.ex. bacon eller kryddade produkter.</p>
<p>I Portugal  och Spanien  kastreras enligt uppgift endast de grisar som behöver nå en hög slaktvikt för att traditionella produkter, såsom iberisk skinka och parmaskinka, ska kunna framställas.</p>
<p>Vaccin mot galtlukt godkändes för försäljning och användning i USA i maj 2011, och i Kanada i juli 2011.</p>
<p>Den 16 december 2010 informerade Europeiska Kommissionen  om att en europeisk förklaring om alternativ till kirurgisk kastrering av grisar har antagits (”Bryssel-deklarationen”). Förklaringen har utarbetats och undertecknats av flertalet aktörer i den europeiska grissektorn, europeiska detaljhandlare och djurskyddsorganisationer. Förklaringen är en öppen uppmaning till samtliga aktörer i branschen att ansluta sig till detta frivilliga initiativ.</p>
<p>• I ett första steg ska en eventuell kirurgisk kastrering av grisar från den 1 januari 2012 utföras med långtidsverkande smärtlindring och/eller bedövning.</p>
<p>• I ett andra steg och på lång sikt bör kirurgisk kastrering av grisar upphöra senast den 1 januari 2018.</p>
<p>Dessa åtgärder är alltså inte reglerade i EU-lagstiftning, utan är ett frivilligt åtagande. Bakgrunden är främst djurens välbefinnande. Dessutom kan tillämpning av olika alternativ till kirurgisk kastrering inom EU, enligt förklaringsdokumentet, skapa problem för den inre marknadens funktion och också för exporten till tredje länder. En europeisk strategi och ett ömsesidigt erkännande kan underlätta handeln med griskött.</p>
<p>För att säkerställa att beslutet om att upphöra med kirurgisk kastrering genomförs, uppges i förklaringen att följande instrument måste vara tillgängliga och tillämpliga:</p>
<p>• Ömsesidigt erkända metoder för bedömning av galtlukt.</p>
<p>• Europeiska erkända referensmetoder för mätning av de beståndsdelar som ger upphov till galtlukt.</p>
<p>• Metoder för att snabbt upptäcka galtlukt på slakterier.</p>
<p>• Minskning av de beståndsdelar som ger upphov till galtlukt genom grisuppfödning och/eller skötsel och fodring.</p>
<p>• Produktionssystem och skötsel av okastrerade grisar under uppfödning, transport och slakt som minskar sexuellt och aggressivt beteende.</p>
<p>För att utveckla ovan beskrivna instrument har EU-kommissionen beslutat om ett arbetsprogram för finansiering. Utvecklingen av de definierade ämnesområdena kommer att finansieras med 1 330 000 Euro (Kommissionens genomförandebeslut (2011/C 246/06) av den 19 augusti om antagande av ett arbetsprogram för finansiering av unionens verksamhet i fråga om alternativ till kirurgisk kastrering av grisar).</p>
<p>Andra, praktiska kostnader för att upphöra med kirurgisk kastrering ska, enligt förklaringsdokumentet, delas mellan de ekonomiska aktörerna i livsmedelskedjan.</p>
<h2>16.4.5 Utvecklingen i Sverige</h2>
<p>Jordbruksverket och dessförinnan Djurskyddsmyndigheten har haft uppdrag från regeringen att medverka till att utveckla teknik och system inom svinproduktionen. Syftet har varit att göra kastrering av smågrisar utan föregående bedövning överflödig.</p>
<p>Inom ramen för Jordbruksverkets uppdrag från regeringen har forskningsmedel tilldelats olika forskningsprojekt. Projektet Minskad smärta i samband med kastrering av hangrisar – effekt av lokalbedövning och smärtlindring  (Dnr 31-4409/09) lämnade sin slutrapport den 13 augusti 2010. Projektet Alternativ till kirurgisk kastration av gris  (Dnr 31-3727/09) har som syfte att ta fram en ny metod för könssortering av galtsperma med hjälp av en typ av centrifugering. Detta projekt ska vara färdigt den 31 december 2011. I projektet Effekt av tidig immunokastrering på ornelukt, produktion och beteende hos hangrisar  (Dnr 31-3727/09). har man studerat effekten av tidig vaccinering mot galtlukt och detta projekt avslutades den 31 december 2010.</p>
<p>Jordbruksverket har redovisat sin syn på kastrering av smågrisar i sin rapport Redovisning av uppdrag om kastrering av smågrisar</p>
<p>Även i Sverige måste en förändring komma till stånd, inte i huvudsak för att Sverige är en del av EU, utan på grund av att den omfattande kastreringen utan bedövning är ett påtagligt djurskyddsproblem.</p>
<p>Det finns två vägar för att åstadkomma en förändring. Den ena vägen är genom lagstiftning. En ändring av den lagstiftning som tillåter att grisar kastreras utan att veterinär anlitas beslutas av regeringen.</p>
<p>Den andra vägen mot förändring är att näringen på eget initiativ utnyttjar de alternativ som står till buds. De alternativ till kastrering utan bedövning som kan tillämpas redan i dag är</p>
<p>• uppfödning av okastrerade hangrisar,</p>
<p>• kastrering efter bedövning, utförd av veterinär eller (då Jordbruksverkets föreskriftsändringar trätt i kraft) av djurhållare.</p>
<p>Jordbruksverket anser att valet av alternativ metod måste få göras av den enskilde producenten, då förutsättningarna avseende t.ex. djur, personal och resurser skiljer sig från besättning till besättning. Oavsett vilket av ovanstående alternativ som väljs kommer det att innebära ökade kostnader för djurhållaren.</p>
<p>Det är inte rimligt att ansvar och kostnader enbart ska belasta grisföretagarna. Ett ökat ansvar och en mer aktiv roll måste tas framför allt av slakteribranschen och detaljhandeln för att föra utvecklingen framåt. Förändrade rutiner på slakterierna och utökade informationsinsatser mot konsumenter är åtgärder som kan bli nödvändiga och som är möjliga att utföra. För att lösa de problem som eventuellt uppstår kan samråd med myndigheter eller institutioner som innehar expertkunskaper vara gynnsamt.</p>
<p>Uppfödning av okastrerade hangrisar kan vara ett alternativ som är särskilt väl lämpat för producenter med egen förädling, där möjligheten att sätta ett högre pris på den förädlade produkten kan kompensera för en lägre slaktvikt. (…)</p>
<p>Att ge grisarna lokalbedövning före kastreringen innebär en viss, men inte fullständig, lindring för grisarna. Behandlingen ska därför ses som en möjlighet i väntan på alternativa metoder som ersätter kirurgisk kastrering. Jordbruksverkets förslag att ge veterinärer möjlighet att låta djurhållare och anställda lokalbedöva själva innebär, tack vare en lägre kostnad än vid veterinärbehandling, att fler grisar kan behandlas. Motsvarande möjlighet för djurhållare att ge lokalbedövning till gris före kastrering finns hittills endast i Schweiz.</p>
<p>Behandling av grisar med lokalbedövning är endast en förbättring av djurskyddet under förutsättning att djurhållaren kan injicera bedövningsmedlet på ett korrekt sätt. Den särskilda utbildning Jordbruksverket föreslår innebär en tung initial kostnad för djurhållaren. En delfinansiering, t.ex. med statliga medel, under en inledande period skulle kunna innebära att fler djurhållare kan genomföra utbildningen tidigt.</p>
<p>Det har i studier visat sig vara positivt att, tillsammans med bedövning, även behandla grisarna med långtidsverkande smärtlindring i samband med kastreringen. Jordbruksverket rekommenderar att denna behandlingsstrategi tillämpas när så är möjligt. Däremot anser verket att den djurskyddsmässiga nyttan med smärtlindrande läkemedel som enda  behandling är tveksam. Det kirurgiska ingreppet utförs i detta fall fortfarande utan bedövning. (…)</p>
<p>Då utbildningen enligt Jordbruksverkets beräkningar utgör den största utgiftsposten för djurhållare som vill börja med villkorad användning av lokalbedövningsmedel finns en risk att den utgör ett hinder. Jordbruksverket önskar därför att regeringen utreder möjligheten att, åtminstone initialt, lämna en statlig delfinansiering av utbildningen. (…)</p>
<p>Jordbruksverket anser att näringen bör ges möjlighet att på eget initiativ arbeta för att ersätta den obedövade kastreringen med de tillgängliga alternativen. Verket kommer genom samtal och möten att bistå slakt- och charkbranschen och detaljhandeln för att överbrygga de eventuella problem som kan uppstå vid hantering av grisar som behandlats enligt de alternativa rutinerna. (…)</p>
<p>Jordbruksverket har den 17 mars 2011 godkänt kriterier för kursplan för villkorad läkemedelsanvändning av bedövningsmedel. Kursplaner från två olika organisatörer har godkänts av verket den 6 april respektive den 13 maj 2011.</p>
<p>Jordbruksverket har också arbetet med att utreda om medel ur Landsbygdsprogrammet kan omfördelas och bl.a. användas för bidrag till utbildning av grisföretagare i hur man bedövar smågrisar vid kastrering. Arbetet inleddes i mars 2011 och beslutades av programmets övervakningskommitté den 5 oktober 2011.</p>
<h2>16.4.6 Utredarens överväganden och förslag</h2>
<p>Utredaren kan konstatera att Jordbruksverket i sin rapport presenterar tre alternativa metoder till att kastrera grisar utan bedövning i sin rapport. Vid alla dessa metoder bibehålls kvaliteten på köttet. Metoderna är, uppfödning av okastrerade hangrisar, vaccinering mot galtlukt, och kastrering efter bedövning utförd av veterinär eller av djurhållare.</p>
<p>Jordbruksverket har i sin rapport angett att uppfödning av okastrerade hangrisar kan vara ett alternativ för producenter med egen förädling där möjligheten att sätta ett högre pris på den förädlade produkten kan kompensera för en lägre slaktvikt. Utredaren stödjer detta. För att detta ska bli ett realistiskt alternativ är det dock viktigt att kunskap och rådgivning för skötsel- och utfodringsåtgärder tas fram. Det är också viktigt att det går att kontrollera slaktkropparna från dessa grisar för att undvika att kött med galtlukt hamnar i butiken.</p>
<p>Utredaren noterar också att Jordbruksverket har genomfört ändringar i sina föreskrifter för att göra det möjligt för djurägare att själva få bedöva smågrisar före kastrering. Det har även gjorts möjligt för veterinärer att få lämna ut villkorade läkemedel för bedövning av smågrisar före kastrering.</p>
<p>Kursplaner från två olika organisatörer att hålla sådana kurser har godkänts av verket den 6 april respektive den 13 maj 2011.</p>
<p>Att ge grisarna lokalbedövning före kastreringen innebär lindring vid operationen men viss smärta kvarstår efter operationen när bedövningen har slutat verka. Behandlingen ska därför ses som en möjlighet i väntan på alternativa metoder som helt ersätter kirurgisk kastrering.</p>
<p>När det gäller långtidsverkande smärtlindring lindrar denna endast mot smärtan efter operationen. Det kirurgiska ingreppet utförs i detta fall fortfarande utan bedövning och den djurskyddsmässiga nyttan är därför tveksam. Däremot anser utredaren att det är att rekommendera att använda den i kombination med bedövning när så är möjligt. Utredaren instämmer därför i Jordbruksverkets uttalande om att det är tveksamt att använda långtidsverkande smärtlindring som enda behandling vid kastrering.</p>
<p>När det gäller vaccinering mot galtlukt anser utredaren, precis som Jordbruksverket, att det är en metod med stora djurskyddsmässiga fördelar jämfört med kirurgisk kastrering. Den oro som har framförts från grisproducenterna över arbetarskyddet vid vaccinering kan utredaren förstå men anser att om rekommenderad säkerhetsspruta används så är risken mycket liten. Effekten av medlet om en person oavsiktligt sticker sig är också övergående och leder inte till permanent infertilitet. Säkerhetssprutan tillsammans med rekommendationen att gravida kvinnor inte ska arbeta med vaccineringar av galtlukt anser utredaren räcker för att metoden tryggt ska kunna användas.</p>
<p>Utredaren konstaterar också att den ovilja som finns i produktionskedjan för att införa alternativ till kirurgisk griskastrering främst anges bero på konsumenternas eventuella negativa reaktion. Denna konservativa inställning finns både i Sverige och i övriga Europa men stämmer dåligt med de enkätundersökningar som har gjorts på området. I sådana undersökningar har konsumenter fått svara på frågor om bl.a. konventionell kastrering och vaccinering mot galtlukt och enligt resultaten föredrar konsumenterna vaccineringen framför den obedövade kirurgiska kastreringen. Trots detta är inte näringen övertygad om att konsumtionen av griskött inte kommer att påverkas negativt om vaccineringen av galtar introduceras i produktionen.</p>
<p>Alla alternativ till den kirurgiska kastreringen innebär dock en merkostnad för producenterna på minst cirka 3,20 kr per gris (bedövning utförd av djurhållaren före det att grisen kastreras (Jordbruksverket 2010)). Utredaren håller med Jordbruksverket i dessa slutsatser om att det inte är rimligt att allt ansvar och alla kostnader enbart ska belasta grisföretagarna. Ett ökat ansvar och en mer aktiv roll måste framför allt tas av slakteribranschen och detaljhandeln för att utvecklingen ska föras framåt. Så har det gjorts i andra länder som t.ex. Nederländerna. Förändrade rutiner på slakterierna och utökade informationsinsatser mot konsumenter är åtgärder som kan bli nödvändiga och som är möjliga att utföra. Den största kostnaden, enligt Jordbruksverkets beräkning, är den för utbildning av djurhållare som vill kastrera sina grisar efter att själv ha gett dem bedövning. Utredaren konstaterar vidare att Jordbruksverket har arbetat med att omfördela medel ur Landsbygdsprogrammet och bl.a. använda det till bidrag till utbildning av grisföretagare i hur man bedövar smågrisar vid kastrering under 2011. Arbetet inleddes i mars 2011 och beslutades av programmets övervakningskommitté den 5 oktober 2011.</p>
<p>I Jordbruksverkets slutsatser anges: Den dominerande inställningen vid framtidsdiskussioner i internationella sammanhang är att den kirurgiska kastreringen av grisar måste upphöra, och att hangrisar bör födas upp okastrerade .</p>
<p>Utredaren håller med om detta och denna åsikt bedöms också vara den som dominerar i landet. Sveriges landsbygdsminister har också tillsammans med jordbruksministrarna i Danmark, Belgien, Nederländerna och Tyskland lämnat en deklaration om att obedövad kastrering av smågrisar bör förbjudas så snart alternativa metoder för att säkerställa kvaliteten på griskött finns. Riksdagen gjorde ett tillkännagivande den 27 april 2011 om att kastrering av smågrisar utan bedövning bör förbjudas så snart som det finns alternativa metoder för att säkerställa kvaliteten på griskött och god djurhållning. Näringen har också ställt sig bakom det frivilliga positionsdokument som många organisationer inom EU:s medlemsländer gemensamt har undertecknat. Detta innebär att efter den 1 januari 2012 ska kastrering endast ske antingen med bedövning vid själva ingreppet eller med smärtlindring efteråt (NSAID). Från 1 januari 2018 ska inte kirurgisk kastration genomföras alls förutsatt att vissa lösningar för detta finns framme.</p>
<p>Utredaren anser inte att endast smärtlindring efter ingreppet är acceptabelt från djurskyddssynpunkt. Som utredaren ser det så går inte det positionsdokument som näringen ställer sig bakom tillräckligt långt eftersom smärtlindring är det enda som krävs fram till den 1 januari 2018. Konsekvensen blir att grisar även fortsättningsvis kommer att kastreras utan bedövning trots att det finns tillgängliga alternativ.</p>
<p>Utredaren anser därför att man bör gå ett steg längre än vad Jordbruksverket har föreslagit i sin rapport. I denna anger verket att näringen ges möjlighet att på eget initiativ arbeta för att ersätta den obedövade kastreringen. Utredaren anser i stället att det behöver sättas ett slutdatum för när obedövade kastrering inte längre ska vara tillåten. Utredaren föreslår att detta datum bör sättas tre år framåt i tiden från att den nya lagen träder i kraft för att ge näringen möjlighet att ersätta den obedövade kastreringen med de tillgängliga alternativen. Därefter bör obedövad kastrering vara förbjuden.</p>
<p>Enligt utredarens åsikt är det slutliga målet att helt upphöra med kastrering av grisar. En god indikation om när detta mål ska uppnås är näringens positionsdokument som pekar ut den 1 januari 2018 som slutdatum.</p>
<p>Utredaren föreslår i sitt lagförslag att i princip all reglering på djurslagsnivå förs ner till myndighetsnivå. Med utgångspunkt i detta anser utredaren att Jordbruksverket i sina föreskrifter ska föra in ett datum 3 år framåt i tiden från det att den nya lagen träder i kraft när det gäller förbud att kastrera obedövade grisar.</p>
<h2>16.5 Djurförsök och försöksdjur</h2>
<p>Den 1 januari 2013 ska  Europaparlamentets och rådets direktiv 2010/63/EU av den 22 september 2010 om skydd av djur som används för vetenskapliga ändamål (försöksdjursdirektivet) börja tillämpas. Inom Landsbygdsdepartementet har det tagits fram en promemoria med förslag på ändringar i den nu gällande djurskyddslagen i syfte att genomföra direktivet,  Genomförande av EU:s direktiv om skydd av djur som används för vetenskapliga ändamål (Ds 2011:12). Som en följd av direktivet så föreslår utredaren vissa förändringar. För en mer omfattande beskrivning av försöksdjursdirektivet och dess konsekvenser hänvisas dock till Ds 2011:12.</p>
<p>År 2007 överlämnades betänkandet Etiskt godkännande av djurförsök – nya former för överprövning (SOU 2007:57)  till Jordbruksministern. Förslagen i promemorian och i betänkandet bereds för närvarande inom Regeringskansliet. Utredarens förslag bygger på de förslag som lämnas i promemorian och betänkandet om inte annat anges.</p>
<h2>16.5.1 Definitionen av djurförsök och försöksdjur</h2>
<p>I försöksdjursdirektivet definieras begreppet försök i  artikel 3.1. Av artikeln framgår att användning av djur i vetenskapliga syften eller för undervisningsändamål utgör försök under förutsättning att åtgärden kan vålla djuret smärta, lidande, ångest eller bestående men, i minst lika stor utsträckning som ett nålstick som har utförts i enlighet med god veterinärmedicinsk praxis.</p>
<p>Till direktivets definition av försök räknas även alla åtgärder som har som mål, eller som kan leda till, att det föds eller kläcks ett djur, eller framställs och upprätthålls, en genetiskt modifierad djurstam. Detta gäller under förutsättning att djuren påverkas i samma grad som i fråga om försök. Med upprätthållande av en stam av djur avses i detta sammanhang bevarande av stammen genom avel med bibehållande av dess genetiska egenskaper.</p>
<p>Definitionen av djurförsök i Europarådets konvention ETS 123 ( European convention for the protection of vertebrate animals used for experimental and other scientific purposes ) (djurförsökskonventionen) liknar definitionen i försöksdjursdirektivet. I denna anges att de djur som omfattas av konventionen är de djur som används eller är avsedda att användas för försöks- eller annat vetenskapligt ändamål som kan tillfoga djuret smärta, lidande, ångest eller bestående men. Med försök  avses experiment eller annat vetenskapligt användande som kan orsaka smärta, lidande, ångest eller bestående men, inklusive alla i åtgärder som syftar till, eller kan, medföra födsel av ett djur under sådana förhållanden men exklusive det minst plågsamma metoderna som har godtagits i modern praxis (dvs. ”humana” metoder) att avliva eller märka ett djur.</p>
<p>I den svenska djurskyddslagstiftningen definieras djurförsök i 1 c § djurskyddslagen. Enligt denna är djurförsök all användning av djur för vetenskaplig forskning, sjukdomsdiagnos, utveckling och framställning av läkemedel och andra kemiska produkter, samt andra jämförliga ändamål. Användning av djur för undervisning är också djurförsök om det innebär att djuret avlivas, utsätts för operativt ingrepp, injektion eller blodavtappning eller om djuret riskerar att lida.</p>
<p>Den svenska definitionen av djurförsök utgår alltså, med undantag från undervisningsdjuren, från syftet med användningen av djuren och kräver inget lidande eller ens risk för lidande. Den svenska lagstiftningens definition av djurförsök går således utöver försöksdjursdirektivets definition av försök.</p>
<p>I promemorian Ds 2011:12 konstateras att direktivet ger medlemsstaterna möjlighet att behålla längre gående bestämmelser. Det bedöms vidare att svenska definitionen får anses vara väl förankrad hos dem som är involverade i verksamhet med djurförsök varför den bredare svenska definitionen, vilken innebär att en högre djurskyddsnivå kvarstår, bör behållas även i framtiden.</p>
<h2>16.5.2 Verksamhetstillstånd, förhandsgodkännande av försöksdjurslokaler m.m.</h2>
<p>För att få använda, föda upp, förvara eller tillhandahålla försöksdjur så krävs tillstånd enligt 19 a § djurskyddslagen. Enligt 55 § djurskyddsförordningen får inte anläggningar och andra förvaringsutrymmen för försöksdjur uppföras, byggas till eller byggas om utan att Jordbruksverket på förhand har godkänt anläggningarna eller förvaringsutrymmena från djurskydds- och djurhälsosynpunkt. Anläggningarna eller förvaringsutrymmena ska också besiktigas före det att de tas i bruk eller, om detta är mer lämpligt, snarast möjligt därefter.</p>
<p>I enlighet med det nya försöksdjursdirektivet ska det finnas en person som är ytterst ansvarig vid försöksdjursverksamhet. I Ds 2011:12 lämnas förslag på hur direktivet i denna del ska genomföras och i samma promemoria lämnas vidare förslag rörande organisationen av en djurförsöksverksamhet. Bland annat föreslås att det under den ytterst ansvarige ska finnas en eller flera personer som ansvarar för verksamheten (verksamhetsansvariga) och veterinär eller, när det är lämpligare, annan kvalificerad expert.</p>
<h2>16.5.3 Utredarens överväganden och förslag Definitionen av djurförsök</h2>
<p>Djurskyddslagens övergripande syfte är att djur ska behandlas väl och skyddas mot onödigt lidande och sjukdom. Lagen lämnar dock utrymme för att djur i viss utsträckning får användas på ett sådant sätt att de utsätts för lidande genom att användas som försöksdjur. Det anses i många fall vara nödvändigt att använda försöksdjur men också att det är viktigt att begränsa försöksdjursanvändningen så mycket som möjligt och minimera lidandet för de djur som används i djurförsök.</p>
<p>Utredaren anser att det finns skäl att ifrågasätta den bedömning som görs i promemorian Ds 2011:12 om definitionen av djurförsök. Som framgår ovan är det i dag endast syftet med en djuranvändning som avgör om användningen är att anse som ett djurförsök eller inte enligt svenska djurskyddsbestämmelser. Djuret behöver alltså inte utsättas för någon form av lidande för att det ska vara ett djurförsök. Utredaren finner att logiken i detta kan ifrågasättas. Anledningen att ge de djur som används i djurförsök ett extra skydd, utöver det som följer av de övriga djurskyddsbestämmelserna, är att djuren används på ett sätt som kan medföra att de orsakas lidande. Om djuren inte utsätts för något lidande borde den vanliga djurskyddslagstiftningen kunna ge djuren ett tillräckligt skydd.</p>
<p>Av utredarens direktiv följer att utredarens förslag ska syfta till att uppnå minst samma djurskyddsnivå som i dag samt att utredaren ska beakta regeringens mål om och arbete med regelförenkling och företagens administrativa kostnader. De administrativa bördor och extra samhällskostnader som bestämmelserna runt djurförsök medför med t.ex. krav på etiskt godkännande, är enligt utredarens syn, endast befogade om det finns ett reellt behov av extra skydd för dessa djur. En begränsning av definitionen av djurförsök till att enbart avse användning som riskerar att medföra lidande för djuren kan inte ses som en försämring av dagens djurskyddsnivå. De djur som används för vetenskapliga ändamål utan att orsakas lidande skyddas av lagens generella bestämmelser.</p>
<p>Utredaren föreslår därför att definitionen av vad som är ett djurförsök ändras så att den i sak överensstämmer med den som gäller inom övriga EU. Definitionen av djurförsök ska alltså begränsas till att avse sådan forskning, undervisning m.m. där djur utsätts för lidande i minst lika stor utsträckning som det lidande som ett nålstick ger.</p>
<p>De djur som avlivas enbart i syfte att deras organ ska användas för bl.a. vetenskapliga syften omfattas enligt försöksdjursdirektivet inte av begreppet försök. Däremot ska djur som föds upp för detta ändamål omfattas av direktivets krav på bl.a. skötsel och avlivning. Den som föder upp sådana djur ska vidare ha tillstånd för verksamheten enligt direktivet. Härigenom tillförsäkras dessa djur ett extra skydd utöver det som gäller för annan djurhållning.</p>
<p>Med den nuvarande svenska definitionen av djurförsök omfattas avlivning av djur för att deras organ ska användas för bl.a. vetenskapliga ändamål av djurförsöksbegreppet och därmed även av försöksdjursdefinitionen. Utredaren finner att med den föreslagna definitionen av djurförsök kommer denna användning av djur inte längre att omfattas av det begreppet och därmed inte heller av kravet på etisk prövning. För att säkerställa att dessa djur i framtiden omfattas av övriga bestämmelser som rör försöksdjur föreslås dock att djuren definieras som försöksdjur. Härigenom kommer de att omfattas av lagens krav på verksamhetstillstånd. Även försöksdjursbestämmelserna om bl.a. hållande och skötsel, avlivning, journalföring samt märkning gäller därmed för dessa djur. Värt att notera är vidare kravet på att myndigheten vid beviljande av verksamhetstillstånd för uppfödning av försöksdjur ska beakta behovet av sådana försöksdjur.</p>
<h2>Prövning av försöksdjurstillstånd och försöksdjurlokaler flyttas till länsstyrelsen</h2>
<p>Utredaren föreslår i  Särskilda krav för viss djurhållning att de olika lokalgodkännanden som i dag finns för olika djurverksamheter likriktas genom att det i lagen ställs ett generellt krav på att utrymmen där djuren hålls ska godkännas i förväg från djurskydds- och djurhälsosynpunkt (förprövning). Detta krav gäller all yrkesmässig djurhållning eller djurhållning av större omfattning och omfattar alltså även försöksdjurshållning. Vad som ska gälla mer i detalj för förprövningen av olika verksamheter får Jordbruksverket föreskriva närmare om.</p>
<p>I dag handläggs förprövningsärenden av länsstyrelsen med undantag från förvaringsutrymmen för försöksdjur som godkänns av Jordbruksverket. Utredaren anser att även detta bör likriktas och att länsstyrelserna bör ansvara för all förprövning inklusive den för försöksdjurslokaler. Enligt utredarens åsikt bör förprövningen och all tillståndsgivning av verksamheter ha tydliga kopplingar till kontrollverksamheten om de ska bli effektiva och ändamålsenliga. I dag har länsstyrelserna hand om all djurskyddskontroll, inklusive kontroll av för försöksdjursverksamhet. Som utredaren ser det kräver utförandet av denna kontroll att länsstyrelsen har nödvändig kompetens om försöksdjur och hur djuren ska hållas. Länsstyrelsen godkänner i dag även lokaler för undervisningsdjur och djur i djurparker. Detta kräver som utredaren ser det en minst lika specifik kompetens som det kräver att förpröva försöksdjurslokaler.</p>
<p>Utredaren anser också att Jordbruksverkets och länsstyrelsernas roller behöver renodlas i sitt myndighetsarbete. För övriga djurverksamheter så har Jordbruksverket en samordnade, vägledande och föreskrivande roll medan länsstyrelserna hanterar tillståndsgivning och kontroll. Utredaren anser att det är logiskt och mer ändamålsenligt att ha samma rollfördelning för all djurverksamhet.</p>
<p>Utredaren bedömer även att förprövningsverksamheten vid många länsstyrelser är ändamålsenlig och effektiv. I Jordbruksverkets rapport Ett djurskydd i förändring  (SJV 2008:24) uppgavs den genomsnittliga handläggningstiden för ett förprövningsärende vara drygt 6 veckor. Enligt samma rapport tar Jordbruksverkets förprövning av försöksdjurlokaler cirka 14 veckor.</p>
<p>Utredaren föreslår även att hanteringen av de verksamhetstillstånd som är kopplade till försöksdjursverksamhet flyttas från Jordbruksverket till länsstyrelserna tillsammans med förprövningen av försöksdjurslokaler. Som utredaren ser det bör samma myndighet som har hand om kontrollverksamheten även ha hand om denna tillståndsprövning.</p>
<p>För att klara dessa uppgifter så anser utredaren att länsstyrelserna bör samverka och specialisera sig. I dag är försöksdjursverksamhet framför allt koncentrerad till vissa regioner. Detta gör att utredaren bedömer det som både möjligt och rimligt att dessa länsstyrelser skaffar sig nödvändig kompetens för att kunna bedriva såväl en ändamålsenlig kontroll som att handlägga tillstånd och godkänna lokaler gällande försöksdjursverksamhet.</p>
<h2>Begreppet ytterst ansvarig införs i lagen m.m.</h2>
<p>I enlighet med det nya försöksdjursdirektivet ska det finnas en person som är ytterst ansvarig vid försöksdjursverksamhet. I syfte att tydliggöra detta föreslår utredaren att personen ifråga i författningstexten bör anges som “ytterst ansvarig”. I Ds 2011:12 föreslås att det under den ytterst ansvarige ska finnas en eller flera personer som ansvarar för verksamheten (verksamhetsansvariga) och veterinär eller, när det är lämpligare, annan kvalificerad expert. Enligt utredarens uppfattning motsvarar detta i stort sett den organisation som redan finns i försöksdjursverksamhet i Sverige i dag. När det gäller veterinärens eller expertens roll vill dock utredaren framhålla att det är självklart att en veterinär ska vara ansvarig för medicinsk behandling eller diagnostisering av sjukdom. Försöksdjursdirektivet innebär att en person med annan expertkunskap än den som en veterinär besitter ibland kan vara lämpligare att koppla till vissa försök. Som exempel kan nämnas att vissa djurförsök med fisk kräver en mer specifik kunskap om fiskfysiologi än den som de flesta veterinärer besitter. Som utredaren ser det betyder det inte att denna expert ska veterinärmedicinskt behandla djur eller diagnostisera sjukdomar.</p>
<h2>16.6 Lösgående och uppbundna djur</h2>
<p>I dag hålls de flesta djur i Sverige lösgående. Med lösgående avses att djuren hålls så att de kan röra sig obehindrat i inhägnad, box eller liknande utrymme. Det finns dock fortfarande djur som hålls uppbundna, de flesta av dessa är mjölkkor och hästar men även nötkreatur för köttproduktion och getter hålls i viss utsträckning uppbundna.</p>
<p>Att hålla djur uppbundna har ifrågasatts av såväl forskare som av djurskyddsorganisationer, se Nulägesbeskrivning med analys . Anledningen är att när djur binds begränsas rörelsefriheten och djuren kan t.ex. inte vända sig eller klia sig obehindrat. Djur i uppbundna system får också ofta lite motion. Ett undantag från detta är dock kor i ekologisk produktion där det ställs krav på att korna ska få motion. Forskare har också påpekat att uppbundna system ger djuren begränsade möjligheter till sociala kontakter (Jensen 1993).</p>
<h2>16.6.1 Mjölkkor</h2>
<p>Mjölkkor har av tradition i Sverige hållits uppbundna. Under de senaste 50 åren har dock en strukturförändring skett inom mjölkbranschen med allt färre mjölkföretag och fler mjölkkor per företag. Strukturförändringen har också inneburit att andelen kor i lösdriftssystem kontinuerligt har ökat. Utvecklingen under den senaste 10-årsperioden visar att år 2000 var andelen lösdriftsbesättningar 14 procent, år 2005 var den 20 procent och år 2010 var den 29 procent. Eftersom lösdriftsbesättningarna generellt har fler kor visar statistik från Svensk Mjölk att ungefär hälften av alla mjölkkor i dag hålls i lösdriftsystem, se tabell 1.</p>
<p>Källa:  Svensk Mjölk</p>
<p>Den svenska mjölkbranschen har aktivt arbetat för att andelen kor som går i lösdrift ska öka. År 1999 antog Svensk Mjölk (och därmed den samlade mjölkbranschen) en policy angående lösdrift som lyder: ”Mjölksektorn ska verka för att kor ska hållas i lösdrift vid val av skötselsystem samt vid ny-, till- eller ombyggnad.” Bakgrunden till policyn var bl.a. att man inom den vetenskapliga forskningen har gjort den bedömningen att lösdriftssystem har större potential att låta korna bete sig naturligt. Andra fördelar med lösdriftssystem är bl.a. att dessa system är mer rationella för större besättningar och har lägre investeringskostnader per koplats i en medelstor till stor mjölkbesättning. Sedan policyns införande har Svensk Mjölk och husdjursorganisationen arbetat målmedvetet med kunskapsutveckling och rådgivning till djurägare som använder lösdriftsystem eller planerar att investera i sådana system. Även inom den förebyggande djurhälsovården har fokus framför allt lagts på större mjölkkobesättningar och därmed också på mjölkkor som hålls i lösdriftssystem.</p>
<p>Djurvälfärden i uppbundna system bedöms dock ofta vara god och mjölkkor i uppbundna system har t.ex. i genomsnitt bättre klövhälsa än kor i frigående system. Statistik från Svensk Mjölk visar att kor i uppbundna besättningar har en mindre förekomst av klövröta och klöveksem. Kor i uppbundna system ges också ofta en längre betessäsong än kor som hålls i frigående system.</p>
<p>Att djurhållningen i många uppbundna system ansågs vara god med undantag från en viss begränsning i djurens rörelsefrihet var ett av skälen till att dessa system inte förbjöds när Djurskyddsmyndigheten år 2007 reviderade djurskyddsbestämmelserna för lantbruksdjur (DFS 2007:5). Däremot förbjöds 2007 nybyggnation av stallbyggnader för uppbundna kor med avsikt att på sikt fasa ur dessa system. I samband med revisionsarbetet förde Djurskyddsmyndigheten också en diskussion med berörda näringar om behovet av att sätta en tidsgräns för uppbundna system. Svensk Mjölk redovisade hur strukturförändringen såg ut i mjölkproduktionen samt statistik ifrån bl.a. djurhälsodata för olika system. Djurskyddsmyndighetens bedömning var att en tidsgräns inte var motiverad av djurskyddsskäl. Djurägarna för de uppbundna besättningarna ansågs ha både kunskap och erfarenhet nog att kunna kompensera för systemets nackdelar med hjälp av god djurskötsel. Dessutom bedömde Djurskyddsmyndigheten att en tidsgräns troligen skulle innebära att många mjölkföretagare med uppbundna stallsystem skulle sluta i förtid.</p>
<h2>16.6.2 Hästar</h2>
<p>Hästen är ett av människans äldsta husdjur och har av tradition ofta hållits uppbunden i spilta. Detta har dock framför allt gällt arbetande hästar av olika raser medan unghästar och ädlare hästar som användes för tävlingsverksamhet ofta har hållits i box. Kallblodshästar har av tradition också oftast hållits uppbundna i spilta. Djurskyddsorganisationer har dock kritiserat att hästar får hållas uppbundna eftersom det begränsar deras möjlighet att röra sig obehindrat och utöva naturliga beteenden. När hästar hålls i spilta så reduceras t.ex. möjligheten att ligga ned eller klia sig. Spiltor ger ofta också hästarna en dålig möjlighet för att överblicka sin omgivning vilket av många anses vara viktigt för hästar.</p>
<p>Synen på att hålla hästar uppbundna skiljer sig åt mellan olika hästbranscher. Trav och galopphästar hålls t.ex. nästan uteslutande lösgående. Inom ridsporten hålls dock många hästar fortfarande uppbundna och då framför allt vid ridskolor. Svenska Ridsportförbundet ( SvRF) uppger att om spiltor är rätt utformade är hållande av häst i spilta en utmärkt uppstallningsform. Anledningarna till detta uppges bl.a. vara att uppbundna hästar får en social träning genom hantering, skötsel, tillsyn, rykt och selning. De vänjer sig vid att människor rör sig bakom, vid sidorna och framför dem vilket är viktigt från säkerhetsynpunkt. Enligt ( SvRF) är stallmiljön mycket viktigare än uppstallningsformen för hästarnas välbefinnande. Det uppges också vara lugnare i stall med spiltor än i stall med boxar och enligt SvRF är hästens sociala kontakt med andra hästar minst lika bra i spiltor som i en box.</p>
<p>SvRF konstaterar också att hästar som har uppstallats i spilta har varit friska, arbetsföra och nått en hög ålder. Beteendestörningar som vävning uppges också vara sällsynta.</p>
<p>SvRF bedömer att ett förbud mot spiltor som uppstallningsform skulle innebära att många ridskolor måste lägga ner sin verksamhet. Deras inventering av ridskolor/klubbar anslutna till SvRF visar att ett stort antal av Sveriges ridskolehästar står uppstallade i spiltor, dessa spiltor och stallar uppfyller myndigheternas krav och hållande av hästar i spiltor förekommer främst vid större anläggningar.</p>
<h2>16.6.3 Utredarens överväganden och förslag</h2>
<p>Utredaren inför krav på att djur ska hållas lösgående. Utredaren anser att uppbundna system ska fasas ut eftersom de i stor utsträckning begränsar djurens möjlighet att bete sig naturligt. I system där kor står uppbundna påverkas t.ex. deras läggnings- och resningsrörelser, möjlighet till rörelse för motion och möjligheter till sociala beteenden. När hästar hålls i spilta reduceras möjligheten att t.ex. röra sig eller klia sig. Spiltor ger ofta också hästarna en dålig möjlighet för att överblicka sin omgivning vilket av många anses vara viktigt för hästar.</p>
<p>Utredaren förslår därför att alla djur ska hållas lösgående men att Jordbruksverket får ett bemyndigande att föreskriva om undantag så att uppbundna system kan fasas ut i en rimlig takt. När det gäller mjölkkor bedömer utredaren att utvecklingen är på god väg att fasa ut hållande av kor i uppbundna system. Den svenska mjölkbranschen arbetar aktivt med dessa frågor och utredaren anser att Jordbruksverket bör hjälpa och stimulera branschen i detta arbete. Det finns t.ex. vissa problem i lösdriftsystem för mjölkkor som behöver lösas när det gäller klövhälsa vilket kräver mer forskning.</p>
<p>När det gäller hästar så är utredarens bedömning att uppbundna hästar främst finns i ridskoleverksamhet. Även om utredaren förstår att det finns många praktiska fördelar med att hålla hästar uppbundna där så anser utredaren ändå att denna hållningsform bör fasas ut på sikt. Som utredaren ser det så innebär all uppbindning en alltför stor begräsning av djurens rörelsefrihet.</p>
<p>Utredaren anser att Jordbruksverket ska se över system där djur hålls uppbundna och införa ett rimligt slutdatum för denna djurhållning. Till dess får Jordbruksverket föreskriva om undantag från lagkravet på att djur ska hållas lösgående.</p>
<h2>16.7 Operativa ingrepp eller penetration av hud eller slemhinna</h2>
<p>16.7.1 Utredningen om Alternativmedicinska behandlingsmetoder för djur SOU 2001 : 16</p>
<p>I utredningen om Alternativmedicinska behandlingsmetoder för djur SOU 2001:16 föreslogs ett förtydligande när det gäller operativa ingrepp i 10 och 11 § i djurskyddslagen. Utredningen föreslog att paragraferna skulle ändras så att det tydligt framgick att även injektioner, blodavtappningar och andra former av penetration av hud eller slemhinna endast fick utföras av veterinär. Utredningens grund för förslaget utgjordes bl.a. av en kartläggning av olika alternativmedicinska behandlingsmetoder för djur och av andra länders syn på frågan. Nedan följer en sammanfattning av utredningens slutsatser.</p>
<p>Gällande akupunktur angavs under rubriken biverkningar:</p>
<p>Få, men allvarliga komplikationer från akupunkturnålar, som penetrering av inre organ, blödningar, brännskador och infektioner, har rapporterats från humanvården.</p>
<p>Utredningen hänvisar också till en annan utredning, Utredningen av alternativmedicinkommittén  på humansidan (SOU 1989:63).</p>
<p>I ovan nämnda utredning gjordes en riskbedömning över akupunkturbehandling. Utredarna ansåg att det inom humanmedicinen fanns ett fåtal fatala komplikationer beskrivna, likväl som rapporter om komplikationer av allvarlig typ, t.ex. infektioner. Övergående biverkningar och obehag fanns också beskrivna. Detta innebär att vissa patientgrupper inte bör behandlas med akupunktur eller behandlas med stor försiktighet. Penetrerande akupunkturbehandling ansågs sålunda vara, given under betryggande förhållanden, en relativt säker men inte helt riskfri behandlingsform.</p>
<p>Utredningen drar sedan slutsatsen att akupunktur bör klassas som en relativt säker, men inte helt riskfri, behandlingsform i likhet med aurikuloterapi (alternativbehandlingsmetod genom nålstick i öronmusslan) Utredningen konstaterade också att injektionsterapi som omfattar förutom nålstick även tillförsel av olika substanser som medför ytterligare risker.</p>
<p>Utredningen gjorde också en jämförelse med Norge, Storbritannien, Belgien, Tyskland och USA. Det konstaterades att:</p>
<p>I dessa länder anses majoriteten av de behandlingar som yrkesmässigt utförs på djur, oavsett epitet dvs. om de bedöms utgöra alternativmedicin, komplementär medicin eller traditionell veterinärmedicin, vara en veterinär angelägenhet. Den dominerande uppfattningen är att den som har den grundligaste utbildningen i hur djur fungerar, dvs. veterinären, också är den mest lämpade att behandla djur utifrån vetenskap, erfarenhet och omdöme. Tolkningen av hur dessa tre begrepp skall uppfattas och vad som skall innefattas skiljer sig dock åt.</p>
<p>I Norge fanns vid denna tid en bestämmelse i Dyrevernlovens 7 § en beskrivning av vilka behandlingar som endast fick utföras av veterinär, inklusive kirurgiska ingrepp. Sedan dess har Lov om veterinærer og annet dyrehelsepersonell  (LOV-2001-06-15-75) tillkommit och i 3 kap. 18 § om djurhälsopersonalens plikter och rättigheter regleras medicinsk behandling av djur och bruk av bestämda metoder. Här föreskrivs bl.a. i punkten 2 att endast den som är veterinär får använda undersöknings- eller behandlingsmetoder som kräver speciell kunnighet i förbindelse med diagnostisering, förebyggande arbete med och behandling av sjukdomar hos djur. Till liknande metoder räknas operativa ingrepp, injektioner eller annan perforering av hud eller slemhinna.</p>
<p>Utredningen konstaterade att i Belgiens så är det i veterinärlag , Loi sur l’exercise de la médecine Vétérinaire , från 1991 som dessa begrepp definieras. I artikel 1, punkten 4 finns en definition av veterinärbehandling som är att ge preventiva eller läkande medel efter undersökning på plats och efter fastställande av en diagnos . I artikel 4 anges skillnaden mellan veterinärens befogenheter och den hos forskare eller lekman. Här fastslås t.ex. att endast den som är veterinär får utöva veterinärmedicin men att djurförsök kräver särskilt tillstånd och inte får anses inkluderas i veterinärmedicin. Ett ordinarie omhändertagande av ett djur, inklusive en yttre undersökning för att avslöja ett patologiskt tillstånd räknas inte som en specifik veterinär handling. Utredningen drar den slutsatsen att ett kirurgiskt ingrepp utgör veterinärmedicin och därför bör utövandet av akupunktur vara förbehållet veterinär.</p>
<p>När det gäller Storbritannien så konstaterar utredningen att varken djurskyddslagen eller de omfattande ”Welfare Standards” som ges ut av The Royal Society for Protection Against Cruelty to Animals (RSPCA), omnämner specifikt alternativmedicinska behandlingsformer. Vidare konstateras att i Storbritannien beskrivs veterinärens befogenheter, vad avser alternativmedicinska behandlingsmetoder, främst i de etiska och moraliska riktlinjer som ges ut av The Royal College of Veterinary Surgeons (RCVS). Ett stort antal av de s.k. alternativmedicinska behandlingsformerna anses ingå i veterinärmedicinen och utövas i viss utsträckning endast av veterinär. Sedan dess har en ny djurskyddslag, Animal Welfare Act 2006, tillkommit i Storbritannien. I den är det som regleras i samband med detta område under Prevention of harm i punkten 5,mutilation det 3;e stycket.</p>
<p>Utredningen konstaterade att i Tyskland så reglerar den tyska djurskyddslagen Tierschutzgesetz  i alla delstaterna vilka ingrepp som bara en veterinär får göra i 5 § punkten 1. I denna anges att när det gäller ingrepp på djur så är det förbjudet att göra sådana utan bedövning om de är förenade med smärta. Bedövningen får endast utföras av veterinär.</p>
<p>När det gäller USA så konstaterade utredningen att amerikanska veterinärer får utöva alternativmedicinska behandlingsmetoder inom de ramar, ”guidelines”, som har satts upp av det amerikanska veterinärförbundet (The American Veterinary Medicine Association AVMA), samt i enlighet med veterinärlagen i den delstat där de verkar. AVMA förespråkar att den övervägande majoriteten av alternativmedicinska behandlingsmetoder utförs av en vidareutbildad veterinär. Vissa metoder kan utövas under veterinärs överinseende.</p>
<p>AVMA har konstruerat en typmall för vad som ska anses vara innefattat i veterinärmedicin. Typmallen tjänstgör som riktlinjer för veterinärerna och har inte författningsstatus. De veterinärer som bryter mot riktlinjerna kan dock bli föremål för disciplinära åtgärder av AVMA, t.ex. uteslutning.</p>
<p>Utredningen slog fast att basen i denna modell återfanns i den övervägande majoriteten av delstaternas veterinärlagar. Därutöver återfanns för varje delstat speciella regler. Av de delstater som utredningen undersökte regelverket hos så är Texas den som är tydligast med hur de ser på akupunktur. Där får det får bara utövas av en licensierad veterinär. I Idaho fanns det inte några regler specifikt för akupunktur. I den administrativa delstatslagen kan emellertid enbart icke-penetrerande alternativa terapier utföras av ”veterinary technicians and animal assistants” under överinseende av veterinär efter att denne har ställt en diagnos för att utesluta användande av behandling med traditionell veterinärmedicin. Kalifornien har inte heller någon lagstiftning som berör akupunktur men däremot en tydlig reglering av kiropraktik på grund av det ökande antalet icke-veterinära utövarna. Där ska också en veterinär övervaka behandlingen. Maryland är den delstat som tydligt skiljer ut sig från de övriga delstaterna. År 1994 reviderade ”the Maryland acupunkture Act” på så sätt att den kom att innefatta både människor och djur. Tidigare reglerade den endast humansidan. Detta tolkades som att det var tillåtet för personer som var licensierade och certifierade som akupunktörer vid ”Maryland Board of Acupuncture” att under vissa villkor akupunktera på djur. Villkoren består bl.a. av att de samarbetar med en veterinär och att den har undersökt och bestämt vilken behandling som ska genomföras.</p>
<p>I samtliga av de olika länderna som utredningen undersökt så finns det vissa undantag från reglerna som rör kastrering, avhorning och märkning av djur.</p>
<h2>16.7.2 Utredningen om Behörighet inom djurens sjukvård och hälsa SOU 2005:98</h2>
<p>I regeringens direktiv (2003:90) till utredningen om Behörighet m.m. inom djursjukvården  beskrivs bl.a. vilka åtgärder som har gjorts med anledning av Utredningen om Alternativmedicinska behandlingsmetoder för djur  (SOU 2001:16). Där anges bl.a.</p>
<p>Utredaren föreslog vissa förtydliganden i djurskyddslagen. Förslaget innebar att injektioner och andra former av penetration av hud och slemhinna, i likhet med operativa ingrepp, inte skall vara tillåtna av andra än veterinärmedicinska skäl och att de inte skall få utföras av annan än veterinär. Vidare föreslogs att veterinär skall tillkallas om en behandling kan orsaka lidande som inte är obetydligt. Dessa ändringar har i allt väsentligt genomförts genom riksdagens beslut i anledning av regeringens proposition 2001/02:93 Ändringar i djurskyddslagen m.m. (bet. 2001/02:MJU20, rskr. 2001/02:257).</p>
<p>I utredningens uppdrag ingick bl.a. att analysera veterinärers möjlighet att delegera arbetsuppgifter och bedöma om förtydliganden behövs.</p>
<p>Utredningen kom fram till att åtgärder för att begränsa rätten att behandla djur enbart bör införas om det är motiverat av t.ex. djurskyddsskäl eller för att skydda djurs och människors hälsa. Att förbjuda yrkesutövare att göra vissa åtgärder innebär ett ingrepp i yrkesfriheten och ska därför tillämpas restriktivt. Utredningen ansåg att på de områden där det fanns regleringar, när det gäller allvarliga smittsamma sjukdomar och operativa ingrepp m.m., borde det fortsätta finnas regleringar så att detta endast fick utföras av djurhälsopersonal.</p>
<p>Utredningen föreslog också att personer som inte är djurhälsopersonal skulle kunna straffas som gärningsman om man hade utfört sådana ingrepp yrkesmässigt, detta hade inte varit möjligt tidigare. Utredningen föreslog också att till begränsningar i rätten att behandla djur skulle behandling under allmän bedövning eller under lokal bedövning genom injektion läggas till. På grund av risken för djuret borde detta endast få utföras av personer med hög kompetens.</p>
<p>Många berörda instanser välkomnade utredningens förslag. Detta framgår av sammanställningen som gjordes efter det att betänkandet hade varit på remiss. Någon instans anser att begreppet ”yrkesmässigt” behöver förtydligas. Andra anser att det bör vara möjligt att ingripa mot s.k. alternativmedicinsk behandling som orsakar skada, även om verksamheten inte bedrivs yrkesmässigt.</p>
<h2>16.7.3 Regeringens proposition 2008/09:94 Verksamhet inom djurens hälso- och sjukvård</h2>
<p>I sin proposition lade regeringen fram ett förslag gällande begräsningar i rätten att behandla djur. I detta angavs bl.a. följande:</p>
<p>Regeringens förslag: Den som yrkesmässigt arbetar inom djurens hälso- och sjukvård utan att tillhöra djurhälsopersonalen ska inte få – utföra operativa ingrepp eller ge injektioner till djur, – utföra andra behandlingar som kan orsaka ett inte obetydligt lidande, – behandla allvarliga smittsamma sjukdomar, eller – behandla djur under allmän bedövning.</p>
<p>Bestämmelserna gäller inte för brådskande åtgärder. Regeringen eller den myndighet som regeringen bestämmer ska kunna meddela föreskrifter om ytterligare undantag från bestämmelserna.</p>
<p>Som skäl för förslaget angav regeringen i propositionen bl.a. att behandling av djur är förenat med risker. Enligt djurskyddslagen ska djur som visar tecken på ohälsa ges nödvändig vård, vid behov av veterinär. För veterinärers kompetens finns en garant genom bestämmelserna i behörighetslagen  (1994:844) och veterinärer är skyldiga att arbeta i enlighet med vetenskap och beprövad erfarenhet. Detta ansåg regeringen vara en garanti för en adekvat vård till djuren. Om veterinären inte uppfyller sitt ansvar kan denne också drabbas av disciplinpåföljder eller i allvarliga fall få sin legitimation indragen.</p>
<p>Mot denna bakgrund föreslog regeringen att behandlingar på djur som kan innebära stora risker för djurs eller människors hälsa, endast borde få utföras av personer som står under samhällets tillsyn. Regeringen delade alltså utredarens bedömning om att den nya lagen borde innehålla bestämmelser om begränsningar att behandla djur för den som inte tillhör djurhälsopersonal.</p>
<p>Regeringen föreslog däremot att endast verksamhet inom djurens hälso- och sjukvård som skedde yrkesmässigt av den som inte är djurhälsopersonal skulle omfattas av bestämmelserna om begränsningar att behandla djur. Regeringen ansåg inte att det var önskvärt att införa bestämmelser som helt utesluter en djurägare från att t.ex. behandla egna djur.</p>
<p>Regeringen föreslog också att det borde kunna göras undantag från behandlingsförbudet i syfte att rädda djurets liv eller att lindra dess lidanden i en brådskande situation. Undantaget borde dock inte gälla behandling av djur som misstänks ha en allvarlig smittsam sjukdom eftersom detta skulle innebära en alltför stor risk för smittskyddet. Regeringen eller den myndighet som regeringen bestämmer borde också ges bemyndigande att ge ytterligare undantag från behandlingsförbudet.</p>
<p>Regeringen ansåg att det även i fortsättningen skulle vara möjligt för t.ex. husdjurstekniker att utföra de vaccinationer och avhorningar som de i dag efter utbildning tillåts göra. När det gäller akupunktur anger regeringen att de inte kände till några problem med att andra yrkeskategorier fick utföra akupunkturbehandlingar. Nordisk Veterinär Akupunktur Sällskapet (NOVAS) föreslog dock att akupunkturbehandling av djur endast borde vara tillåtet för veterinärer att utföra.</p>
<h2>16.7.4 Utredarens överväganden och förslag</h2>
<p>Utredaren konstaterar att en väsentlig del av den regleringen som föreslogs i utredningen om Alternativmedicinska behandlingsmetoder för djur  inte har införts. Utredaren bedömer att det med nuvarande regelverk finns en risk att djur orsakas skada och lidande vid akupunktur och annan penetration av hud och slemhinnor. Utredaren anser därför att sådana ingrepp bör begränsas till att få utföras av veterinär.</p>
<p>Utifrån vad som framkom i utredningen om Alternativmedicinska behandlingsmetoder för djur  anser utredaren att bestämmelserna i lagen bör ändras så att det tydligt framgår att även injektioner, blodavtappningar och andra former av penetration av hud eller slemhinna på djur endast får ske om det finns veterinärmedicinska skäl och utförs av veterinär. Detta omfattar även vissa alternativmedicinska behandlingsmetoder som akupunktur. Enligt utredarens åsikt förekommer det komplikationer av akupunktur som leder till lidande och djur bör inte utsättas för detta om det inte finns veterinärmedicinska skäl och sker under veterinär bevakning.</p>
<p>Utredaren anser inte att det är lämpligt att personer som inte har relevant utbildning eller erfarenhet ger sprutor, tar blodprov från eller av andra anledningar sticker sina djur. Om det görs felaktigt kan det orsaka lidande och ett nålstick in i en led eller bukhålan av misstag kan medföra penetrering av ett inre organ, en blödning, en brännskada eller en inflammation. I förlängningen kan det leda till stort lidande och allvarliga komplikationer eller t.o.m. att djuret dör.</p>
<p>Det har också framförts till utredaren att det finns en osäkerhet angående vilka olika åtgärder som olika sorters djurhälsopersonal kan utföra utifrån den kompetens de har. Denna osäkerhet har uppkommit efter den nya regleringen om djurhälsopersonal som infördes den 1 januari 2010 ( Lag ( 2009:302 ) om verksamhet inom djurens hälso- och sjukvård ). Osäkerheten handlar om vem som får ställa diagnos efter en underökning på djur. Tidigare var det tydligt att det endast var veterinär som fick behandla och ställa diagnos på djur. Nu säger lagens 2 kapitlet:</p>
<p>Allmänna skyldigheter 1 § Den som tillhör djurhälsopersonalen ska 1. fullgöra sina arbetsuppgifter i överensstämmelse med vetenskap och beprövad erfarenhet, 2. iaktta noggrannhet och omsorg vid utfärdande av intyg om djurs hälsotillstånd eller vård, och 3. föra journal över djurhälsovård och djursjukvård.</p>
<p>Ansvar m.m. 2 § Den som tillhör djurhälsopersonalen får enbart fullgöra uppgifter som han eller hon har kompetens för och bär själv ansvaret för hur han eller hon fullgör sina arbetsuppgifter. 3 § Om det är förenligt med kravet på en god och säker vård får den som tillhör djurhälsopersonalen överlåta en arbetsuppgift till någon annan som tillhör djurhälsopersonalen.</p>
<p>Den som överlåter en arbetsuppgift till någon annan som tillhör djurhälsopersonalen ansvarar för att denne har förutsättningar att fullgöra uppgiften. Om det behövs ska särskilda instruktioner lämnas.</p>
<p>Vissa kategorier av djurhälsopersonal såsom sjukgymnaster och hovslagare anser att de utifrån sin profession kan ställa diagnos inom sitt område. Detta har lett till att ett antal djur har behandlats fel och inneburit ett stort djurlidande.</p>
<p>Som utredaren ser det så är det svårt för någon som inte är utbildad till att förstå alla aspekter av ett djurs hälsa att ställa en korrekt diagnos. Visserligen kan även veterinärer ställa en felaktig diagnos, men deras utbildning ger dem en bättre möjlighet att se helheten i djurets hälsosituation. Enligt utredarens åsikt så är det även viktigt ur smittskyddssynpunkt att rätt diagnos ställs så fort som möjligt. Om en felaktig diagnos ställs på grund av att den som ställer diagnosen endast har kunskap inom sitt kompetensområde och inte kan se till helheten så ökar risken betydligt för att smittsamma sjukdomar inte diagnostiseras så snabbt som möjligt. Det kan också få konsekvenser för folkhälsan både genom direkt och indirekt smitta genom livsmedel.</p>
<p>Utredaren föreslår därför att regelverket för djurhälsopersonal bör ses över så att det klargörs att en första diagnos ska ställas av veterinär före det att övrig djurhälsopersonal går vidare med terapi inom sina kompetensområden.</p>
<h2>16.8 Den offentliga kontrollen</h2>
<p>Både från näringen och från djurskyddsföreningarnas sida har det framförts till utredaren att det finns ett behov av en saklig, enhetlig och långsiktig statistik inom djurskyddsområdet. Utredaren har i Nulägesbeskrivning med analys , avsnittet om offentlig kontroll, dragit samma slutsats som Jordbruksverket, dvs. att kontrollen har blivit bättre och effektivare efter flytten från kommunerna till länsstyrelserna. Djurskyddet i landet har samtidigt inte blivit sämre.</p>
<p>Trots att utredaren anser att kontrollen har förbättrats så är utredaren medveten om att det fortfarande finns kritik när det gäller denna på olika områden. Som exempel kan nämnas kritiken om att djurägare fortfarande inte behandlas likvärdigt och rättssäkert trots flytten av kontrollen. Det har också framförts att de som blir kontrollerad känner sig kränkta och att djurskyddskontrollerna därför sticker ut jämfört med kontroller som görs av annan lagstiftning.</p>
<h2>16.8.1 Kontrollkompetens</h2>
<p>Inom EU styr  Europaparlamentets och rådets förordning (EG) nr 882/2004 av den 29 april 2004 om offentlig kontroll för att säkerställa kontrollen av efterlevnaden av foder- och livsmedelslagstiftningen samt bestämmelserna om djurhälsa och djurskydd (kontrollförordningen) den offentliga kontrollen inom  livsmedels-,  foder- och djurskyddsområdet . Här föreskrivs att personalen ska få den utbildning som är lämplig för deras kompetensområde för att kunna utföra sina uppgifter i den offentliga kontrollen på ett enhetligt sätt. Det pekas också på inom vilka områden som personalen ska ha utbildning i.</p>
<p>Artikel 6</p>
<p>Personal som utför offentlig kontroll</p>
<p>Den behöriga myndigheten skall se till att samtlig personal som utför offentlig kontroll: a) får utbildning som är lämplig för deras kompetensområde och som gör att de med erforderlig kompetens kan utföra sina uppgifter och utföra offentlig kontroll på ett enhetligt sätt. Denna utbildning skall allt efter omständigheterna omfatta de områden som anges i bilaga II kapitel I, b) håller sig uppdaterade på sina respektive kompetensområden och vid behov får regelbunden vidareutbildning, och c) kan samarbeta över kompetensområden.</p>
<p>BILAGA II</p>
<h2>BEHÖRIGA MYNDIGHETER</h2>
<p>1. Olika kontrollmetoder som revision, provtagning och inspektion. 2. Kontrollförfaranden. 3. Foder -  och livsmedelslagstiftning. 4. De olika leden i  produktions-, bearbetnings -  och distributionskedjan och eventuella risker för människors hälsa och i förekommande fall för djurs hälsa, växtskydd och för miljön. 5. Bedömning av bristande efterlevnad av foder -  och livsmedelslagstiftningen. 6. Faror inom djuruppfödning samt foder -  och livsmedelsproduktion. 7. Utvärdering av tillämpningen av HACCP. 8. Ledningssystem, t.ex. kvalitetssäkringsprogram som foder -  och livsmedelsföretagen svarar för, och bedömning av dessa program om de är relevanta för bestämmelserna i foder -  och livsmedelslagstiftningen. 9. System för officiell certifiering. 10. Beredskapsplanering för nödsituationer, inklusive kommunikation mellan medlemsstaterna och kommissionen. 11. Rättsliga åtgärder och rättsverkningar till följd av offentlig kontroll. 12. Granskning av skriftlig eller annan dokumentation, inklusive sådan som hänger samman med kvalifikationsprövning, ackreditering och riskvärdering, som kan vara relevant för bedömningen av efterlevnaden av foder -  och livsmedelslagstiftningen. Detta kan omfatta ekonomiska och handelsmässiga aspekter. 13. Andra områden, inklusive djurhälsa och djurskydd, som är nödvändiga för att säkerställa att den offentliga kontrollen utförs i enlighet med denna förordning.</p>
<p>I 24 a § djurskyddslagen pekas det på länsstyrelsens informations- och rådgivningsplikt som också ställer ett indirekt kompetenskrav på kontrollhandläggarna.</p>
<p>Kontrollmyndigheternas övriga åligganden 24 a §</p>
<p>Den myndighet som utövar offentlig kontroll ska genom rådgivning, information och på annat sätt underlätta för den enskilde att fullgöra sina skyldigheter enligt lagen, de föreskrifter och beslut som har meddelats med stöd av lagen, de EG-bestämmelser som kompletteras av lagen och de beslut som har meddelats med stöd av EG-bestämmelserna. Lag (2008:660).</p>
<p>De krav som finns på kompetens för denna personal finns angivet i</p>
<p>Statens jordbruksverks föreskrifter om statlig djurskyddskontroll (SJVFS 2009:67)(djurskyddskontrollföreskriften).</p>
<p>Krav på kompetens 10 § Utöver kraven 24 § andra stycket djurskyddslagen och i artikel 6 i förordning (EG) nr 882/2004 ska den personal som utför offentlig kontroll ha behövlig kompetens inom följande områden: 1. Djurskyddslagstiftningen 2. Bedömning av bristande efterlevnad av djurskyddslagstiftningen.</p>
<p>I Kontoret för livsmedels- och veterinärfrågor (FVO) inspektionens rapport (GD(SANCO) 2010 – 8391 – MR FINAL) från inspektionen i Sverige den 12–21 oktober 2010 anges att majoriteten av kontrollpersonalen uppvisade tillräcklig kompetens</p>
<p>Även om den centrala behöriga myndigheten inte har kunnat se till att personalen har fått särskilt mycket specialutbildning om djurskydd sedan FVO:s föregående kontrollbesök, på grund av förberedelserna för att överföra djurskyddsansvaret från kommunerna till länsstyrelserna, uppvisade majoriteten av den personal som revisionsgruppen träffade tillräcklig kompetens när det gällde att utföra offentlig kontroll på gårdarna såsom det krävs enligt artikel 6 b i förordning (EG) nr 882/2004. Åtgärder har vidtagits för att följa FVO:s rekommendation om utbildning från föregående besök, men den har ännu inte uppfyllts när det gäller offentlig kontroll av transporter.</p>
<h2>16.8.2 Länsstyrelsens kontrollmetodik</h2>
<p>Livsmedelsverket har till utredaren framfört att verket anser att det är fullt möjligt att kombinera en flexibel lagstiftning med en hög nivå på djurskyddet (se även Lagstiftningens detaljeringsgrad och struktur ). Livsmedelsverket framför att med en flexibel lagstiftning bör dock den behöriga myndighetens kontroller utföras på ett annat sätt än med en detaljstyrd lagstiftning. Dessutom behövs andra åtgärder för att underlätta de behöriga myndigheternas kontroller. Detta bör ske genom olika stödjande åtgärder till kontrollpersonalen från den myndighet som har det övergripande ansvaret.</p>
<p>Den kontrollmetodik som Livsmedelsverket rekommenderar i skrivelsen kallas systemkontroll och beskrivs enligt nedan.</p>
<p>Ett sådant system bygger på att kontroll utförs av s.k. kontrollområden, dvs. kontroll av livsmedelsföretagarens rutiner för exempelvis rengöring, skadedjurskontroll, underhåll av lokaler, inredning och utrustning etc. Vid kontrolltillfället kan fokus läggas på ett eller flera sådana kontrollområden. Om kontrollpersonal vid exempelvis en kontroll av rengöring gör många iakttagelser om bristfällig rengöring av lokaler, inredning och utrustning bör detta resultera i en kontrollrapport med en systemavvikelse mot kontrollområdet rengöring. Signalen till livsmedelsföretagaren blir att denne måste se över sina rutiner så att rengöringen håller en lagenlig nivå oberoende av om kontrollmyndigheten är på plats i anläggningen eller inte. Sådana avvikelser ska följas upp av myndigheten genom en ny kontroll, som då inte fokuserar på de iakttagelser som gjordes vid föregående kontrolltillfälle, utan på en ny kontroll av livsmedelsföretagarens rutiner för rengöring.</p>
<p>I de fall som iakttagelserna vid en systemkontroll är få och mindre allvarliga kan kontrollpersonalen nöja sig med att påtala dessa muntligt till livsmedelsföretagaren.</p>
<p>Livsmedelsverket anser att ett sådant system skulle kunna tillämpas även på djurskyddsområdet. Verket har i sin instruktion till den egna kontrollpersonalen om inspektion av djurskydd vid slakteri sex sådana kontrollområden. Dessa kontrollområden utgår dock från detaljerade nationella regler i slaktföreskrifterna.</p>
<h2>16.8.3 Utredarens överväganden och förslag</h2>
<p>Utifrån nulägesbeskrivningen med analys konstaterar utredaren att kontrollen har blivit bättre och effektivare efter flytten från kommunerna till länsstyrelserna.</p>
<p>Av den statistik som Jordbruksverket redovisar baserat på registreringen i djurskyddskontrollregistret (DSK) så är det dock svårt att dra några ytterligare slutsatser. Kontrollfrekvensen av djurskyddsobjekt är fortfarande lägre än före flytten men antalet omhändertaganden har ökat kraftigt. Däremot har antalet djurförbud enligt 29 § minskat med ungefär 10 procent.</p>
<p>Utredaren anser att för att kunna dra bättre underbyggda slutsatser behövs mer information och statistik på området under en längre tid. För att i framtiden ha ett bättre underlag än i dag vid olika strategiska och politiska beslut behövs en tydligare bild av djurskyddsläget i landet. Det behöver också vara ett underlag som kan tolkas i ett längre perspektiv för att se hur utvecklingen varit över tiden. Det finns ett behov av att kunna se hur utvecklingen varit på olika områden och vilka effekter som olika insatser har lett till. Därför anser utredaren att Jordbruksverket bör se över och utveckla de parametrar som tas fram från DSK för att få bättre verktyg för att på sikt kunna ge en saklig, bra underbyggd och långsiktig bild av hur djurskyddet utvecklas i landet.</p>
<p>Även om det i FVO-inspektionen från 2010 anges att majoriteten av kontrollpersonalen uppvisade tillräcklig kompetens så anser utredaren att det kan finnas visst fog för den kritik som har framförts när det gäller brister i kompetens hos kontrollpersonal. I kontrollförordning preciseras inom vilka områden som personalen ska ha utbildning. Den som utför kontrollen ska ha fått utbildning så att den har behövlig kompetens för att utföra sina uppgifter och kontrollen på ett enhetligt sätt. I och med flytten av djurskyddskontrollen från kommuner till länsstyrelser så har möjligheten ökat för att tillräcklig kompetens ska finnas inom alla områden. Kunskapsområdet är dock mycket stort och för att kunna bygga upp den kompetens som behövs på varje länsstyrelse krävs omfattande resurser. FVO konstaterade också i sin rapport att all den kompetensutveckling som tidigare har rekommenderats hade inte genomförts. I den budget som gavs vid överflytten av kontrollen gavs det inte några särskilda resurser för utbildningsändamål. Utredaren anser att resurser måste tillföras länsstyrelserna för att möjliggöra att de ska kunna ge kompetensutveckling till personalen i tillräcklig omfattning för dess uppgifter.</p>
<p>Vidare anser utredaren att resultatet av utbildningen ska vara att personalen ska kunna utföra sina uppgifter och en offentlig kontroll på ett enhetligt sätt. Det innebär att länsstyrelsen har ett krav på sig att utbildningen av kontrollpersonalen blir enhetlig i hela landet. Utredaren anser att i detta ska också ingå en tydlig policy för hur kontrollhandläggarna ska agera i olika situationer, exempelvis vad som kan räknas som en oanmäld kontroll. Denna likriktning av kontrollernas genomförande i landet är mycket viktig för att rättsäkerheten ska upprätthållas.</p>
<p>Utredaren anser att när det gäller kontrollen så måste länsstyrelsen samordna sig för att på ett effektivt sätt utnyttja den kompetens som finns. Denna samordning måste ske både inom och mellan länsstyrelserna. Här ser utredaren ytterligare ett område där länsstyrelsen ska samarbeta för att få en likriktning till stånd. Jordbruksverket måste också leva upp till sin stödjande roll i kontrollarbetet i dessa frågor.</p>
<p>Eftersom kontrollförordningen först och främst är anpassad till foder och livsmedelskontrollen så anser utredaren att Jordbruksverket bör skriva vägledning till länsstyrelserna när det gäller vilken kompetens och utbildning som är lämplig för kontrollhandläggarna.</p>
<p>Utredaren anser att den kontrollmetodik som Livsmedelsverket föreslår bör införas i större omfattning än vad som görs i dag inom djurskyddskontrollen. Detta då den understryker att djurägaren är den som är ansvarig för djurens välbefinnande. Enligt utredarens åsikt kommer denna metodik också att underlätta kontrollarbetet när lagstiftningen blir mer flexibel och målstyrd efter den översyn av föreskrifterna som utredaren föreslår att Jordbruksverket ska göra, se Lagstiftningens detaljeringsgrad och struktur . Utredaren vill påpeka att det är viktigt att de stöd som Livsmedelsverket pekar på måste finnas för kontrollhandläggarna. Samtidigt finns många av de av Livsmedelsverket beskrivna funktionerna redan i dag hos Jordbruksverket.</p>
<p>Länsstyrelserna har dock fortfarande inte klarat av att leva upp till antalet planerade kontroller. Detta beror framför allt på att det har kommit in många anmälningar om djurskyddsärenden till länsstyrelsen. Bland dessa ärenden är det bl.a. en överrepresentation av ärendena när det gäller herrelösa katter. Utredaren anser därför att det är angeläget att de åtgärder som föreslagits i den delen genomförs så att antalet nya herrelösa och förvildade katter minskar, se</p>
<p>Övergivna och förvildade djur .</p>
<h2>16.9 Handräckning av polismyndigheten vid offentlig kontroll</h2>
<h2>16.9.1 Tillträde till bostad vid offentlig kontroll</h2>
<p>Enligt 27 § första stycket 2 djurskyddslagen ska en kontrollmyndighet i den utsträckning som det behövs för kontrollen få tillträde till bl.a. områden, anläggningar och byggnader där djur hålls.</p>
<p>Bestämmelsen syftar på områden och byggnader som är avsedda för djurhållning, t.ex. stall, ladugårdar och beteshagar. Djur kan även hållas i bostäder, vilket oftast är fallet när det gäller sällskapsdjur. Djurskyddslagen nämner inte något särskilt om kontrollmyndighetens tillträde till bostäder. De konflikter som kan uppkomma mellan intresset av djurskyddskontroll och skyddet för den enskildes bostad nämns inte i förarbetena till nuvarande djurskyddslag eller i andra rättskällor.</p>
<p>Djurskyddslagen ger inte kontrollmyndigheten någon egen befogenhet att använda våld eller tvång för att bereda sig tillfälle till lokaler där djur hålls. Vid behov ska polismyndigheten enligt 27 a § djurskyddslagen lämna den hjälp som behövs i form av handräckning. Detta betyder att om kontrollen förutsätter våld eller tvång så ska detta ske genom polisens försorg. Begäran om handräckning bör ske först sedan andra möjligheter att genomföra kontrollen är uttömda. Kontrollmyndigheten bör därför innan begäran om handräckning görs, upplysa den som motsätter sig kontroll att denna kan komma att genomförs med hjälp av polis.</p>
<p>Bestämmelserna om nöd i 24 kap. 4 § brottsbalken syftar inte till att ge en myndighet andra befogenheter än sådana som den redan har, men var och en, även företrädare för en kontrollmyndighet, har ett visst utrymme att i en nödsituation bereda sig tillträde till en bostad. Att djur utsätts för svårt lidande kan vara att betrakta som en sådan situation.</p>
<p>JO har i ett ärende (beslut 2010-10-18, dnr 6650-2009) anfört att bostaden ges ett starkt skydd i grundlagen, brottsbalken och</p>
<p>Europeiska konventionen den 4 november 1950 om skydd för de mänskliga rättigheterna och de grundläggande friheterna . Det kan därför enligt JO:s mening hävdas att frånvaron av ett uttryckligt lagstöd för kontrollmyndigheten att bereda sig tillträde till en djurhållares bostad innebär att myndigheten saknar rätt till ett sådant tillträde. Av 27 § djurskyddslagen måste dock anses framgå att en sådan rätt i och för sig föreligger, men det innebär inte att kontrollmyndigheten kan bereda sig tillträde till bostäder på samma sätt som till typiska djurhållningslokaler. JO uttalade att de restriktioner som kontrollmyndigheten måste ålägga sig sträcker sig väsentligt längre. I praktiken torde lagstiftningen inte ge kontrollmyndigheten någon befogenhet att utan handräckning från polisen bereda sig tillträde till en bostad när den kontrollerade inte samtycker till detta.</p>
<h2>16.9.2 Handräckning enligt 27  a  § djurskyddslagen</h2>
<p>Enligt 27 a § i nuvarande djurskyddslag ska polismyndigheten lämna den hjälp som behövs för utövande av offentlig kontroll eller verkställighet av beslut enligt djurskyddsbestämmelserna.</p>
<p>I exempelvis 27 § livsmedelslagen finns en klargörande bestämmelse om att biträde av polismyndighet får begäras endast i sådana situationer där det finns ett verkligt behov av polisens särskilda befogenhet att använda våld. Det är den begärande myndigheten som ska pröva om det på grund av någon särskild omständighet kan befaras att polisens särskilda befogenheter om användning av våld eller tvång enligt 10 § polislagen behövs. Kontrollmyndigheten kan t.ex. begära hjälp av polismyndigheten när den som är ansvarig för verksamheten tidigare har satt sig till motvärn eller vägrat tillträde till t.ex. en lokal.</p>
<p>I prop. 2005/06:128 s. 222 sägs beträffande bestämmelsen i livsmedelslagen bl.a. följande. Polisen har enligt ett stort antal författningar skyldighet att i olika sammanhang bistå myndigheter med handräckning. Bakgrunden till denna skyldighet är polisens befogenhet att använda våld i vissa situationer. En grundläggande princip är att handräckningsbegäran ska ske först sedan den begärande myndigheten har konstaterat att uppgiften inte kan lösas utan biträde av polisen. Polisen gör inte någon materiell prövning av begäran utan polisens prövning sker helt på formella grunder. Detta innebär att polismyndigheten endast prövar lagligheten av begäran, dvs. kontrollerar om den sökta åtgärden ryms inom den bestämmelse som den sökande hänvisar till och om den person som framför begäran har befogenhet att göra detta. Om dessa två förutsättningar är uppfyllda bifalls ansökan. Det bör finnas en skyldighet för polismyndigheten att lämna hjälp vid offentlig kontroll m.m. Regeringen menade dock att det i livsmedelslagen även tydligt bör framgå vilka förutsättningar som gäller för polisens biträde. Avsikten är enbart att klargöra att polisens resurser enbart ska användas om det finns särskild anledning att anta att polisens särskilda kompetens och befogenhet att bruka våld kan behövas. Det är även i fortsättningen enbart den begärande myndigheten som har att pröva om förutsättningar föreligger att begära biträde av polismyndigheten.</p>
<p>Vid införandet av bestämmelserna om offentlig kontroll m.m. i djurskyddslagen fann regeringen inte skäl att införa någon motsvarande bestämmelse i djurskyddslagen (prop. 2005/06:128 s. 322).</p>
<p>Någon bestämmelse motsvarande 27 § livsmedelslagen finns alltså inte i nuvarande djurskyddslag.</p>
<h2>16.9.3 Utredarens överväganden och förslag</h2>
<p>Enligt nuvarande djurskyddslag så har polisen skyldighet att lämna hjälp till kontrollmyndigheten vid offentlig kontroll m.m. I annan jämförbar lagstiftning om offentlig kontroll, t.ex. i 27 § livsmedelslagen, anges direkt i lagtext vilka förutsättningar som gäller för polisens biträde. För att tydliggöra dessa förutsättningar föreslår utredaren att en motsvarande bestämmelse tas in i djurskyddslagen i förtydligande syfte. På samma sätt som vid införandet av bestämmelsen i 27 § andra stycket livsmedelslagen är någon förändring i sak inte avsedd. Syftet med bestämmelsen är enbart att klargöra att polisens resurser enbart ska användas om det finns särskild anledning att anta att polisens särskilda kompetens och befogenhet att använda våld kan behövas. Även i fortsättningen är det enbart kontrollmyndigheten som ska pröva om förutsättningar föreligger för att begära polismyndighetens biträde.</p>
<h2>16.10 Generalläkarens befogenheter som kontrollmyndighet</h2>
<p>I nuvarande djurskyddslag är Försvarsmakten enligt 28 § djurskyddslagen undantagen från lagens bestämmelser om offentlig kontroll. Detta undantag grundas enligt förarbetena till lagen på säkerhetsskäl (prop. 1987/88:93 s. 67). Undantaget gäller enbart tillsynen och de materiella reglerna i djurskyddslagen gäller alltså även för djur inom Försvarsmakten.</p>
<p>Enligt 24 §  förordningen (2000:555) med instruktion för Försvarsmakten har Generalläkaren ansvar bl.a. för offentlig kontroll av djurskyddet inom Försvarsmakten. Generalläkaren är därigenom behörig myndighet att utöva offentlig kontroll enligt kontrollförordningen. Generalläkaren får även meddela interna föreskrifter för Försvarsmakten för efterlevnaden av gällande bestämmelser inom området.</p>
<p>Under våren 2011 har Generalläkaren i skrivelse ställd till bl.a. Jordbruksverket framfört bl.a. att det finns brister i Generalläkarens rättsliga mandat och befogenheter som tillsynsmyndighet.</p>
<p>Inom vissa av Generalläkarens sakområden, bl.a. djurskyddsområdet, är rättsläget oklart i fråga om tillsynsmyndighetens befogenheter och ett förtydligande från regeringen efterfrågas.</p>
<h2>16.10.1 Utredarens överväganden och förslag</h2>
<p>Enligt 28 § nuvarande djurskyddslag är Försvarsmakten undantagen från den offentliga djurskyddskontrollen. Ansvarig för djurskyddskontroll inom Försvarsmaktens verksamhet är i stället Generalläkaren. Någon författningsregering som utpekar Generalläkaren som behörig myndighet att utöva djurskyddskontroll inom Försvarsmakten finns dock inte i nuvarande lagstiftning. Som en jämförelse kan nämnas att Generalläkarens tillsynsansvar är författningsreglerat i 11 § livsmedelslagen  (2006:804) och 27 § livsmedelsförordningen  (2006:813), där Generalläkaren är behörig myndighet att utöva offentlig kontroll på livsmedelslagens område inom Försvarsmakten.</p>
<p>Djurhållning som bedrivs inom Försvarsmakten är inte undantagen från djurskyddslagens krav. Generalläkaren kan enligt utredarens mening ha behov av att använda de befogenheter som djurskyddslagen ger för att åstadkomma rättelse om djurhållning inom Försvarsmakten inte bedrivs i enlighet med djurskyddslagens bestämmelser. För att Generalläkaren ska ha befogenheter i egenskap av kontrollmyndighet föreslår utredaren att bestämmelser om Generalläkarens behörighet och befogenhet att utöva offentlig kontroll enligt djurskyddslagen avseende djur som används inom Försvarsmakten införs i djurskyddsförordningen samt att undantaget i 24 § i nuvarande djurskyddslag upphävs.</p>
<h2>16.11 Anmälningsplikten för djurhälsopersonal</h2>
<p>Den 1 januari 2010 trädde 28 a § i nuvarande djurskyddslagen i kraft. Paragrafen har följande lydelse.</p>
<p>Om den som tillhör djurhälsopersonalen i sin yrkesutövning finner anledning att anta att djur inte hålls eller sköts i enlighet med denna lag, de föreskrifter som meddelats med stöd av lagen eller de EGbestämmelser som kompletteras av lagen, ska denne anmäla detta till kontrollmyndigheten.</p>
<p>Genom denna bestämmelse har den skylighet att anmäla brister inom djurskyddslagstiftningen, som tidigare endast omfattade veterinärer, vidgats till att omfatta all djurhälsopersonal under yrkesutövning. Vidare har det tidigare rekvisitet om förhållandet inte rättas till  tagits bort.</p>
<p>I Ds 2011:12  Genomförande av EU:s direktiv om skydd av djur som används för vetenskapliga ändamål föreslås att den veterinär eller expert som i sin yrkesutövning deltar i verksamhet med försöksdjur och finner anledning att anta att djur inte hålls eller sköts enligt gällande regler ska anmäla detta till kontrollmyndigheten.</p>
<h2>16.11.1 Utredarens överväganden och förslag</h2>
<p>Enligt nuvarande bestämmelser ska den som tillhör djurhälsopersonalen anmäla brister i efterlevnaden av djurskyddslagen, de föreskrifter som har meddelats med stöd av lagen eller de EU-bestämmelser som kompletteras av lagen till kontrollmyndigheten. Denna anmälningsskyldighet inträder om djurhälsopersonal i sin yrkesutövning har anledning att anta att djur inte sköts eller hålls i enlighet med djurskyddsbestämmelserna.</p>
<p>I departementspromemorian Ds 2011:12 anges att veterinär eller annan expert som deltar i sådan verksamhet som anges i 19 a § djurskyddslagen, dvs. användning, uppfödning, förvaring eller tillhandahållande av försöksdjur inte anses tillhöra djurhälsopersonalen. Enligt promemorians förslag ska veterinärer som deltar i verksamhet med försöksdjur inte längre ska ha skyldighet enligt djurskyddslagen att se till att verksamheten bedrivs enligt gällande regler. Med hänsyn härtill bör denna personalkategori i likhet med djurhälsopersonal, vara skyldig att anmäla till kontrollmyndigheten om de finner anledning att anta att djur inte hålls eller sköts enligt reglerna. Även en sådan expert som enligt promemorians förslag ska ersätta veterinären i de fall som det anses vara lämpligare bör ha motsvarande anmälningsskyldighet. Utredaren instämmer i den bedömning som görs i promemorian och föreslår att anmälningsplikten även ska utökas till att gälla även veterinär eller expert som i sin yrkesutövning deltar i verksamhet med försöksdjur.</p>
<p>De nuvarande kraven på att djurhälsopersonal ska anmäla brister som de upptäcker i sin yrkesutövning är mycket långtgående. Även mycket små eller tillfälliga brister ska anmälas. Detta krav är enligt utredarens mening alltför omfattande och fungerar inte ändamålsenligt. I tidigare bestämmelser fanns en rättelsemöjlighet med innebörden om att anmälan inte behövdes om förhållandet rättades till. Denna möjlighet togs bort för att undvika tveksamheter kring när anmälningsplikten inträder. Enligt utredarens mening bör det därför vara tydligt att anmälningsplikten inträder direkt. Utredaren föreslår därför att bestämmelsen ändras så att anmälningsskyldighet inträder om inte bristen är lindrig och kan rättas till omgående .</p>
<h2>16.12 Frågor om sekretess hos länsstyrelsen m.m.</h2>
<p>Under arbetets gång har synpunkt framkommit från LRF om att det bör belysas hur sekretessprövningen i djurskyddsärenden bör gå till samt att det bör utredas om sekretessreglerna ger tillräckligt skydd för verksamhetsutövare och deras familjer. Detta gäller särskilt i de fall där det inte är ekonomisk skada som kan antas vara följden av att en uppgift röjs, utan där det finns risk för att familjemedlemmar drabbas av att allmänheten får kännedom om omständigheter i ett ärende när uppgifter lämnas till media och som exempelvis kan leda till trakasserier. I djurskyddsärenden finns inte heller någon reglering som gör att t.ex. allmänintresset kan göra att sekretessen får vika trots att det kan antas att det kan innebära ekonomisk skada för den enskilde.</p>
<p>LRF anser därför att det bör belysas hur sekretessprövningen i djurskyddsärenden i förhållande till allmänintresset ska gå till samt att utredaren bör överväga om annan skada än rent ekonomisk skada bör få betydelse vid utlämnande av uppgifter i djurskyddsärenden.</p>
<p>Från bl.a. länsstyrelsehåll har även framförts att en stor del av de anmälningar som inkommer till kontrollmyndigheterna önskar vara anonyma och att det därför skulle vara önskvärt att anmälares identitet kunde sekretessbeläggas. Vidare har framförts ett behov av att sekretessbelägga personaladministrativa uppgifter hos länsstyrelserna bl.a. beträffande veterinärer, djurskyddshandläggare och rovdjurshandläggare.</p>
<h2>16.12.1 Utredarens överväganden och förslag</h2>
<p>Enligt utredarens mening rör vad LRF och länsstyrelserna har framfört om offentlighet och sekretess i djurskyddsärenden hos kontrollmyndighet frågor av intresse för personlig integritet och sekretess för djurhållare, anmälare och personal hos kontrollmyndigheten. Dessa frågor är inte av primärt intresse för djurskyddet utan har i första hand samband med ärendehanteringen och organisatoriska frågor hos kontrollmyndigheten. Frågorna är dessutom omfattande och kräver särskilda överväganden om offentlighet och sekretess som faller utanför utredarens uppdrag. Sekretessfrågor hos kontrollmyndigheten bör därför utredas i ett särskilt sammanhang.</p>
<h2>16.13 Referenser</h2>
<p>Andersson K. 2011, Fungerar immunokastrering av hangrisar i praktisk produktion? Kristina Andersson, Inst. f. HUV, Enkelmagade djur, näringslära och skötsel, SLU</p>
<p>Animal Welfare Act 2006</p>
<p>Bruun N 2011, Externt rättsutlåtande om djurskyddskrav i offentlig upphandling, Miljöstyrningsrådet Rapport 2011:1</p>
<p>Hansson et al. 2010 m.fl. Hansson, M., Lundeheim, N., Schmidt, U., Johansson G. och Nyman, G. 2010. Minskad smärta i samband med kastrering av hangrisar – effekt av lokalbedövning och smärtlindring. SLU och Svenska Djurhälsovården, Slutrapport till Jordbruksverket projekt Dnr 31-4409/09.</p>
<p>Jensen P. (1993) Djurens beteende och orsakerna till det. Natur och Kultur, LT:s förlag. Stockholm</p>
<p>Jordbruksverket 2010, Jordbruksverkets föreskrifts förslag dnr 3510750/10, dnr 35-10751/10.</p>
<p>Larsson 2010, Larsson, L. 2010. Metoder för att mäta galtlukt. SLU, Inst. f. Biomedicin och veterinär folkhälsovetenskap, Veterinärprogrammet, examensarbete nr 2010:30.</p>
<p>Zamaratskaia et al. 2004, Zamaratskaia, G., Babol, J., Andersson, H.K., Andersson, K., Lundström, K. 2004. Effect of live weigt and dietary supplement of raw potato starch on levels of skatole, androstenone, testosterone and oestrone sulphate in entire male pigs. Livestock Production Science 93 (2005) 235–243.</p>
<h2>17 Konsekvenser av utredarens förslag</h2>
<h2>17.1 Inledning</h2>
<p>Enligt 14 § kommittéförordningen (1998:1474) gäller att om förslagen i ett betänkande påverkar kostnaderna eller intäkterna för staten, för kommuner, landsting, företag eller andra enskilda, ska en beräkning av konsekvenserna redovisas. Om förslagen innebär samhällsekonomiska konsekvenser i övrigt, ska dessa redovisas. Leder förslagen till kostnadsökningar eller intäktsminskningar för staten, kommuner eller landsting, ska utredningen även innehålla finansieringsförslag.</p>
<p>Enligt 15 § kommittéförordningen ska konsekvenserna av förslagen beskrivas om de har betydelse för den kommunala självstyrelsen. Detsamma gäller när ett förslag har betydelse för brottsligheten eller för det brottsförebyggande arbetet, för sysselsättning och offentlig service i olika delar av landet, för små företags arbetsförutsättningar, konkurrensförmåga eller villkor i övrigt i förhållande till större företags, för jämställdheten mellan kvinnor och män samt för möjligheterna att nå de integrationspolitiska målen.</p>
<p>Enligt 15 a § ska, om ett betänkande innehåller förslag till nya eller ändrade regler, förslagens kostnadsmässiga och andra konsekvenser anges i betänkandet. Konsekvenserna ska anges på ett sätt som motsvarar de krav som finns i 6 och 7 §§ förordningen (2007:1244) om konsekvensutredning vid regelgivning.</p>
<p>Regeringen kan med stöd av 16 § kommittéförordningen ange ytterligare krav på vilka konsekvensbeskrivningar som ska finnas i ett betänkande. Enligt utredarens direktiv ska betänkandet innehålla konsekvensanalyser av lämnade förslag. Utredaren ska bl.a. analysera såväl de samhällsekonomiska och finansiella konsekvenserna som eventuella konsekvenser för uppfyllelsen av miljömålen. Kostnader och intäkter för staten, kommuner och andra berörda ska redovisas. När det gäller kostnadsökningar eller intäktsminskningar för staten och kommunerna ska utredaren presentera förslag till finansiering enligt gällande finansieringsprinciper. Vad gäller redovisning av förslagens konsekvenser för företag, ska utredaren samråda med Näringslivets regelnämnd och Regelrådet.</p>
<h2>17.2 Djurskyddet bör vara ett offentligt åtagande</h2>
<p>I Kommittéhandboken (Ds 2000:1) anges riktlinjer för hur kommittéer ska pröva offentliga åtaganden. Det anges att varje offentligt åtagande ska vara noga övervägt och motiverat. Redan etablerade åtaganden ska omprövas mer eller mindre regelbundet. Offentliga åtaganden kan bl.a. motiveras med så kallade externa effekter, dvs. effekter som kan uppstå då någon inte tar önskvärd hänsyn till andra.</p>
<p>Det kan enligt utredarens mening inte alltid förutsättas att djurhållare tar nödvändig hänsyn till intresset av ett gott djurskydd. Djurskyddsbestämmelserna är regler som är nödvändiga med hänsyn till sitt syfte, dvs. att åstadkomma ett gott djurskydd. En betydande del av djurskyddsreglerna för lantbruksdjur utgörs även av EU-rättsliga bestämmelser som följer av Sveriges medlemskap i Europeiska unionen. Behovet av tydliga regler, ett effektivt kontrollsystem och ändamålsenliga sanktioner är helt avgörande för ett gott djurskydd. Vidare kräver EU-rätten på djurskyddsområdet att det ska finnas en effektiv kontroll av regelefterlevnaden och effektiva sanktioner på nationell nivå. Djurskyddet är därför ett nödvändigt offentligt åtagande även i fortsättningen.</p>
<p>På kontrollområdet bedömer utredaren dock att viss verksamhet inom djurskyddsarbetet kan utföras även i privat regi, t.ex. i form av kontrollprogram, vilket utredaren även ställer sig positiv till. Anslutning till sådana kontrollprogram är dock frivilligt och kan inte utgöra annat än ett komplement till det offentliga åtagandet.</p>
<h2>17.3 En djurskyddslagstiftning för all djurhållning</h2>
<p>Utredarens förslag innebär att djurskyddslagen även i fortsättningen ska vara en ramlag som är generellt tillämplig och som slår fast vad som är samhällets ramar för vad som är god djurhållning. Förslaget innebär att detaljeringsgraden i djurskyddslagen och djurskyddsförordningen sänks och att bestämmelserna får en ny och genomarbetad systematik och tydlig struktur. Det som anges i lagen är därför främst övergripande mål som bör gälla för samtliga typer av djurhållningar. De som berörs av utredarens förslag om ny djurskyddslag är alltså samtliga djurhållare oavsett typ av djurhållning och storlek . Enligt kommittédirektiven har förutsättningarna för utredarens arbete bl.a. varit att den nya djurskyddslagstiftningen ska syfta till att uppnå minst samma djurskyddsnivå som i dag, utgå från de enskilda djurens behov samt verka förebyggande och bygga på vetenskap och beprövad erfarenhet. Utredarens förslag innebär därför till stor del förtydliganden och preciseringar av nuvarande djurskyddsbestämmelser, t.ex. i fråga om bestämmelserna om hantering, hållande och skötande av djur. Sammanfattningsvis konstaterar utredaren att de flesta av de föreslagna förändringarna inte kommer att innebära några ökade kostnader för djurhållarna.</p>
<p>Den av utredaren valda principen att en stor del av regleringen på djurslagsnivå förs ner till föreskrifter på myndighetsnivå lämnar ett utrymme för Jordbruksverket att enligt bemyndiganden meddela föreskrifter om den närmare regleringen. Det bör samtidigt påpekas att Jordbruksverket redan i dag har de flesta av dessa bemyndiganden men att det nu tydligt pekas ut olika områden där de ska användas.</p>
<p>En stor del av bestämmelserna på djurskyddsområdet utgörs av krav enligt EU-rätten och ingår i Sveriges åtaganden till följd av medlemskapet i EU. Många av de EU-rättsliga bestämmelserna är detaljerade och det är därför nödvändigt att dessa kan införlivas i djurskyddsbestämmelserna på föreskriftsnivå. Utredarens avsikt är att lämna förslag på en djurskyddslag som ska vara hållbar över tid. Enligt utredarens bedömning kommer arbetet med frågor om djurskydd på EU-nivå att utvecklas i stor omfattning inom de kommande åren. För att kunna införliva kommande EU-bestämmelser är det ändamålsenligt att ha en djurskyddslag med så få detaljerade bestämmelser som möjligt. Det är därför nödvändigt att behålla den nuvarande strukturen i lagstiftningen.</p>
<h2>17.4 Samhällsekonomiska konsekvenser</h2>
<p>Enligt vad som framkommit i avsnittet Nulägesbeskrivning med analys  finns det ingen samlad forskning på hur stora de sammantagna ekonomiska effekterna är på grund av de svenska högre kraven på djurskydd och djurhälsa. Det är mycket svårt att göra några mer allmänna beräkningar på hur stor andel av jordbrukets produktionskostnader som utgörs av kostnader för djurskyddet. Utredaren anser även att Jordbruksverkets analyser visar på att det också är många andra faktorer än djurskyddsreglerna som påverkar lönsamheten inom lantbrukssektorn. Det är alltså mycket svårt att särskilja hur djurskyddskraven påverkar jordbrukets lönsamhet. Några generella beräkningar av förändringar i företagens kostnader för djurskyddet till följd av utredarens förslag till ny djurskyddslag är därför inte möjliga att göra. Utredaren vill dock framhålla att det finns ett starkt samband mellan ett gott djurskydd och en god djurhälsa och därmed även ett bättre produktionsresultat inom lantbruket. Djurskyddet har en stor betydelse för säkra livsmedel och innebär ett högt mervärde för den svenska lantbruksnäringen. En hög djurskyddsnivå innebär därmed även en betydande samhällsnytta.</p>
<h2>17.5 Konsekvenser av utredarens förslag till ny djurskyddslag</h2>
<p>Förslaget till ny djurskyddslag innehåller följande direkta förändringar i förhållande till den nuvarande lagen som bedöms innebära konsekvenser för myndigheter, företag eller enskilda.</p>
<p>Definitionen av djurförsök ändras.</p>
<p>Enligt utredarens förslag ska definitionen av vad som är ett djurförsök ändras. De djurförsök som berörs är försök som inte medför något lidande, t.ex. vissa beteendestudier, se vidare Utredarens övriga överväganden.  Den nya definitionen innebär att en liknande definition av djurförsök kommer att gälla i Sverige som inom övriga EU.</p>
<p>De som berörs av förslaget är dels verksamheter som ansöker om etisk prövning av djurförsök , dels de djurförsöksetiska nämnderna .</p>
<p>Enligt Tillväxtverkets databas Malin rör det sig om totalt 340 verksamheter som ansöker om etisk prövning av djurförsök. Den ändrade definitionen kan förväntas leda till en administrativ förenkling i samband med ansökan om etisk prövning av vissa djurförsök och därmed färre ärenden för de djurförsöksetiska nämnderna. I SOU 2007:57 uppges att de djurförsöksetiska nämnderna prövar cirka 1 600 ansökningar varje år. Eftersom det inte förs någon statistik över hur många av dessa som enbart omfattar sådana försök som inte medför något lidande går det inte att ta reda på hur många försök som i fortsättningen inte kommer att behöva prövas av etisk nämnd. Några sådana uppgifter går inte heller att utläsa av Jordbruksverkets statistik över antalet djur som används i djurförsök. Utredaren uppskattar dock antalet djurförsök som kommer att beröras av förslaget till ett mindre antal, vilket även kommer att betyda en viss minskning av antalet ansökningar och därmed även en viss minskning av kostnaderna  för verksamheter som ansöker om etisk prövning och för de djurförsöksetiska nämnderna.</p>
<p>I fråga om konsekvenser av övriga förslag till följd av genomförandet av försöksdjursdirektivet bedöms kostnader uppkomma för bl.a. utbildning, klassificering av djurförsök, utvärdering av djurförsök i efterhand samt inrättande av djurskyddsorgan . För en redogörelse i fråga om dessa kostnader hänvisas till den konsekvensanalys som finns i departementspromemorian Genomförande av EU:s direktiv om skydd av djur som används för vetenskapliga ändamål (Ds 2011:12).</p>
<p>Den som har huvudansvaret för djur ska vara minst 16 år.</p>
<p>I nuvarande djurskyddslag finns inte något krav på att den som självständigt ansvarar för ett djur ska ha uppnått någon viss ålder. Enligt utredarens mening bör ett sådant ålderskrav införas bl.a. för att uppfylla kraven enligt Europarådets konvention för sällskapsdjur. Sådana krav ställs i lagstiftningen i Storbritannien och Norge, se vidare Utredarens övriga överväganden.</p>
<p>Enligt utredarens förslag ska barn under 16 år inte ha det fulla ekonomiska ansvaret och ansvaret för skötsel av djur. De som berörs av detta krav är enskilda i hushåll där det finns sällskapsdjur . Huvudansvaret för att djurskyddsbestämmelserna följs kommer enligt förslaget att vila på vårdnadshavaren eller någon annan berörd vuxen i de fall barn under sexton år har hand om djur.</p>
<p>Påpekas kan att z oofackhandeln  på frivillig väg endast säljer djur till minderåriga i vuxens sällskap. Förslaget bedöms inte innebära några kostnader .</p>
<p>Krav på utbildning och kompetens</p>
<p>Utredaren föreslår att det införs ett kompetenskrav för alla djurägare och ett utbildningskrav för djurägare med yrkesmässig eller större djurhållning.</p>
<p>I nuvarande djurskyddsbestämmelser finns krav på tillräckliga kunskaper och färdigheter eller utbildning för vissa typer av djurhållning. Det finns dock inte några grundläggande utbildnings- eller kunskapskrav. Det krävs inte heller någon utbildning för att kunna förvärva en jordbruksfastighet. Utredaren anser att Europarådets konvention om produktionsdjur bör tolkas så att det krävs någon form av teoretisk utbildning för den som yrkesmässigt eller i större omfattning hanterar djur. Utredaren föreslår att ett nytt bemyndigande införs i lagen och att Jordbruksverket får i uppdrag att utvärdera och föreskriva om vilken kompetens och vilka utbildningskrav som bör ställas för olika djurhållningar, se Utredarens övriga överväganden . För att förbereda de djurhållare som kommer att beröras av kravet på kompetens och utbildning föreslår utredaren att bestämmelserna ska börja tillämpas två år efter det att lagen har trätt i kraft. Vilka djurhållare som kommer att beröras av kravet på kompetens och utbildning kan i dagsläget inte fastställas . När Jordbruksverket utvärderat vilka krav som bör gälla i olika typer av djurhållning bör en ekonomisk konsekvensanalys göras. Utredaren förutsätter att företagen inte belastas med orimliga kostnader och hänsyn bör tas till eventuella möjligheter till finansiering genom t.ex. Landsbygdsprogrammet.</p>
<p>Klargörande av begreppet naturligt beteende</p>
<p>Utredaren föreslår att begreppet naturligt beteende klargörs i lagen. Djur ska ges möjlighet att utföra sådana naturliga beteenden som de är starkt motiverade för, och som ger en funktionell återkoppling, dvs. minskar djurets motivation för att utföra beteendet i fråga, samt relaterar till djurens behov av rörelse, vila, komfort, sysselsättning, födosök och socialt umgänge.</p>
<p>Bestämmelsen är avsedd att ligga till grund för övrig reglering, t.ex. föreskrifter för hur djur ska hanteras, skötas och hållas. Utredaren anser inte att det i djurskyddslagen ska regleras exakt vilka beteenden som avses med naturligt beteende, eftersom det skulle ge lagen en mycket hög detaljeringsgrad. Vilka naturliga beteenden som bör tillgodoses föreslås specificeras i Jordbruksverkets föreskrifter och uppdateras i takt med ny kunskap på området. Vilka djurhållare som kommer att beröras av ändringar i kraven på vilka naturliga beteenden som ska tillgodoses kan därför i dagsläget inte fastställas . När Jordbruksverket fastställt dessa krav bör en ekonomisk konsekvensanalys göras.</p>
<p>Krav på att djur ska hållas lösgående</p>
<p>Utredaren föreslår att det införs ett krav i djurskyddslagen på att djur ska hållas lösgående. Förslaget berör djurhållare som håller djur i uppbundna system , främst mjölkkor och hästar. I fråga om mjölkkor hålls ungefär hälften av de drygt 5 000 besättningar som för närvarande finns i Sverige i uppbundna system, se avsnitten Nulägesbeskrivning med analys  och Utredarens övriga överväganden . Sedan 2007 har uppbundna system inte varit tillåtna vid nybyggnation och utvecklingen är på god väg att fasa ut hållande av kor i uppbundna system. I fråga om hästar saknas statistik på hur stort antal som hålls uppbundna. I början av 2012 väntas dock en rapport från Jordbruksverket som bl.a. kommer att ange i vilken omfattning hästar hålls i spilta, box, lösdrift eller på något annat sätt.</p>
<p>Jordbruksverket föreslås få ett bemyndigande att i samråd med berörda branscher föreskriva om undantag från kravet på att djur ska hållas lösgående så att uppbundna system kan fasas ut och avvecklas i rimlig takt  och att verket inför ett slutdatum.</p>
<p>Krav på daglig tillsyn</p>
<p>Utredaren föreslår att kravet i nuvarande djurskyddslag om att djur ska ha tillräcklig tillsyn ska ändras till ett krav på daglig tillsyn. Förslaget berör samtliga djurhållare som för närvarande inte har krav på daglig tillsyn enligt Jordbruksverkets föreskrifter.  Kravet föranleds av att djur enligt utredarens mening inte ska behöva vänta mer än en dag på att skador och sjukdomar upptäcks. I de flesta djurhållningar sker redan daglig tillsyn av djuren, men i vissa situationer kan undantag från kravet vara nödvändiga. Utredaren föreslår därför att Jordbruksverket ska ges bemyndigande att föreskriva om undantag från kravet på daglig tillsyn. Utredarens förslag bedöms därför endast innebära försumbara kostnader  för djurhållare som för närvarande inte har krav på daglig tillsyn.</p>
<p>Elefanter och sjölejon får inte längre förevisas vid cirkus.</p>
<p>Utredaren föreslår att det förbud som i dag finns i djurskyddsförordningen mot att uppvisa vissa djur på cirkus flyttas till djurskyddslagen och utökas till att även omfatta elefanter och sjölejon. Förbudet motiveras av att förutsättningarna för att skapa en god djurvälfärd i cirkusverksamhet är begränsade för dessa djurslag. Enligt utredarens mening bör förevisandet av dessa djur endast ske i djurparker, där dessa djurs behov av naturliga beteenden och ostördhet bättre kan tillgodoses, se vidare Särskilda krav för viss djurhållning .</p>
<p>Förslaget berör cirkusar . Enligt uppgift från Jordbruksverket så är det endast fråga om ett fåtal cirkusar som håller elefanter och sjölejon. Hur stor ekonomisk betydelse som förbudet har för dessa cirkusar är svårt att uppskatta eftersom uppvisandet av dessa djur utgör endast en attraktion bland många andra. Förbudet skulle också kunna få positiva konsekvenser för cirkusföretagen eftersom deras framtoning ur djurskyddssynvinkel förbättras. För att ge berörda cirkusar en rimlig tid för omställning föreslås förbudet börja tillämpas två år efter det att lagen trätt i kraft. De ekonomiska konsekvenserna för berörda företag bedöms därför vara obetydliga .</p>
<p>Penetration av hud och slemhinna får endast ske av veterinärmedicinska skäl.</p>
<p>Utredaren föreslår att även penetration av hud och slemhinna endast ska få ske om det finns veterinärmedicinska skäl. Utredaren bedömer att det med nuvarande regelverk finns risk för att djur orsakas skada och lidande vid akupunktur och annan penetration av hud och slemhinnor. Enligt vad som framkom i betänkandet Alternativmedicinska behandlingsmetoder för djur  (SOU 2001:16) anser utredaren att bestämmelserna i djurskyddslagen bör ändras så att det tydligt framgår att även blodavtappningar och andra former av penetration av hud eller slemhinna på djur endast får ske om det finns veterinärmedicinska skäl och utförs av veterinär, se vidare</p>
<p>Utredarens övriga överväganden.</p>
<p>Förslaget innebär inte några konsekvenser för djurhälsopersonal i förhållande till nuvarande bestämmelser. Förslaget innebär dock att enbart veterinärer eller annan djurhälsopersonal med kompetens får behörighet att i fortsättningen utföra akupunktur och liknande behandlingar som består av nålstick . I betänkandet SOU 2001:16 anges att det i Sverige finns cirka 60 veterinärer med specialutbildning i akupunktur. Det har dock inte gått att få fram några uppgifter på hur många lekmän eller akupunktörer som är utbildade för humanvård som behandlar djur. En grov uppskattning är dock att detta är en relativt vanlig behandlingsmetod. Det finns inte något register över eller någon organisation som har kännedom om hur många som utövar akupunktur på djur. Det går inte heller att beräkna antalet utövare på annat sätt. Hur många utövare av akupunktur på djur som kommer att beröras av utredarens förslag eller vilka kostnadskonsekvenser det kommer att medföra är inte möjligt att beräkna .</p>
<p>Kravet på förprövning av djurlokaler utvidgas och ersätter kravet på tillstånd enligt 16 § i nuvarande djurskyddslag.</p>
<p>Utredaren föreslår att nuvarande krav på tillstånd enligt 16 § djurskyddslagen för den som yrkesmässigt eller i större omfattning driver vissa verksamheter tas bort. Kravet ersätts med ett krav på godkännande av lokalen, förprövning, och det generella kravet på utbildning för djurägare med yrkesmässig eller större djurhållning som utredaren föreslår, se vidare Särskilda krav för viss djurhållning.  De som berörs av förslaget är enskilda och företag som driver yrkesmässig djurhållning eller djurhållning av större omfattning . Vad som ska avses med större omfattning, vad som ska gälla för förprövningen och vilka krav på utbildning som ska ställas får Jordbruksverket meddela närmare föreskrifter om. Hur många ansökningar om tillstånd enligt 16 § djurskyddslagen som görs årligen finns ingen samlad statistik om. Enligt Jordbruksverkets rapport Ett djurskydd i förändring  (SJV rapport 2008:24) förprövades mellan åren 2002-2007 i genomsnitt 1 508 ärenden per år i Sverige. Den genomsnittliga handläggningstiden var 6,3 veckor.</p>
<p>Enligt utredarens bedömning kommer ungefär lika många eller något färre verksamheter som i dag omfattas av kravet på förprövning respektive kravet att ansöka om tillstånd enligt 16 § djurskyddslagen att beröras av förslaget. Förslaget bedöms därför kunna medföra en viss förenkling av de administrativa rutinerna  för dem som berörs. Varken förprövningen eller ansökan om tillstånd enligt 16 § djurskyddslagen är belagd med avgift och intäkterna för staten kommer inte att påverkas . Eftersom Jordbruksverket uppdras att närmare föreskriva om vilka verksamheter som ska omfattas av krav på förprövning, går det inte i nuläget att fastställa vilka som kommer att beröras. Sammantaget bedöms dock förslaget innebära en viss minskning av de administrativa uppgifterna för företag i förhållande till de nuvarande bestämmelserna och kan antas innebära en minskning av kostnaderna för berörda företag .</p>
<p>Prövning av försöksdjurstillstånd och försöksdjurslokaler flyttas från Jordbruksverket till länsstyrelserna</p>
<p>Utredarens förslag innebär att Jordbruksverkets och länsstyrelsernas roller renodlas i sitt myndighetsarbete. För övriga djurverksamheter så har Jordbruksverket en samordnade, vägledande och föreskrivande roll medan länsstyrelserna hanterar tillståndsgivning och kontroll. Utredaren anser att det är logiskt och mer ändamålsenligt att ha samma rollfördelning för all djurverksamhet. Det föreslås därför att prövning av försöksdjurstillstånd och försöksdjurslokaler flyttas från Jordbruksverket till länsstyrelserna . Enligt utredarens förslag förutsätts att länsstyrelserna samverkar i denna hantering. Samordningsvinster och ett bättre resursutnyttjande kan fås genom att denna tillståndsgivning och godkännande av lokaler för försöksdjur kopplas samman med kontrollverksamheten, övrig förprövning och tillståndsgivning. Jordbruksverket kommer dock även i fortsättningen ha rollen som den samordnade, vägledande och föreskrivande myndigheten. Jordbruksverket bedriver även annat försöksdjursarbete som t.ex. arbete med de djurförsöksetiska nämnderna. Enligt Jordbruksverkets verksamhetsplanering är 3,17 årsarbetskrafter sysselsatta med frågor om användartillstånd, uppfödartillstånd, dispenser, anläggningstillstånd och ärenden om GMO. Kostnaden för dessa årsarbetskrafter uppgår till cirka 1,87 miljoner kr [3,17 * 590 148 kr]. Vidare tillkommer intäkter för vissa avgiftsfinansierade ärenden om knappt 66 000 kr per år. Utredaren föreslår därför att endast en del av de anslag som Jordbruksverket för närvarande använder för försöksdjursverksamhet förs över till länsstyrelserna. Enligt utredarens uppskattning bör det röra sig om 3-4  årsarbetskrafter  som bör fördelas på de länsstyrelser som har mer omfattande försöksdjursverksamhet i sina län.</p>
<p>Krav på märkning av katter</p>
<p>Utredaren har konstaterat att omfattningen och komplexiteten av problemen med övergivna och förvildade djur och framför allt katter kräver att ett antal åtgärder vidtas. Utredaren föreslår bl.a. att det införs ett krav i djurskyddslagen på att katter ska vara märkta och registrerade i ett centralt kattregister. Denna åtgärd har efterfrågats av så gott som samtliga länsstyrelser, ett antal andra myndigheter samt intresse- och djurskyddsorganisationer.</p>
<p>Förslaget berör  länsstyrelserna ,  polismyndigheterna och  hushåll som håller katt . Problem med herrelösa katter orsakar samhället omfattande kostnader som utredaren bedömer kan minskas avsevärt genom det lagda förslaget. Enligt utredarens beräkningar som bygger på myndigheternas skattningar, se  Övergivna och förvildade djur , uppgår länsstyrelsernas och polismyndigheternas sammanlagda kostnader för hantering av herrelösa katter till  uppskattningsvis 15 miljoner kr årligen. Utredaren bedömer att kravet på märkning av katter och inrättandet av ett centralt kattregister kommer att på sikt innebära  kraftigt minskade kostnader för samhället eftersom antalet herrelösa katter bedöms minska betydligt. Denna kostnadsminskning bedöms täcka kostnaden för inrättandet av ett kattregister.</p>
<p>Enligt utredarens förslag bör Jordbruksverket uppdras att inrätta ett rikstäckande kattregister, där Jordbruksverket bör ha ansvaret för registret. Initiala kostnader för inrättade av ett kattregister för Jordbruksverket kan enligt presenterade beräkningar uppskattas till mellan 280 000 kr och 480 000 kr och den årliga kostnaden för att driva registret har uppskattats till 3 800 000 kr. Registret förutsätts vara självfinansierande  genom att registreringskostnaden ska täckas genom de avgifter som tas ut av djurägarna på motsvarande sätt som Centrala hundregistret. Handhavandet och det löpande arbetet med registret skulle även kunna uppdras till annan huvudman, t.ex. Svenska Kennelklubben (SKK) eller Sveriges Kattklubbars Riksförbund (SVERAK). På förfrågan av utredaren har både Svenska kennelklubben och SVERAK uppgett att man redan i dag har fungerande kattregister i drift och att man därför inte skulle ha några initiala kostnader för ett åtagande att föra ett offentligt register. Vad gäller löpande kostnader så har SKK uppgett att kostnaden per nyregistrerad katt kan uppskattas till 80 kr, medan SVERAK har uppgett att löpande kostnad för drift och underhåll av ett kattregister i deras regi skulle uppgå till 500 000 – 1 000 000 kr per år.</p>
<p>Utredaren bedömer att en informationskampanj riktad till allmänheten behöver genomföras före det att kravet på obligatorisk märkning av katter träder i kraft. Huvudansvaret för att informera om märkning och registrering av katter bör enligt utredarens mening ligga hos intresseorganisationer som SVERAK, övriga kattklubbar och djurskyddsorganisationerna. Dessa organisationer har ett omfattande kontaktnät och bedöms ha goda möjligheter att nå ut med information till dem som berörs av förslaget.</p>
<p>Dessutom bör en informationskampanj genomföras i Jordbruksverkets regi. Lämpliga insatser bör kunna genomföras genom den samhällsinformation som lämnas i public servicekanalerna i TV, förslagsvis i inslaget ”Anslagstavlan”. Kostnaden för sådan information beräknas uppgå till cirka 50 000 kr. Vidare bedöms det finnas behov av att ta fram ett informationsmaterial, t.ex. affischer och en kortfattad broschyr. Kostnaden för produktion och distribution av sådant material beräknas uppgå till cirka 50 000 kr. Vidare bör information kunna lämnas till allmänheten på Jordbruksverkets webbplats samt genom medverkan på mässor och liknande. Kostnader för dessa insatser bör kunna finansieras som en intern informationskostnad för Jordbruksverket. Jordbruksverkets sammanlagda kostnader för information kan därför uppskattas till 100 000 kr . I övrigt ankommer det på Jordbruksverket att bedöma behovet av information.</p>
<p>Vid införandet av det centrala hundregistret uppgick kostnaderna för utskick av s.k. verifieringsbrev till redan registrerade hundägare till betydande belopp. För att undvika dessa kostnader förordar utredaren att samtliga katter ska nyregistreras i det offentliga kattregistret, även i de fall som katterna i dag finns upptagna i något annat register.</p>
<p>Utredaren föreslår även att övergivna och förvildade djur enbart ska omfattas av djurskyddslagen. Detta innebär att länsstyrelserna på så sätt alltid får ett ansvar för dessa djur. Förslaget innebär att förvaringstiderna för djur kraftigt förkortas i jämförelse med vad som i dagsläget gäller för upphittade djur och denna hantering, bl.a. med förvaring av djuren kommer att förenklas avsevärt. Länsstyrelsernas kostnader bedöms därför minska.  Djur kommer genom detta inte längre att hanteras som hittegods av polisen, vilket kommer att betyda en minskad arbetsbelastning och minskade kostnader för polismyndigheterna .</p>
<p>Utredarens förslag om ett krav på märkning av katter kommer att innebära konsekvenser för enskilda i form av kostnader för hushåll som håller katt . I dagsläget är det relativt vanligt att kattägare märker och låter registrera sina katter, ofta i samband med andra djursjukvårdande åtgärder. Enligt SCB:s enkät var 22 procent av de 1,2 miljoner katter som fanns i Sverige 2005 märkta, se Nulägesbeskrivning med analys . Med ett obligatoriskt krav på märkning bedöms dock efterfrågan på denna tjänst hos verksamheter som erbjuder djursjukvård m.m. att öka. För att underlätta anpassningen till de nya kraven på märkning och registrering föreslås att bestämmelserna ska gälla katter som föds från och med lagens ikraftträdande och för katter födda dessförinnan ska bestämmelserna börja tillämpas två år efter ikraftträdandet. Kostnaden för märkning av en katt är ungefär 300 kr och kostnaden för registrering tillkommer. Utredaren bedömer att kostnaden för registrering av en katt kan inledningsvis bli något högre än för att registrera en hund, vilket för närvarande kostar ungefär 70 kr. Kostnaderna för hushåll som håller katt kan således uppskattas till ungefär 400 kr per katt.</p>
<p>Inrättande av en central djurförsöksetisk nämnd.</p>
<p>Utredaren föreslår att det inrättas en central djurförsöksetisk nämnd i enlighet med betänkandet Etiskt godkännande av djurförsök – nya former för överprövning (SOU 2007:57).</p>
<p>I SOU 2007:57 har det redogjorts för konsekvenserna av inrättandet av en central djurförsöksetisk nämnd. Antalet överklagade ärenden uppskattades till mellan 15 och 30 stycken per år och antalet överlämnade ärenden till upp emot 50 stycken per år. Siffrorna bedömdes dock som mycket osäkra. Enligt den bedömning som görs i betänkandet SOU 2007:57 behöver den djurförsöksetiska nämnden bemannas med en handläggare, som ska vara jurist, och en assistent. Handläggartjänsten bör inledningsvis omfatta 50 procent och assistenttjänsten 25 procent av en heltidstjänst. Till detta kommer kostnader för arvoden till ledamöter, utbildning, lokaler, städning, IT m.m. Sammanlagt uppskattade 2006 års djurförsöksetiska utredning kostnaderna till cirka 1 miljon kr det första verksamhetsåret. Med hänsyn till osäkerheten i antalet ärenden bedömdes att ärenden och övriga kansligöromål inledningsvis sköts på deltid av personer som i övrigt är anställda på Jordbruksverket. Utredningen föreslog att en avgift enligt avgiftsklass 3 i avgiftsförordningen skulle tas ut av varje ansökan om etisk prövning av djurförsök. Det skulle innebära en avgift om 1 200 kr per ansökan. De djurförsöksetiska nämnderna prövar varje år cirka 1 600 ansökningar och en avgiftsbeläggning av den etiska prövningen av djurförsök enligt förslaget i SOU 2007:57 beräknas inbringa cirka 2 miljoner kr till statskassan. Detta bedömdes mer än väl täcka kostnaderna för att inrätta en central djurförsöksetisk nämnd.</p>
<p>Enligt utredarens mening är en avgiftsbeläggning av ansökningsavgifterna befogad. Avgift bör tas ut per ärende, oavsett som det tas in i en ansökan som avser flera försök eller ärenden. Även om det som ovan nämnts kan bedömas att etisk prövning kommer att krävas i färre fall med anledning av den ändrade definitionen av djurförsök så anser utredaren att kostnaderna för inrättandet av en central djurförsöksetisk nämnd fortfarande täcks in  av den föreslagna avgiftsbeläggningen.</p>
<p>Möjlighet för djurhållare att delta i kontrollprogram.</p>
<p>Utredaren föreslår en ökad möjlighet för djurägare att delta i kontrollprogram där lagstiftningens mål kan uppfyllas på ett annat sätt än det som minimilagstiftningen föreskriver. Förslaget berör verksamheter i yrkesmässig djurhållning  där det finns möjlighet till anslutning till ett djuromsorgs- eller djurhälsoprogram som godkänts av en myndighet och formellt har knutits till lagstiftningen. För närvarande finns i Sverige fyra djuromsorgsprogram som tillämpas som kontrollprogram. Dessa är Svensk Fågels kontrollprogram för slaktkyckling och kalkon, Svenska Äggs kontrollprogram för värphöns respektive unghöns och Sveriges Nötköttsproducenters kontrollprogram för utegångsdjur, se Lagstiftningens detaljeringsgrad och struktur .</p>
<p>Utredaren förordar att det bör göras möjligt för lantbruksnäringens branscher att själva reglera vissa delar av djurskyddsarbetet inom ramen för s.k. kontrollprogram efter godkännande av Jordbruksverket. Härigenom ges producenter möjligheter att följa speciella bestämmelser som kompenserar vissa djurskyddskrav som inte behöver uppfyllas eller att uppnå lagstiftningen på annat sätt än det föreskrivna. Deltagande i kontrollprogram är frivilligt. Deltagandet innebär kostnader men kan samtidigt betyda ekonomiska lättnader och bedöms därmed leda till minskade kostnader  för berörda företag.</p>
<p>Förändringar i bestämmelserna om djurförbud och omhändertagande</p>
<p>Utredaren föreslår vissa förändringar av bestämmelserna om djurförbud och omhändertagande av djur. Bestämmelserna görs bl.a. mer flexibla och bör utgå från vad som är befogat från djurskyddssynpunkt. Länsstyrelsen föreslås t.ex. få en lagreglerad befogenhet att meddela djurförbud under vissa förutsättningar. Vidare föreslås polisen få en utökad befogenhet att omhänderta djur, se Omhändertagande av djur och djurförbud .</p>
<p>Förslaget berör  länsstyrelserna ,  polisen och  enskilda djurhållare . Förslaget innebär ökade möjligheter för länsstyrelserna att anpassa djurförbud efter mer individuella bedömningar. Antalet meddelade djurförbud är dock relativt begränsat (cirka 1 500 i hela landet) och möjligheterna att meddela speciella villkor vid djurförbud bedöms inte vara aktuella än i ett fåtal ärenden. Denna möjlighet bedöms kunna få vissa  positiva sociala och arbetsmarknadsmässiga konsekvenser för enskilda . För länsstyrelsernas och polisens del bör utredarens förslag endast utgöra ett led i de överväganden som för närvarande görs i samband med ärendehantering i samband med djurförbud och omhändertaganden. Förslaget bedöms därför  inte innebära några kostnader för länsstyrelserna och polisen .</p>
<p>Utökade möjligheter till informationsutbyte mellan myndigheter.</p>
<p>Utredaren föreslår att en sekretessbrytande regel införs för att möjliggöra ett informationsutbyte mellan hälso- och sjukvården samt socialtjänsten och kontrollmyndigheten för djurskydd. Förslaget innebär att personal som upptäcker mer allvarliga fall av djurlidande inte ska behöva bryta mot sekretessbestämmelserna för att kunna anmäla detta till länsstyrelsen, se Sekretessfrågor och informationsutbyte .</p>
<p>De som berörs av utredarens förslag är kommuner  och landsting . Uppgiftslämnande bedöms inte bli aktuellt annat än i ett ytterst begränsat antal fall. Förslaget i denna del bedöms därför inte innebära annat än försumbar påverkan på arbetsbördan för personal inom hälso- och sjukvård samt socialtjänst och därmed även försumbara kostnader  för kommunerna och landstingen.</p>
<p>Utredaren bedömer att det till följd av förslaget kan finnas ett informationsbehov i djurskyddsfrågor för personal inom hälso- och sjukvården och socialtjänsten. Detta informationsbehov bör kunna täckas genom en informationskampanj genom hemsidor hos Sveriges Kommuner och Landsting samt kommunerna, Socialstyrelsen och Jordbruksverket. Kostnader för detta bedöms kunna hanteras som interna informationskostnader  inom respektive myndighet.</p>
<p>Förändringar av straffbestämmelserna.</p>
<p>Det straffbara området för överträdelser av djurskyddslagen överförs enligt utredarens förslag till den nya lagen och innebär inte någon förändring i sak, se Straffbestämmelser  och även nedan under rubriken Konsekvenser för brottsligheten . Den nya lagen innebär även att vissa handlingar nykriminaliseras. Vidare föreslås vissa förändringar av straffbestämmelserna genom att det förs in ett grovt brott mot djurskyddslagen med högre straffskala och en definition av ringa brott. I förhållande till brottsligheten i stort så är brott mot djurskyddslagen en relativt sällan förekommande brottstyp. Utredaren bedömer därför att de framlagda förslagen inte kommer att påverka arbetsbörda och kostnader för rättsväsendets myndigheter annat än marginellt .</p>
<h2>17.6 Konsekvenser av förslag som Jordbruksverket föreslås meddela i föreskriftsform</h2>
<p>Utredaren föreslår att Jordbruksverket i föreskriftsform ska meddela förbud mot obedövad kastrering av grisar, förbud mot spödrivning av häst i frammaningssyfte, bestämmelser om fortplantningsbegränsning för katter , rapporteringsplikt för veterinärer gällande defekter eller andra komplikationer orsakade av avel samt  förbud mot användning av grävling för träning av grythundar. Utredarens förslag i dessa delar bedöms få följande konsekvenser.</p>
<p>Förbud mot obedövad kastrering av grisar</p>
<p>Utredarens förslag innebär att Jordbruksverket ska meddela föreskrifter om förbud mot obedövad kastrering av grisar inom tre år efter det att lagen trätt i kraft samt att analysera möjligheterna att förbjuda kastrering av grisar till förmån för andra alternativ. Förslaget berör djurhållare med smågrisproduktion .</p>
<p>Jordbruksverket har i  Redovisning av uppdrag om kastrering av smågrisar i oktober 2010 (dnr  31-10261/10)  angett att alternativ till obedövad kastrering av grisar som kan tillämpas i dag är kastrering med bedövning, vaccinering mot galtlukt samt uppfödning av okastrerade hangrisar. Jordbruksverket har gjort en konsekvensanalys där kostnaderna inklusive mervärdesskatt för att bedöva grisar med s.k. villkorad läkemedelsanvändning har beräknats. I redovisningen anges att cirka 1,5 miljoner grisar kastreras per år i Sverige. Analysen utgår från ett antagande att cirka 675 av de drygt 1 000 smågrisproducerande besättningar, som enligt Jordbruksstatistisk årsbok fanns år 2008, kan utnyttja möjligheten att lokalbedöva grisar med s.k. villkorad läkemedelsanvändning. Kostnaden för den särskilda utbildning som krävs för att kunna ge en korrekt bedövning har av Svenska djurhälsovården uppskattats till cirka 2 500 kr per deltagare. För ett genomsnittsföretag där fyra anställda antas utbildas, innebär detta en initial kostnad om 15 792 kr inklusive förlorad arbetstid. Totalt för 675 besättningar, blir kostnaden 10 659 600 kr. Därefter beräknas, för utbildning av nya anställda, en kostnad motsvarande 158 kr per besättning och år, eller för samtliga aktuella djurhållare motsvarande 106 650 kr per år.</p>
<p>Kostnad för läkemedel, sprutor, kanyler och förlängd arbetstid beräknas för en genomsnittsbesättning med cirka 120 suggor och 2,2 kullar per år med i genomsnitt 5 hangrisar per kull till 4 253 kr per år. För samtliga djurhållare med smågrisuppfödning som antas få lokalbedövningsmedel för villkorad användning förskrivna blir den ökade årskostnaden 2 870 775 kr.</p>
<p>Om regleringen inte genomförs, och veterinär anlitas för att bedöva och kastrera grisarna kan kostnaden för att bedöva och kastrera grisarna kan kostnaden för läkemedel, sprutor, kanyler och arvode/arbetstid i en genomsnittsberäkning beräknas till 23 187 kr per år. Veterinären antas då göra 12 besök per år, av vilka 5 antas kombineras med sjuk- eller kontrollbesök. För samtliga djurhållare med smågrisuppförning vilka annars har antagits få lokalbedövningsmedel för villkorad läkemedelsanvändning förskrivna blir kostnaden 14 651 225 kr per år. För specificerade kostnader och detaljerade uträkningar hänvisas i rapporten till aktuella kostnadsanalyser (Jordbruksverkets dnr 35-10750/10 och 35-10751/10). En sammanställning av de beräknade kostnaderna framgår av nedanstående tabell.</p>
<p>Alternativet med vaccinering, s.k. immunokastrering, skulle enligt beräkningar gjorda av Jordbruksverket i maj 2011 uppgå till en kostnad för vaccin om cirka 26 kr per gris och en arbetskostnad per behandlad gris om 5,75 kr, dvs. totalt 31,75 kr per gris.</p>
<p>Alla alternativ till den kirurgiska kastreringen innebär således en merkostnad för producenterna på minst cirka 3,20 kr per gris  enligt Jordbruksverkets beräkningar. Denna kostnad gäller bedövning utförd av djurhållaren innan grisen kastreras och den största delen av kostnaden utgör utbildning av djurhållare. Enligt både Jordbruksverkets och utredarens mening är det inte rimligt att allt ansvar och alla kostnader enbart ska belasta grisföretagarna, utan även slakteribranschen och detaljhandeln måste ta ansvar för dessa kostnader, se kapitlet Utredarens övriga överväganden . För dem som anordnar utbildningar där djurhållare lär sig bedöva grisar före kastreringen, kan det enligt vad som framgår av en rapport från Jordbruksverket den 20 oktober 2011 (dnr 31-10502/11) även komma att finnas möjlighet att söka ekonomiska medel från Landsbygdsprogrammet. Merkostnaderna till följd av utredarens förslag kan därmed komma att bli mindre.</p>
<p>Förbud mot spödrivning av häst i frammaningssyfte</p>
<p>Utredaren föreslår att det införs ett förbud i Jordbruksverkets föreskrifter mot att använda spö på häst i frammaningssyfte. Förbudet riktar sig till samtliga utövare och på lika villkor. Förslaget bedöms inte medföra några kostnader. Enligt utredarens bedömning bör ett sådant förbud innebära fördelar för travsporten eftersom ett spöförbud kan ses som en positiv utveckling av verksamheten ur ett djurskyddsperspektiv. Förslaget bedöms inte innebära några kostnadskonsekvenser för hästsporten .</p>
<p>Fortplantningsbegränsning för katter</p>
<p>Som en åtgärd för att komma till rätta med problematiken med övergivna och förvildade katter föreslår utredaren som ovan nämnts att det i den nya djurskyddslagen införs ett krav på obligatorisk märkning och registrering av katter. I detta syfte anser utredaren att Jordbruksverket bör reglera om fortplantningsbegränsning för hushåll som låter sina katter gå fritt utomhus. Detta förslag kan alltså komma att innebära kostnader för hushåll som önskar hålla katter på detta sätt.  För hankatter innebär detta en kostnad för veterinärmedicinsk behandling i form av kastrering med ungefär 600 kr per katt . För honkatter uppgår kostnaden till en engångskostnad för kastrering om ungefär 1 200 kr per katt  alternativt en löpande kostnad för p-piller om cirka 150 kr per år och katt .</p>
<p>Rapporteringsplikt för veterinärer</p>
<p>Utredaren föreslår att Jordbruksverket får meddela föreskrifter om en rapporteringsplikt för veterinärer  gällande defekter eller andra komplikationer orsakade av avel. Olika typer av rapporteringsplikt ingår redan i veterinärers åligganden enligt gällande lagstiftning. Den rapporteringsplikt som utredaren föreslår bör sannolikt vara relativt sällan förekommande och bedöms inte påverka kostnaderna i veterinär verksamhet annat än marginellt .</p>
<p>Förbud mot användning av grävling för träning av grythundar</p>
<p>Enligt utredarens förlag bör Jordbruksverket i djurskyddsbestämmelserna förbjuda användning av grävling vid s.k. grytanlagsprov samt att verket bör se över föreskrifter gällande andra djur för jaktträning i hägn.</p>
<p>Enligt utredarens bedömning bör användningen av grävling vid grytanlagsprov fasas ut i den takt som Jordbruksverket finner lämplig. Förslaget bedöms inte innebära några kostnader .</p>
<h2>17.7 Konsekvenser till följd av Jordbruksverkets översyn av djurskyddsföreskrifterna</h2>
<p>Utöver ovan nämnda förslag till en ny djurskyddslag och reglering som Jordbruksverket föreslås lämna i föreskrifter, lämnar utredaren även ett flertal förslag till förbättringar av de nuvarande djurskyddsbestämmelserna, se Lagstiftningens detaljeringsgrad och struktur . Dessa är formulerade som förslag där regeringen bör lämna uppdrag till Jordbruksverket att dels göra en översyn och uppdatering av djurskyddsföreskrifterna, dels att genomföra andra uppdrag.</p>
<p>Det uppdrag som utredaren föreslår ska lämnas till Jordbruksverket bör göras i följande ordning. 1. Överförande av bestämmelser i nuvarande djurskyddslag och djurskyddsförordning</p>
<p>Jordbruksverket ska enligt utredarens förslag införa de bestämmelser som utredaren föreslår ska flyttas från nuvarande djurskyddslag och djurskyddsförordning till Jordbruksverkets föreskrifter. Dessa föreskrifter ska träda i kraft samtidigt som den nya lagen. 2. Översyn och uppdatering av befintliga föreskrifter</p>
<p>Utredarens förslag innebär att regeringen ska ge Jordbruksverket i uppdrag att se över samtliga föreskrifter i syfte att 1. sänka detaljeringsgraden, öka målstyrning och göra om föreskrifter till allmänna råd där så är möjligt, 2. göra föreskrifterna tydligare och lättare att förstå, 3. införa en bestämmelse som möjliggör mindre avvikelse från vissa bestämmelser för andra djurgrupper än lantbruksdjur och häst, och 4. utarbeta föreskriftsmotiv, artkarakteristika eller annat informationsmaterial knutet till föreskrifterna.</p>
<p>Villkor i denna översyn ska vara att minst samma nivå på djurskyddet och rättsäkerheten bibehålls som i gällande lagstiftning. I samband med denna översyn föreslår utredaren att de åtgärder som redovisas i kapitlet Lagstiftningens detaljeringsgrad och struktur  genomförs. Föreskriftsarbetet ska grundas på vetenskap och beprövad erfarenhet och till detta arbete ska även knytas ett vetenskapligt råd. Kostnaderna för det vetenskapliga rådet bedöms rymmas inom befintligt anslag till Nationellt centrum för djurvälfärd (SCAW). 3. Löpande arbete med uppdatering och justering av Jordbruksverkets föreskrifter</p>
<p>Enligt förslaget ska djurskyddsföreskrifterna uppdateras löpande och justeras i takt med forskning och utveckling.</p>
<p>Jordbruksverkets översyn av föreskrifterna enligt de förslag som utredaren lämnar kan komma att innebära konsekvenser för myndigheter , företag  och hushåll . På dessa områden krävs dock en genomgång av Jordbruksverkets djurskyddsföreskrifter där det fordras avgränsningar i förhållande t.ex. till vilka typer av djurhållningar eller verksamheter som bör omfattas samt vid vilken tidpunkt föreslagna åtgärder ska vara genomförda. I Jordbruksverkets vidare arbete ankommer det på verket att göra konsekvensanalyser enligt förordningen (2007:1244) om konsekvensutredning vid regelgivning i samband med förändringar i föreskrifter samt redovisning och rapportering av dessa uppdrag.</p>
<p>Kostnadskonsekvenser för Jordbruksverket</p>
<p>Utredarens förslag om att regeringen bör uppdra åt Jordbruksverket att se över samtliga djurskyddsföreskrifter innebär att Jordbruksverket ska revidera sina föreskrifter till följd av den nya djurskyddslagen. Detta medför initialt ett arbete för Jordbruksverket med att inarbeta ändringar i föreskrifter till följd av de lagändringar och andra åtgärder som utredarens föreslår. Utredaren bedömer det att det är tillräckligt med en översyn och uppdatering av föreskrifterna, inte en total omarbetning av alla föreskrifter vilket redan har gjorts av Djurskyddsmyndigheten. Initialt kommer dock revisionen att kräva en större arbetsinsats som utredaren beräknar till sex årsarbetskrafter. Därefter bör det löpande arbetet med att uppdatera föreskrifterna, bl.a. med hänsyn till nya forskningsrön, att kunna utföras av två heltidsanställda personer. Med utgångspunkt i en kostnad om 650 000 kr per årsarbetskraft kan kostnaden för det inledande arbetet uppskattas till 3,9 miljoner kr  [6 * 650 000] och för det löpande arbetet under tiden därefter till 1,3 miljoner kr per år  [2 * 650 000].</p>
<p>Utredaren utgår från att regeringen formulerar närmare förutsättningar för vart och ett av de föreslagna uppdragen till Jordbruksverket. Det förutsätts vidare att det vid formuleringen av uppdragen även anges om resurser för dessa uppdrag ska tas inom Jordbruksverkets ordinarie verksamhet eller genom att det särskilt tillförs medel i de årliga anslagen.</p>
<p>Övriga uppgifter som utredaren föreslår att Jordbruksverket ska utföra, dvs. utöver uppdraget att göra en översyn och revidering av Jordbruksverkets föreskrifter, bedöms kunna utföras inom ramen för verkets löpande arbete. Dessa åtgärder bedöms därför rymmas inom ordinarie anslag.</p>
<h2>17.8 Övriga konsekvenser</h2>
<p>Företagens administrativa kostnader för djurskydd</p>
<p>I fråga om administrativa kostnader för företag till följd av djurskyddsbestämmelserna kan nämnas att Tillväxtverket på regeringens uppdrag genomför årliga mätningar av företagens administrativa kostnader till följd av regler. I mätningarna uppskattas kostnaden för att upprätta, lagra och överföra information. Investeringskostnader och avgifter ingår inte. Enligt uppgifter i Tillväxtverkets databas Malin uppgick de administrativa kostnaderna för företag på Jordbruksverkets område under 2009 till totalt drygt 332 miljoner kr. Administrativa kostnader för djurområdet uppgick till drygt 161 miljoner kr och de administrativa kostnaderna på djurskyddslagens område uppgick till drygt 11 miljoner kr. I dessa kostnader anges bl.a. kostnader för tillsyn av djurhållning samt kostnader för ansökan om tillstånd att bedriva yrkesmässig eller storskalig djurhållning. Som en jämförelse kan nämnas att de administrativa kostnaderna för företag för Jordbruksverks föreskrifter om skyddsåtgärder mot spridning av växtskadegörare uppgår till drygt 11 miljoner kr, dvs. ett liknande belopp. Utredaren kan konstatera att de mätningar som utförts av Tillväxtverket inte ger stöd för att företagens administrativa kostnader på djurskyddsområdet är särskilt framträdande. Utredarens förslag innebär förenklingar av vissa administrativa rutiner och bedöms därför ytterligare minska  företagens administrativa kostnader för djurskydd.</p>
<p>Ökade möjligheter för företag att påverka den framtida djurskyddsregleringen</p>
<p>Utredaren föreslår att Jordbruksverket ska se över sina föreskrifter i syfte att göra dessa mer flexibla. Enligt utredarens förslag bör djurskyddsreglerna ses över ur ett användarperspektiv där tydlighet och enkelhet värderas. Reglerna bör genom detta även kunna bli enklare och tydligare och därmed även lättare att tillämpa för både företag och enskilda. Utredaren föreslår också att Jordbruksverket ska se över sina föreskrifter utifrån om det går att göra dem mer målstyrda. Vidare anser utredaren att Jordbruksverket bör överväga om vissa bestämmelser kan ändras till allmänna råd efter en bedömning i förhållande till de djurskyddsrisker, behov och förutsättningar som finns i olika typer av djurhållningar. Förslaget till ny djurskyddslag innebär även ökade möjligheter till flexibilitet genom att djurhållare kan delta i kontrollprogram.</p>
<p>Många av de uppdrag som utredaren föreslår innebär att Jordbruksverket i samråd med berörda bransch- och intresseorganisationer ska se över djurskyddsbestämmelserna på myndighetsnivå. De uppdrag som utredaren lämnar är formulerade med inriktning mot ett visst mål i djurskyddshänseende. Utredarens förslag innebär därför goda förutsättningar för lantbruksnäringen att inom givna ramar med hänsyn till t.ex. djurskyddsrisker för olika typer av djurhållningar påverka den framtida djurskyddsregleringen. Som viktiga områden där Jordbruksverket bör samråda med berörda branscher kan framhållas bestämmandet av lämplig takt för utfasningen av uppbundna system för djurhållning samt vilka krav på kompetens och utbildning som ska gälla för olika typer av djurhållare. Ett annat exempel där det ges möjligheter till samarbete är det innovationscenter som förordas i avsnittet</p>
<p>Särskilda krav för viss djurhållning . Detta bör vara ett forum inrättat av branscherna, myndigheterna och SLU dit företagare kan vända sig med företagsidéer om ny teknik inom djurhållningen. Innovationscentret är tänkt att stimulera entreprenörers företagsidéer och erbjuda stöd och hjälp med att utveckla och genomföra dem.</p>
<p>Länsstyrelserna</p>
<p>Länsstyrelserna får genom utredarens förslag ett delvis nytt arbetssätt. Kostnader för utbildning och nya rutiner bedöms inrymmas under ordinarie anslag. Utredarens förslag bedöms inte komma att innebära några ökade kostnader för länsstyrelserna .</p>
<p>Förslaget innebär enligt utredarens mening att länsstyrelserna kan bedriva ett ökat samarbete för att effektivisera sin verksamhet. Detta bör kunna innebära fördelar i form av ökad effektivitet och minskade kostnader genom samordningsvinster.</p>
<p>Även om förslaget till ny djurskyddslag inte innefattar några förändringar som medför ökade kostnader för djurskyddstillsynen så bör länsstyrelserna enligt utredarens mening generellt tillföras större resurser för den offentliga kontrollen. Många länsstyrelser har framhållit att det finns behov av större resurser, bl.a. för utbildning. Utredaren vill särskilt framhålla att en sänkning av detaljeringsgraden i djurskyddsbestämmelserna i det framtida föreskriftsarbetet även innebär ett ökat krav på kunskap och kompetens hos kontrollpersonalen. Som nämns i avsnittet Lagstiftningens detaljeringsgrad och struktur  har detta framhållits av Livsmedelsverket i en redogörelse för erfarenheterna av förändringar av detaljeringsgraden i livsmedelslagstiftningen. Utredaren bedömer att detta är en sannolik konsekvens även i kontrollverksamheten för djurskydd och en sänkning av detaljeringsgraden i djurskyddsbestämmelserna kan föranleda ett ökat behov av resurser för utbildning och samordning hos länsstyrelserna.</p>
<p>Enskilda, intresseorganisationer m.fl.</p>
<p>Enligt utredarens förslag ska Jordbruksverket se över föreskrifterna om sällskapsdjur och bl.a. göra en lista på vilka djur som får hållas för dessa ändamål, meddela föreskrifter om informationskrav vid försäljning av hundar, katter och övriga sällskapsdjur samt häst och föreskriva om kompetenskrav inom avelsområdet för hund- och kattuppfödare. Detta kan i det kommande föreskriftsarbetet hos Jordbruksverket leda till konsekvenser för enskilda, bl.a. uppfödare och djurhållare . Utredarens förslag om att Jordbruksverket ska meddela föreskrifter om informationskrav vid försäljning vissa djurslag innebär även ett förbättrat konsumentskydd för enskilda vid köp av djur.</p>
<p>Utredaren föreslår att intresseorganisationer och andra aktörer ska uppmuntras att genomföra vissa åtgärder. En konsekvens av utredarens förslag i dessa delar är att intresseorganisationerna kommer att få en mer central roll i djurskyddsarbetet. Detta kommer bl.a. till uttryck i utredarens förslag om att LRF:s omsorgsverksamhet och organisationer som driver djurhem bör teckna samarbetsavtal med myndigheterna. Dessutom ska organisationernas egenkontroll, t.ex. SKK:s kennelkonsulters inspektioner av registrerade kennlar tas med i länsstyrelsernas riskvärdering vid planering och genomförande av djurskyddskontrollen. Förslagen innefattar vidare bl.a. att kattorganisationer ska uppmuntras att införa rasspecifika domaranvisningar och att domare vid hund- och kattutställningar föreslås få krav på kunskap om djurskyddsproblem på grund av exteriöra överdrifter. Dessa uppgifter bör enligt utredarens mening kunna utföras av intresseorganisationer på området och de kostnader som det kan innebära bör kunna tas ut genom avgifter för medlemskap och medverkan i utställningar etc.</p>
<p>Konsekvenser för den kommunala självstyrelsen, jämställdhet, möjligheterna att nå de integrationspolitiska målen m.m.</p>
<p>Djurskyddsarbetet är sedan djurskyddskontrollen överflyttades från kommunerna till länsstyrelserna den 1 januari 2009 inte längre någon kommunal angelägenhet. Förslagen bedöms enligt utredarens mening inte ha några särskilda konsekvenser för det kommunala självstyret.</p>
<p>Utredaren bedömer inte heller att förslagen påverkar jämställdheten mellan kvinnor och män eller möjligheten att nå de integrationspolitiska målen. Inte heller bedömer utredaren att förslaget har några särskilda konsekvenser för sysselsättning och offentlig service i olika delar av landet eller för små företags arbetsförutsättningar, konkurrensförmåga eller villkor i övrigt i förhållande till större företags.</p>
<p>Konsekvenser för brottsligheten</p>
<p>Utredarens förslag innebär att de bestämmelser som är straffbara i nuvarande djurskyddslag och djurskyddsförordning flyttas över till den nya lagen och bibehåller samma straffskala. Det straffbara området för överträdelser av djurskyddslagen blir alltså oförändrat i denna del. Utredaren lämnar även förslag om inrättande av ett grovt brott med högre straffskala. Den nya lagen innebär även att vissa handlingar nykriminaliseras. Vidare föreslår utredaren att kontrollmyndigheterna får en uttrycklig skyldighet att anmäla överträdelser av lagen till polis och åklagare när det är befogat från djurskyddssynpunkt. På samma sätt som tidigare ska lagen verka förebyggande. Djurskyddsbestämmelserna blir dock nu mer preciserade och tydligare. I förslaget görs djurhållarens ansvar mer tydligt, bl.a. genom att det uttryckligen förs in i lagen att djurhållaren eller den som på annat sätt förfogar över djuret är ansvarig för djurets välfärd. Detta bör i kombination med tydligare straffbestämmelser ses som ett ökat incitament att följa djurskyddslagens bestämmelser. De ändringar som föreslås av straffbestämmelserna kan även förväntas få en förbättrad preventiv effekt i fråga om brott mot djurskyddslagen. Efterlevnaden av bestämmelserna bör därför bli bättre. De brott som innebär nykriminalisering enligt utredarens förslag bör sannolikt vara relativt sett sällan förekommande. Antalet lagföringar för brott mot djurskyddslagen är i förhållande till övriga brottstyper lågt. Sett mot bakgrund av brottsligheten i stort bedömer utredaren att förslagen inte bör föranleda annat än en marginell  ökning av antalet brott.</p>
<p>Konsekvenser för uppfyllelsen av miljömålen</p>
<p>Enligt direktiven ska utredaren analysera om de lämnade förslagen har eventuella konsekvenser för uppfyllelsen av miljömålen.</p>
<p>Sverige har 16 särskilda miljömål som beskriver det tillstånd som måste uppnås för långsiktig hållbarhet. Fyra av målen bedöms av Jordbruksverket vara särskilt viktiga för jordbrukets del; ett rikt odlingslandskap, en ren miljö, ingen övergödning och en begränsad klimatpåverkan. Utredaren bedömer inte att förslagen har några effekter på miljön och därmed inte heller några konsekvenser för uppfyllelsen av miljömålen.</p>
<h2>Särskilt yttrande</h2>
<p>av Erika Brendov och Jan Åke Robertsson, Lantbrukarnas Riksförbund</p>
<p>Vi har välkomnat översynen av djurskyddslagstiftningen och deltagit i utredarens arbete som ledamöter i dennes expertgrupp och lämnar här ett särskilt yttrande. Det bör noteras att vi inte fått ta del av det slutliga betänkandet i sin helhet innan detta yttrande skrevs. Expertgruppen har inte heller fått ta del av någon konsekvensanalys, vilket vi anser vara en betydande brist. Det är därför svårt att få en tydlig bild av vad som följer av förslagen. Vi anser också att proportionalitetsaspekten borde ha diskuterats och getts en mycket tydligare belysning i vart och ett av de presenterade förslagen.</p>
<p>Det kan konstateras att mycket av arbetet och ansvaret läggs över på Jordbruksverket bl.a. genom breda bemyndiganden i djurskyddsförordningen, vars tidigare bestämmelser flyttats till lag eller föreskrifter. Detta är en mycket stor förändring med ansvarsförskjutning, vars motiv och konsekvenser inte redogörs för tillräckligt, vilket vi anser vara otillfredsställande.</p>
<h2>Lagstiftningens utformning</h2>
<p>Utredningsdirektivet anger att utredaren ska analysera hur den samlade lagstiftningen kan moderniseras, förenklas och förändras så att den blir mer flexibel och målinriktad. Enligt vår mening går utredaren inte tillräckligt långt i sin ambition vad avser denna del av uppdraget. Utredaren föreslår förvisso en ny lag  där detaljeringsgraden sänkts. Det anges också att man bör sträva mot en så låg detaljeringsgrad som möjligt även på föreskriftsnivå samt att detaljeringsgraden på vissa områden, där djurskyddsriskerna bedöms som låga, kan sänkas. Men anslaget till mer flexibel och målstyrd lagstiftning (målen ska uppnås men utrymme ges för olika lösningar) blir trots detta tveksamt då det inte följs upp i texten med konkreta och nytänkande förslag på hur det skulle kunna omsättas i praktiken (t.ex. i föreskrifterna). Det blir inte heller trovärdigt då risker med förändringar av lagstiftningens utformning mot ökad flexibilitet och sänkt detaljeringsgrad betonas på bekostnad av beskrivningar av möjligheterna. Bland annat anförs att en sänkt detaljeringsgrad riskerar att djurskyddsnivån sänks, ett samband vi inte anser vara vare sig styrkt eller självklart.</p>
<p>Enligt vår mening borde utredaren djupare ha analyserat och redogjort för de möjligheter och fördelar som kan åstadkommas med en mer flexibel lagstiftning samt angett vilka olika modeller som skulle kunna användas i lagstiftningen. Vi anser också att utredaren överskattar den flexibilitet som redan idag erbjuds genom kontrollprogram, möjlighet till mindre avvikelser från måttbestämmelser i befintliga stallar (under vissa förutsättningar) samt prövning av ny teknik. Mot bakgrund av utredarens förslag rörande flexibilitet i lagstiftningen är det dock väsentligt att underlätta införandet av nya kontrollprogram.</p>
<p>Vi hade önskat ett större mått av nytänkande i lagstiftningen som helhet och en ännu tydligare signal till Jordbruksverket om en annan inriktning i föreskrifterna mot sänkt detaljeringsgrad och ökad flexibilitet t.ex. genom fler målinriktade bestämmelser. Det skulle gett positiva signaler till djurhållarna om att deras kompetens och ambitioner värdesätts och skulle stimulerat till förbättringar av djurskyddet på den enskilda gården. Vi hade gärna sett att utredaren i högre grad använt lagstiftningen som verktyg för att korrigera såväl dåliga djurhållare som för att stimulera de duktiga och ambitiösa. Vi anser att djurskyddet skulle vinna på en ökad målstyrning och flexibilitet i lagstiftningen då det ger utrymme för den enskilde att välja den lösning som passar den enskilda gårdens förutsättningar bäst, något som stimulerar till eget ansvar och förbättringsarbete. En målstyrd lagstiftning fokuserar också i högre utsträckning på hur djuren faktiskt har det och om djurskyddet är bra.</p>
<h2>Straffbestämmelser och anmälningsplikt</h2>
<p>Vi är kritiska till förslagen om ändrade straffbestämmelser eftersom de enligt vår mening inte är ändamålsenliga utan snarare förstärker de brister som finns i dagens system. Enligt vår uppfattning kommer förslagen att leda till försämringar av djurskyddet då samhällets fokus och resurser styrs bort från de allvarliga överträdelserna. Istället skapas en betydande administrativ börda där myndigheter och rättsväsende tvingas fokusera på en stor mängd mindre förseelser och lindrigare brott istället för att lägga resurserna där det verkligen behövs. Utredningen innehåller inte någon analys som visar på att de föreslagna åtgärderna behövs eller medför någon förbättring.</p>
<p>Enligt vår uppfattning finns det inte skäl för en generellt  skärpt syn på djurskyddsbrotten. Istället behövs en tydligare åtskillnad mellan synen på olika överträdelser (djurplågeri, vanvård, nedsatt djurvälfärd, mindre avvikelser från djurskyddsbestämmelserna) där mer allvarliga brott ska få kännbara konsekvenser. Ett behov av höjda straffskalor kan enligt vår mening övervägas då det gäller allvarliga fall av djurplågeri (brottsbalkens bestämmelser) men är omotiverat då det gäller brott mot djurskyddslagen. Det mest ändamålsenliga hade varit ett helt motsatt förhållningssätt än det utredaren föreslår, där det straffrättsliga systemet skulle reserveras för de allvarliga gärningarna medan de mindre förseelserna, som inte har, eller har haft, någon tydlig påverkan på djurens välfärd, avkriminaliseras och hanteras av tillsynsmyndigheten i form av dialog, rådgivning, protokollförda anmärkningar, förelägganden, förbudsprövningar och omhändertagande av djur. Åtalsprövning bör endast komma i fråga för allvarliga överträdelser som har tydlig och påvisbar betydelse för djurskyddet. Ett sådant system skulle innebära en fokusering av rättsväsendets resurser till de allvarligare brotten och medföra viktiga förbättringar för djurskyddet.</p>
<p>Den föreslagna plikten för djurskyddspersonal att anmäla ärenden till polis- och åklagarmyndigheterna anser vi behöver förtydligas. Självklart ska enligt vår mening allvarliga djurskyddsproblem anmälas men det är otydligt uttryckt i betänkandet vilken allvarlighetsgrad som är avsedd att krävas för att djurskyddsinspektörernas nya, obligatoriska anmälningsplikt ska inträda. Vi befarar att denna oklarhet medför att även fall av låg allvarlighetsgrad kommer att anmälas och att det uppstår olika regionala tolkningar. Vi anser att förslaget måste kombineras med en anvisning från utredaren om att som utgångspunkt måste en betydande allvarlighetsgrad föreligga i ärendet. Utredaren inför också en definition av ringa brott som sannolikt får till följd att möjligheten att bedöma brott som ringa begränsas. Vi anser att möjligheten att ge ansvarsfrihet då brott bedöms som ringa är viktig och förordar att utrymmet att bedöma fall som ringa står kvar oförändrat.</p>
<p>Kombinationen av ett minskat utrymme för att bedöma brott som ringa och en obligatorisk anmälningsplikt för inspektörer kommer att medföra en betydande administration och arbetsbelastning för kontrollmyndigheterna, rättsväsendet och djurhållarna som inte står i rimlig proportion till den nytta detta skulle innebära för djurskyddet. Vi vänder oss emot dessa konsekvenser samt risken för att förslagen försämrar förutsättningarna för ett förtroendefullt och gott samarbetsklimat mellan djurhållare och myndigheter.</p>
<h2>Förprövning av djurstallar</h2>
<p>Vi är i grunden positiva till förprövning av djurstallar förutsatt att den är ändamålsenlig, rimlig, enhetlig och effektiv. Enligt vår mening är det nödvändigt att förbättra och förenkla dagens förprövningsmodell. Utredaren lutar sig i princip helt mot den rapport om bl.a. förprövning som Jordbruksverket redovisade 2008 ” Ett djurskydd i förändring ”. Dessutom anser utredaren att ”allt som har väsentlig betydelse för djurskyddet och djurhälsan ska ingå i förprövningen” samt att etolog ska kopplas till förprövningen då förprövningen inte endast bör vara en teknisk granskning utan även ta med aspekter som beteende och hälsa.</p>
<p>Vi vänder oss emot detta då vi anser att Jordbruksverkets arbete från 2008 inte innehåller tillräckligt väl utredda förslag. Det behövs mer av grundläggande utredningsarbete för att komma fram till konkreta och väl underbyggda förslag. Vi anser vidare att förprövningstillståndet ska kopplas till byggnaden för att vara praktiskt hanterbart. Utredarens förslag, att allt  som har väsentlig betydelse för djurskydd och djurhälsa ska in i förprövningen, anser vi vara orimligt och står sannolikt inte heller i proportion till förprövningens effekter. Med utredarens förslag torde förprövningen utökas kraftigt och inte, som var Jordbruksverkets tidigare uppdrag, förenklas, effektiviseras och likriktas. Utredaren anger inte vad som ligger till grund för och motiverar förslagen rörande förprövningen, inte heller hur de skulle kunna genomföras i praktiken och vilka konsekvenser de bedöms få, vilket vi anser vara en brist.</p>
<p>Utredaren anger att förprövningen är en ”garant” för djurhållaren och det talas också om ”försäkran” och ”godkännande”. Vilken slags försäkran utredaren menar att en godkänd förprövning innebär framgår inte. Vi anser att det finns behov av att klargöra förprövningens juridiska status. Det vore positivt om djurhållaren efter förprövning får ett godkännande av byggnaden som är juridiskt hållbart.</p>
<h2>Kastrering av hangrisar</h2>
<p>Näringen har en tydligt uttalad avsikt att på frivillig väg åstadkomma djurskyddsförbättringar när det gäller kastrering av hangrisar. Under många år har näringen, genom Svenska Djurhälsovården, samverkat med Sveriges lantbruksuniversitet och myndigheterna, bl.a. i olika studier av alternativ till operativ kastrering och bedövningsmetoder. På EU nivå samverkar näringen i många medlemsländer också aktivt och har bl.a. antagit ett frivilligt initiativ med målsättningen att operativ kastrering av grisar ska upphöra år 2018.</p>
<p>Trots detta föreslår utredaren att det om tre år ska bli förbjudet att kastrera grisar utan bedövning i Sverige. Vi anser mot bakgrund av det intensiva utvecklingsarbete som pågår inom landet och inom EU att ett slutdatum är obehövligt. Konsekvenserna av förslaget har inte redogjorts för vilket vi vänder oss emot.</p>
<h2>Krav på daglig tillsyn</h2>
<p>Kravet på daglig  tillsyn är en skärpning av den nuvarande formuleringen i djurskyddsföreskrifterna, där det nu anges att djur normalt ska ses till minst en gång dagligen. Vi är angelägna om att konsekvenser av ett nytt krav inte leder till att naturbetesmarker och öar t.ex. inte kan användas för betande djur. Konsekvenserna av utredarens förslag har inte redogjorts för vilket vi vänder oss emot. Vi anser att den nu gällande bestämmelsen rörande tillsyn ska kvarstå.</p>
<h2>Lösgående djur</h2>
<p>Vad gäller att hålla djur lösgående så går utvecklingen mycket tydligt mot att uppbundna system för mjölkkor fasas ut och ersätts med lösdrift. Vi anser inte att djurskyddslagstiftningen behöver användas som verktyg för att förstärka denna utveckling. Konsekvenserna av förslaget har inte redogjorts för vilket vi vänder oss emot.</p>
<h2>Särskilt yttrande</h2>
<p>av expert Ulf Uddman, Svenska Kennelklubben</p>
<p>I utredningen föreslås att Jordbruksverket ska införa föreskrifter om förbud att använda grävling vid grytanlagsprov samt att en översyn av föreskrifter gällande eventuellt liknande förbud för andra djur som används på samma sätt.</p>
<p>I Sverige har vi ett flertal vilda djurarter som lever i gryt och som orsakar samhället skador och smittskyddsproblem vilka genererar betydande kostnader. De nordiska regeringarna, med stöd av EU, avsätter t.ex. under 2010-2013 totalt 50 miljoner kronor för att försöka utrota mårdhunden, som lever i gryt. I budgetpropositionen 2012 avsätts 3 miljoner för att öka övervakningen av rävstammen i Sverige med anledning av att rävens dvärgbandmask påträffats i landet. De skador som grävlingen orsakar både i svenskt lantbruk som hos enskilda husägare är väl kända och omfattande.</p>
<p>I takt med ett ökat utbyte av rovdjursstammarna med Ryssland där rabies fortfarande har en omfattande spridning så ökar risken att det även till Sverige kommer ett rabiesinfekterat djur i likhet med vad som hände i Finland på 1990-talet och där spridningen i landet även skedde till grytlevande djur. Avskjutningen av grytlevande djur är betydande varje år, t.ex. rävar ca 80 000, grävling ca 30 000.</p>
<p>Provverksamheten för grythundar har som syfte att kunna selektera bort för skarpa och därmed helt olämpliga hundar från grytjakt. Sådana hundar riskerar att skada både sig själva och/eller det vilt som går ner i gryt. Detta gäller oavsett om dessa djur är oskadade, skadade eller bär på en befarad smittsam sjukdom. Resultaten från provverksamheten är vidare till mycket stor hjälp vid avelsarbetet för att se till att vi i landet har ett tillräckligt stort antal hundar som har en förmåga att fungera som grythund. Sedan decennier tillbaka finns inte någon tävlingsverksamhet som rör grytprovsverksamhet.</p>
<p>Att inte kunna prova hundar vid grytprov med levande grävling och där själva provverksamheten sker utifrån ett mycket rigoröst regelverk för att förhindra att djuren skadar varandra är förödande för möjligheten att kunna utnyttja hundar i grytjakt. Provledaren har under hela provets genomförande möjlighet att omedelbart avbryta provet då hunden och grävlingen är lätt åtkomliga för funktionär och ägare, då kan även eventuella uppkomna skador lätt åtgärdas. En sådan stress på ett djur innebär inte med automatik att det behöver vara till skada för djuret och heller inte större än vad som uppstår vid en naturlig kontakt mellan hund och djuret i fråga.</p>
<p>Regleringen hur grävlingen ska hållas i hägn finns sedan lång tid tillbaka upptagna i föreskrifter. Verksamheten har i vid flera tillfällen tidigare varit föremål för statlig prövning och vid varje tillfälle befunnits så viktig ur samhällssynpunkt att den har fått fortsätta.</p>
<p>Om verksamheten förbjuds kommer vi i landet relativt snabbt inte längre kunna använda utbildade hundar i arbetet med att på olika sätt begränsa de skador som grytlevande vilda djur orsakar samhället. Enligt jaktlagens § 28 ska vilt som skadas vid jakt av jägaren snarast vidta de åtgärder som behövs för att djuret ska kunna spåras upp och avlivas. Om otränade hundar då kommer att användas och där möjlighet att kunna under kontrollerade former pröva om de har de beteenden som behövs för att möta ett vilt djur i gryt kommer det att ge upphov till betydande djurskyddsproblem med skador på de involverade djuren som kunnat undvikas om hunden fått erforderlig träning.</p>
<p>Utredningen föreslår vidare att en översyn av andra föreskrifter som avser andra djur. Främst avses då de hägn som idag används för att prova hundar på vildsvin och björn.</p>
<p>Stammar av vildsvin har under de senaste åren ökat explosionsartat och 2010 sköts enligt uppgift 65 000 djur. Om Sverige får samma utveckling av vildsvinsstammen som t.ex. varit i Tyskland som ligger ca 5 år före i utvecklingen i denna fråga så kommer vi att behöva skjuta flera hundratusen vildsvin per år. Vid eftersöksjakt på vildsvin är hunden ett mycket viktigt hjälpmedel, på samma sätt som i förvaltningen av de flesta vilda arter. Men vad gäller vildsvin så finns samma behov att kunna få pröva hundar på levande vildsvin under kontrollerade former för att undvika skador på antingen hunden eller vildsvinet. Att även denna verksamhet skulle förbjudas skulle på motsvarande sätt som grytprov allvarligt försvårar de önskemål som finns att se till att den svenska vildsvinsstammen inte växer i omfattning där den orsakar helt orimliga skador.</p>
<p>Samma bedömning gäller för möjligheten att pröva hundar på björn och där den idag årliga jakten omfattar drygt 250 djur.</p>
<p>Med ovanstående skäl menar jag att utredningen inte har belyst och beaktat de konsekvenser som det föreslagna förslaget kommer att leda till för svenska samhället både ur skadeperspektiv, både på grödor, fastigheter som annat vilt, främst markhäckande fågel, liksom en minskad förmåga att hantera smittsamma sjukdomar dvs. grytlevande djur är betydande reservoarer för dessa olika smittor som tenderar att öka i Sverige. Detsamma gäller möjligheten att kunna utnyttja hund på de idag starkt växande stammarna av vildsvin och björn. av experterna Johan Beck-Friis och Lotta Berg</p>
<p>Vi, Johan Beck-Friis och Lotta Berg, har deltagit i utredningen om översyn av djurskyddslagstiftningens utformning och innehåll som experter. Med anledning av det delbetänkande som nu läggs fram vill vi framföra följande särskilda yttrande:</p>
<p>Utredningen fick 2009 ett omfattande och genomgripande direktiv. Att göra en bred översyn av den samlade djurskyddslagstiftningens utformning och innehåll och lämna förslag till ny djurskyddslag och förordning är en grannlaga uppgift. Det visade sig inte minst genom de många områden av både djurhållning och lagstiftning som utredningen gått igenom. Det visade sig även genom den betydande tidsåtgång som krävdes, vilket bland annat resulterade i två förlängningar av utredningsperioden.</p>
<p>Efter att ha följt utredningsarbetet som experter vill vi här understryka att vi anser att utredaren och hennes kansli gjort ett bra arbete och bemödat sig om att lyssna och ta till sig synpunkter från experter, sakkunniga och utomstående. Många intressenter har fört fram sina åsikter och de flesta har fått se vissa önskemål tillgodosedda medan andra yrkanden inte har hörsammats. Det gäller inte minst oss själva.</p>
<p>Vi vill däremot uppmärksamma den positiva och lyhörda atmosfär som utredningen bedrivits under. Det förslag som utredaren nu lägger anser vi vara en rimlig kompromiss, med goda förutsättningar att utgöra grunden för en ny djurskyddslag och förordning. Vi vill också framhålla den höga vetenskapliga kvalitet som utredningens bakgrundskapitel håller och det pedagogiska värde dessa texter kan ha för envar som är intresserad av aktuella fakta om djurhållning och djurvälfärd.</p>
<p>Vår förhoppning är att utredningens förslag beaktas på ett seriöst sätt av remissinstanser, riksdag och regering.</p>
<p>BILAGOR 1–6</p>
<h2>Kommittédirektiv</h2>
<p>Beslut vid regeringssammanträde den 4 juni 2009</p>
