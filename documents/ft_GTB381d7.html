<h1>Bilaga 4</h1>
<h2>Sociala barn- och ungdomsvårdskommitténs verksamhetshearing</h2>
<p>Verksamhetshearing</p>
<p>Sociala barn- och ungdomsvårdskommittén anordnade en verksamhetshearing onsdagen den 12 maj 2004.</p>
<p>Syftet med hearingen var att få en inblick i såväl den sociala barn- och ungdomsvårdens förebyggande som utredande arbete samt en uppfattning om vilka behandlingsinsatser som kan erbjudas och effekterna av dessa. Syftet var också att ge exempel på metoder för att utvärdera den sociala barn- och ungdomsvårdens arbete.</p>
<p>I denna bilaga återfinns de inbjudna föredragshållarnas presentationer i den form de skickades in till kommittésekretariatet.</p>
<p>Kommitténs ordförande Annika Nilsson ledde diskussionen.</p>
<p>Komet föräldraträning och Komet i skolan</p>
<p>Av Charlotte Skawonius, Preventionscentrum i Stockholm – Precens,</p>
<p>Socialtjänstförvaltningen</p>
<p>Parent Management Training (PMT) och Classroom management</p>
<p>Att arbeta med tidiga och förebyggande insatser är en viktig och angelägen uppgift, främst av humanitära och samhälleliga skäl, men även av ekonomiska skäl. Det jag ser som en svårighet – som bör lösas – med tidiga och förebyggande insatser är att det kan vara svårt att upprätthålla verksamheten om den ”bara” är förebyggande. I konkurrensen om resurser prioriteras alltid mer ”nödvändiga” och akuta insatser. Det är väl värt att satsa på förebyggande och tidiga insatser. Vi har erfarenheter från vår MST – verksamhet (Multi Systemisk Terapi). I MST arbetar man med tonåringar i sin egen miljö. Bland annat arbetar man med tonåringen och hans egen skola för att han ska gå kvar där. Vi vet att genomförd och framgångsrik skolgång är en av de mest kraftfulla och skyddande faktorerna för en ung människas fortsatta sociala anpassning. Det visar sig då att eleven kan ha varit frånvarande i månadstermins- eller årsvis. Det är svårt att få en pojke eller flicka att börja skolan i nian igen. Det är bland annat en sådan utveckling vi vill bidra till att förebygga.</p>
<p>En del av inspiration för att arbeta med föräldraträning kommer från Norge, där Terje Ogden fick i uppdrag att genomföra en inventering av verksamma metoder inom barn och ungdomsvård. Han fann MST och PMT OPatterson. Båda metoderna bygger på liknande principer och vänder sig till föräldrar, som är den viktigaste personen i ett barns liv och som har störst engagemang i barnet. Forskning visar att ju tidigare insatser kan göras desto större är möjligheterna till framgång.</p>
<p>I Sverige finns en väl utvecklad struktur runt barn och deras familjer. Sverige och de nordiska länderna har i detta avseende varit föregångare. Det finns en väl utbyggd mödra- och barnavård, psykisk och somatisk barnhälsovård, social barnavård, förskoleverksamhet och skola. Förutsättningarna för att upptäcka och föregripa svårigheter och problem bland barn är alltså stora.</p>
<p>Med Komet-projektet vill staden utveckla en tidig insats som riktar sig till föräldrar vars barn riskerar att utveckla beteenden som är problematiska.</p>
<p>Forskningen visar att barn som är okoncentrerade, störande och bråkiga i hög utsträckning ”… kommer att misslyckas inlärningsmässigt och få kamratproblem, vilket ökar sannolikheten att de ska söka sig till vänner som leder in dem i mer allvarliga former av antisociala aktiviteter, speciellt om de är bosatta i områden med generellt hög kriminalitet”. I tonåren och i vuxen ålder är dessa elever följaktligen också klart överrepresenterade vad gäller alkohol- och drogmissbruk samt psykisk ohälsa.</p>
<p>Hyperaktivt beteende i barndomen, tidig impulsivitet och antisocialt beteende är de viktigaste indikatorerna för utvecklande av olika former av sociala störningar däribland alkoholproblem.</p>
<p>Stattin et al säger att ”…vetenskapligt robusta interventionssatsningar i spädbarnsåldern/tidiga barndomen är ett viktigt redskap för att förhindra alkohol/drogmissbruk i tonåren och senare i livet”. De säger vidare att ett viktigt steg mot att förbättra svenska ungdomars framtidsutsikter är att uppdatera arbetsmetoder i linje med ”vad vi vet fungerar”.</p>
<p>Forskning har visat att det finns metoder som är framgångsrika, för att arbeta förebyggande med föräldrarna till barn med ovannämnda svårigheter, de går under beteckningen Parent Management Training förkortat PMT, dessa metoder är väl utprovade i USA (se vidare under rubriken om Parent management training). Metoden är inriktad på att arbeta med föräldrarna. Det som är specifikt för metoden är att fokus ligger på praktisk träning och övning med hemuppgifter.</p>
<p>PMT är en beteckning på flera olika strukturerade program som är utvecklade i USA sedan mitten av 70-talet.</p>
<p>Programmen vänder sig till föräldrar vars barn är svåra att hantera på grund av utåtagerande beteenden, som bråk och trots, då man vet att dessa beteenden är starkt förknippade med aktuellt lidande och framtida svårigheter.</p>
<p>Det är den mest teoretiskt och empiriskt välgrundade metod som finns för att tidigt förebygga och minska olika typer av allvarliga beteendeproblem hos barn och ungdomar (Kazdin, 1996, 1997; Webster-Stratton, 1996; Patterson et al., 1993).</p>
<p>De tre mest etablerade och utforskade programmen är utvecklade av Webster-Stratton, Patterson respektive Forehand/McMahon. Det sistnämnda programmet kommer inte att beröras här eftersom det kräver för mycket resurser.</p>
<p>Inom barnpsykiatrin i Sverige omtalas Barkley ofta i samband med föräldraträning. Han har gjort en vidareutveckling av Pattersons program särskilt tillämpat för barn med ADHD/DAMP.</p>
<p>Gemensamt för Pattersons (Oregon Social Learning Center) och Webster-Strattons program är att</p>
<p>• föräldrarna får utbildning och handledning i hur de kan hantera sitt barn på ett bra sätt,</p>
<p>• utbildningen följer en strukturerad manual och täcker av olika teman,</p>
<p>• träffarna kan både ske enskilt eller i grupper om upp till 8 par föräldrar,</p>
<p>• programmen omfattar ca  15–20 träffar à 1 timme (enskilt), eller 2,5 timmar (grupp),</p>
<p>• träffarna är mycket strukturerade och innehåller oftast demonstrationer, rollspel och feedback. Betoningen ligger mer på att göra än att prata,</p>
<p>• föräldrarna får ”hemuppgifter” där de tillämpar vad de lärt sig under träffarna,</p>
<p>• typiska färdigheter/områden som tas upp i programmen är: – Att uppmärksamma och uppmuntra positiva beteenden. – Gränssättning och konsekvent uppföljning av barnets beteenden. – Problemlösning och konflikthantering. – Ökad tillsyn och kunskap om vad barnet gör och befinner sig på dagarna. – Kontakter med skolan och genomförande av barnets läxor.</p>
<p>Genomförande av Kometprojektet i Stockholms stad</p>
<p>Projektets Syfte</p>
<p>• Att hos barn förebygga alkohol- eller narkotikamissbruk, andra problembeteenden och oönskad utveckling i vuxen ålder genom – att erbjuda föräldrar stöd och metoder att hantera sina barn som har ett utagerande och/eller aggressivt beteende, – att skapa kompetens inom Stockholms stad för att utveckla metoder för insatser för barn genom att arbeta med barnets föräldrar, – att parallellt arbeta med  skol-Komet med förskolelärare och lärare för att understödja föräldra-Kometverksamheten, – att utbilda yrkesverksamma och ge dem ny kompetens, – att utveckla och sprida metoder för förebyggande arbete med barn, – att skapa  PTP-platser för blivande psykologer inom Stockholms stad.</p>
<p>Målgrupp</p>
<p>Målgrupp är i första hand barn mellan 3 och 10 år och deras föräldrar, men även barn upp till 12 år. De bästa resultaten av PMT har uppnåtts med barn mellan 3 och 8 år.</p>
<p>Vi vill därför rikta oss till föräldrar som upplever att deras barn är svåra att hantera på grund av utagerande beteenden.</p>
<p>Utbildning i Komet omfattar tre och en halv dagar</p>
<p>Utbildningen av gruppledarna genomförs så att de samtidigt har en grupp med föräldrar. Ett villkor för deltagande i utbildningen är att deltagarna startar egna grupper.</p>
<p>Handledning av gruppledare och handledare</p>
<p>Som en del av utbildningen ges handledning till gruppledarna = kursdeltagarna under ett år, två till tre timmar var fjortonde dag i grupper med cirka fyra personer.</p>
<p>Utbildning av handledare</p>
<p>Bland de 28 personer som förra hösten utbildades till föräldragruppsledare i KOMET vidareutbildas nio personer under 2004 till handledare och utbildare för en ny omgång gruppledare. Därför genomförs en speciell handledarutbildning. De nya handledarna kommer att handleda den nya omgången föräldragruppsledare</p>
<p>För att ytterligare förstärka kompetensen och grunden för Komet och MST-metoderna är en utbildning tillsammans med MSTteamen i kognitiv beteendeterapi (KBT) planerad. I Kometprojektet riktar den sig till de nya handledarna för ledare av föräldragrupper.</p>
<p>Ledarskap i klassrummet</p>
<p>I projektplanen ingår att KOMETLedarskap i klassrummet (Classroom management) ska utvecklas, till en början i några stadsdelsförvaltningar. Även för Ledarskap i klassrummet behöver en speciell utbildning genomföras. Målgrupp för denna är i första hand personal i de resursteam eller stödenheter som finns inom ramen för skolan på vissa stadsdelförvaltningar. Tanken är att de i sin tur ska utbilda och handleda lärare i metoden.</p>
<p>Ett mål är att föräldraträningsgrupper ska finnas som en frivillig insats inom stadsdelsförvaltningarna och erbjudas de föräldrar som anser att de har behov av ett stöd i föräldrarollen. Rekryteringen av familjer är tänkt att gå via förskolelärare och lärare, som kan vidarebefordra inbjudan till familjer som de tycker är lämpliga. Ett annat sätt är att gå via socialsekreterare som kan bjuda in klienter de anser har behov av insatsen och som passar.</p>
<p>Varje föräldragrupp bestående av 10 föräldrar/ 5 föräldrapar träffas två timmar en gång per vecka under en termin, vid cirka 10–15 tillfällen. En viktig del av projekt är att bygga upp en god och varaktig kompetens inom stadsdelsförvaltningarna – och hela staden och att dessutom utveckla den.</p>
<p>Classroom management är ett begrepp som översatt till svenska brukar bli "ledarskap i klassrummet".</p>
<p>Konkret handlar det om en samling strategier och förhållningssätt som lärare kan använda för att upprätta goda relationer i klassrummet, hålla ordning och skapa en bra inlärningsmiljö.</p>
<p>Goda skolresultat är en stark prediktor för en positiv social anpassning.</p>
<p>När olika strategier sätts samman i ett paket brukar det kallas för metod eller program. Det finns flera amerikanska program, Webster-Stratton har utvecklat ett.</p>
<p>Programmen kan vara mer eller mindre strukturerade. Ibland är det bara en bok med en samling strategier som läraren kan tillämpa efter eget huvud. Ibland är det genomtänkta planer där lärare får utbildning, handledning och följer vissa steg i genomförandet av programmet.</p>
<p>I Sverige har forskningen om Ledarskap i klassrummet varit eftersatt de senaste trettio åren. Tänkesättet lyser även med sin frånvaro på lärarutbildningen.</p>
<p>Det enda svenska program som finns heter KOMET (Koncentration, Motivation och Emotionell Träning) och är framtaget av Marin Forster, FoU-enheten inom Socialtjänstförvaltningen i Stockholm. Det är baserat på utländska förlagor men anpassat till svenska förhållanden. I KOMET träffas lärare i grupper om fyra för att få utbildning och handledning. Träffarna är utspridda över en termin och omfattar 9 x 3 timmar. Lärarna arbetar först med enskilda elever som ofta bråkar eller stör i klassrummet. Därefter får läraren pröva strategier för hela klassen som bland annat handlar om samarbete och konfliktlösning. Till en av träffarna bjuds föräldrar till de enskilda barnen in för att samarbeta runt metoderna.</p>
<p>Hittills har KOMET utvärderats i tre små randomiserade studier (totalt omfattande ca 50 klasser med lika många särskilt utvalda elever med problem). De har visat på positiva resultat, men vi väntar fortfarande på en stor studie omfattande cirka 170 klasser. Resultat från den studien kommer att redovisas under våren 2004.</p>
<p>Översikt över planerad utbildning och genomförande av föräldragrupper och ledarskap i klassrummet</p>
<p>Avsikten är att i gruppen av de 30 gruppledarna utbilda 8 handledare. De ska handleda en ny omgång gruppledare, vilka är under utbildning och genomför föräldragrupper.</p>
<p>De nya handledarna kommer också att utbildas i KBT (kognitiv beteendeterapi) tillsammans med MST-teamen.</p>
<p>PTP-psykologerna som har handlett gruppledarna som har föräldragrupperna, utbildar under våren 2004 de 8 nya handledarna, 2 stödteam i Ledarskap i klassrummet (LK) samt genomför PMTutbildning tillsammans med KBT-psykolog och utbildare.</p>
<p>Hösten 2005 anställs PTP-psykologerna som färdiga psykologer och håller fortsättningsvis i PMT-utbildning, utbildning och handledning av handledare, utbildning av skolstödsteam och lärare i Ledarskap i klassrummet samt utveckling av PMT och LK.</p>
<p>Under hela projektet kommer en utbildare och handledare som är leg. psykolog behövas på konsultbasis, samt en projektledare på deltid som håller ihop projektet, förankrar det i SDF, utvecklar det och för det framåt.</p>
<p>Kometprojektet Overheadbilder</p>
<p>Av Hanna Schwan, Socialtjänstförvaltningen Precens, Stockholm stad</p>
<p>Sammanställning av föredragningen av BB-projektet</p>
<p>Av Gunhild Glingvall Priftakis, Kungsholmens stadsdelsförvaltning</p>
<p>Kungsholmens stadsdelsförvaltning, Familjeenheten, har med hjälp av projektmedel från Länsstyrelsen under tre år utvecklat en strukturerad modell för barnutredningar. Projektet har influerats av 1) det engelska systemet Looking After Children System, förkortat LACS 2) erfarenhet från studiebesök i Lancashire och hur de omsätter LACS i den praktiska vardagen, 3) Socialstyrelsens Dartington-projekt, 4) forskning kring risk och skyddsfaktorer samt 5) svenska kommuners barnavårdsutredningar i lägenhet under 1990-talet.</p>
<p>Syftet med projektet: 1) Att utarbeta en strukturerad utredningsmodell där barnperspektivet förstärks i hela ärendet och där både barnets och föräldrarnas rättssäkerhet och delaktighet stärks, 2) att korta ner utredningstiden genom att göra intensivutredningar under ca fyra veckor, 3) att tydliggöra barnets och föräldrarnas resurser, 4) att utveckla samarbetet med externa samarbetspartner, 5) att integrera aktuell forskning med det praktiska sociala arbetet, 6) att utarbeta en uppföljningsmodell, som möjliggör att följa ett ärende från anmälan till avslutad insats. ”Kungsholmsmodellen” har i huvudsak utarbetats under  intensiv-utredningar i en lägenhet och vår bedömning är att vi lyckats uppfylla samtliga syften.</p>
<p>Familjerna: Familjer som kommit i fråga är de, som varit föremål för utredning flera gånger utan att det lett till en förändring eller efter en första anmälan bedömts ha svåra problem. Det har varit lätt att få familjerna att ställa upp med motiveringar som, kortare utredningstid, mera inflytande över utredningen, familjens resurser blir tydligare, utredningen sker i hemlik miljö, flexibelt förhållningssätt till svårigheter med tider både för föräldrars arbete och barnens skolgång och framför allt att familjen får en sammanhållen tid. Familjerna är kvar i sin hemmiljö och barnen går kvar i sin skola/förskola etc.</p>
<p>Vistelsetiden i lägenheten: Ca fyra veckor, måndag-torsdag mellan kl. 9–15 tillsammans med bashandläggaren och lägenhetsansvarig utredare. Barnen deltar delar av dagar och sammantaget ca fem heldagar eftersom tiden anpassas till skolgången. Familjerna informeras detaljerat kring hur utredningen kommer att gå till innan de bestämmer sig för att komma till lägenheten. Praktiska hinder för deltagande löses tillsammans med familjen. Gemensamma måltider lagas tillsammans i lägenheten och utflykt görs med familjen.</p>
<p>Utredningsmodell: Första lägenhetsdagen skriver föräldrarna ner och barnen delger ofta muntligt vad de förväntar sig av utredningen. Socialsekreterarna klargör vad de vill ha klarlagt i utredningen och utifrån det görs en utredningsplan. Med stöd av utredarna bjuder familjen in viktiga personer i barnets formella och informella nätverk. Strukturerade utredningssamtal påbörjas därefter med stöd av frågemanualer utifrån behovsområdena och omfattar barnens behov och föräldrars förmåga. Frågetekniken är öppna inviterande frågor, som specificeras vid behov. Inför måltiderna diskuteras inköp av nyttig mat och om det finns allergier. Journalanteckningar skrivs efter varje dag om vad som hänt och vad socialsekreterarna sett. Följande dag går man igenom dem med familjen och de får reflektera över vad det betyder för barnen och ev. sakfel ändras. Det blir en sammanhållen utredningsprocess, som gör att föräldrarna och barnen tar till sig det som kommer fram. Föräldrarna förstår hur deras agerande har påverkat barnen. De får hjälp att hantera sin sorg över det och en förändring kan påbörjas. Inte sällan sätts insatser in under pågående utredning, då föräldrarnas förändringsprocess börjat. Vi har också tillgång till psykologen vid vårt Resurscentrum alt. BUP, Kungsholmen om barnet behöver genomgå vissa tester.</p>
<p>Barnens behovsområden: Centralt i LACS är att barnen bedöms utifrån sju livsområden. Vi utgick från dessa men upptäckte att frågorna gick in i varandra och den skriftliga utredningen blev rörig och svårläst. Efter långa diskussioner enades vi om fyra behovsområden. Vi behöll tre från LACS (hälsa, utbildning, familj och relationer. Det fjärde behovsområdet kallar vi Social förmåga där vi som en underrubrik sammanförde Socialt beteende och Känslo- och beteendemässig utveckling till Socialt och känslomässigt beteende. Identitet och Självständighetsförmåga har vi sammanfört och kallar självbild. Barnens Bästa-projektets behovsområden är: Hälsa, Utbildning, Familj o relationer, Social förmåga – Socialt och känslomässigt beteende samt Självbild. Eftersom socionomer saknar den formella kompetensen att göra känslomässiga utvecklingsbedömningar har vi överlåtet detta till professioner som besitter sådan kompetens. Fördelen med denna uppdelning är att det på ett påtagligt sätt underlättat den skriftliga utredningen. Justeringen gjordes efter att två jurister, en från staden och en från länsrätten fick läsa utredningar efter barnens sju livsområden. De hade tagit del av andra – ej Kungsholmens – utredningar utifrån de sju behovsområdena och bedömde att det saknades stringens och en röd tråd genom utredningen. Samma informationen återkom under olika rubriker. Efter justeringen har det också blivit mera gripbart för socialsekreterarna, vilket är oerhört viktigt eftersom vi hela tiden haft i åtanke att vi ska klara det med nuvarande resurser.</p>
<p>Ekonomin: Projektet har varit kostnadseffektivt. Nettovinsten beräknas till minst 1–1,5 milj./år de två sista åren. I kostnadsbedömningen ingår lägenhetsansvarig socialsekreterares lön, lokal- och driftskostnader i förhållande till vad det skulle kosta att placera barnen och föräldrarna på en utredningsinstitution. Vi har inte behövt göra någon utredningsplacering under dessa tre år med något undantag för tonåringar, som behöver genomgå neuropsykiatrisk utredning, vilket är landstingets ansvar.</p>
<p>Svårigheterna med projektet: Det har inte varit helt enkelt för bashandläggaren att avsätta måndag–torsdag under fyra veckor för att vara i lägenheten. Bashandläggaren måste förbereda och informera de andra aktuella familjerna att hon/han ska vara borta mycket under fyra veckor och vem de kan vända sig till under tiden. Eftersom man i så stor utsträckning som det är möjligt arbetar två i ett familjeärende så får andrehandläggaren ha ett större ansvar under tiden.</p>
<p>Fördelar med projektet: Familjerna har kunnat vara kvar i sin hemmiljö och barnen går i sin vanliga skola. Utredningen är sammanhållen och effektiv. I de flesta fall kommer familjerna in i en förståelseprocess för barnens utsatthet, vilket ofta leder till att förändringsprocessen börjar tidigt i utredningen. Detta leder till att en eller flera insatser kan sättas in snabbare. Barnen är i fokus hela tiden. Föräldrar med missbruksproblem kan sällan hålla ihop sig under en sammanhängande tid och missbruket blir tydligt. Barnens önskan inför utredningen har bl.a. varit att de vill att mamman och pappa ska bli kompisar, att de ska sluta bråka, att mamma ska sluta dricka. Efter utredningstiden har barnen bl.a. sagt att jag fick hjälp att öppet prata om att det var jobbigt när mamma drack, jag fick närmare kontakt med mamma, roligt att prata om mamma och pappa och skolan. Barnen har blivit sedda av föräldrarna på ett bättre sätt. Inte sällan har skolpersonal som kommit till lägenheten sett barnet utifrån en annan synvinkel, som gjort att barnet fått en bättre relation till skolan. Samtliga socialsekreterare har gått en utbildning om hur man samtalar med barn i en utredningssituation med öppna inviterande frågor. Det har givit en påtaglig tydlighet i utredningen och måste framhållas. Föräldrarna uppger att de fått prata om sin livssituation, fått hjälp med att klarlägga den och skapa alternativ, fått hjälp med att tänka i nya banor och hitta sina resurser, de har känt sig trygga och de uppskattade maten.</p>
<p>Sammantaget: Projektet har utvecklats bra utredningsmässigt, ekonomiskt och stimulerat och ökat kompetensen hos socialsekreterarna i deras svåra arbete att utreda barn som far illa. ”Barnens Bästa”, ”Kungsholmsmodellen” har permanentats och ingår i den reguljära verksamheten. Modellen tillämpas nu även på s.k. kontorsutredningar men implementering har tagit och tar tid i en pressad arbetssituation.</p>
<p>Familjehuset, en öppenvårdsenhet för barn, ungdomar och familjer (0–20 år) i Karlstads kommun</p>
<p>Av Lena Andrén, Socialtjänsten i Karlstads kommun</p>
<p>Enligt Socialstyrelsen ska socialtjänstens insatser baseras på vetenskap och beprövad erfarenhet. Det har vi på öppenvårdsenheten Familjehuset i Karlstad tagit fasta på. Sedan nyåret 2002 har vi en systematisk utvärdering av vårt behandlingsarbete.</p>
<p>Familjehuset är till för familjer i Karlstads kommun med barn och ungdomar i åldrarna noll till 20 år. Familjerna tas emot efter utredning och beslut om insats av socialsekreterare vid Avdelningen för barn, ungdom och familj. De metoder vi använder oss av är som exempel familjeterapi, familjesamtal, föräldrasamtal, samtal med enskilda barn och ungdomar, nätverksmöten, föräldragrupper, barngrupper och samspelsbehandlingen Marte Meo.</p>
<p>Vi som arbetar på Familjehuset är sju familjebehandlare och en enhetschef (fyra socionomer, en beteendevetare, en förskollärare/ beteendevetare, en fritidspedagog och en specialpedagog).</p>
<p>Vid starten i oktober 2000 uttalade socialnämnden önskemålet om att behandlingsarbetet skulle utvärderas. Det ville vi också och började undersöka olika utvärderingsmodeller. Bland annat deltog vi i ett seminarium i Linköping om utvärderingsmetoder i familjebehandling – och det var där vårt intresse för utvärdering med standardiserade formulär väcktes. Vi bjöd in professor Kjell Hansson vid Lunds universitet (som hade lett seminariet i Linköping) och socionom Tryggve Balldin från Familjeforum i Lund AB. Tillsammans höll de en två dagar lång utbildning om standardiserade formulär lämpliga för utvärdering av familjebehandling. En passande utvärderingsdesign togs fram och socialnämnden beviljade medel för genomförande.</p>
<p>Arbetssätt</p>
<p>Familjehuset arbetar med familjebehandling på dagtid.</p>
<p>Familjestöd</p>
<p>Familjesamtal/familjeterapi</p>
<p>Familjesamtal används när flera familjemedlemmar är berörda av ett problem. Familjebehandlare leder samtal på Familjehuset eller i familjens hem, där barn, föräldrar och syskon deltar. Samspel och kommunikation mellan familjemedlemmar har stor betydelse för hur man i familjen förhåller sig till ett problem. Familjebehandlaren försöker se mönstren i familjen och varje persons roll i familjesystemet. Med familjesamtal kan samspel och kommunikation tydliggöras så att familjens förhållningssätt till problemet ändras och en förändring blir möjlig.</p>
<p>Familjeterapi är en behandlingsmetod som utgår från systemteori, kommunikationsteori och konstruktivistisk teori.</p>
<p>Föräldrastöd</p>
<p>Föräldrasamtal</p>
<p>Föräldrasamtal riktar sig till föräldrar till barn/ungdomar i åldern 0–20 år som önskar stöd i sin föräldraroll. I samtalet ges föräldern/föräldrarna möjlighet att i dialog med familjebehandlare uttrycka tankar, känslor och svårigheter i sitt föräldraskap. Syftet är att synliggöra möjligheter och nya infallsvinklar samt att ge föräldern redskap att förändra sin föräldraroll. Samtalen kan vara stödjande, rådgivande, informationsgivande eller bearbetande. Föräldrasamtal utgår främst från systemteori och utvecklingspsykologi.</p>
<p>Marte Meo</p>
<p>Marte Meo är en metod som bygger på utvecklingsstödjande kommunikation. Videofilmade samspelssituationer med föräldrar och barn utgör grunden för arbetet. På Familjehuset används metoden i första hand i familjer med barn i åldern 0–12 år. Syftet är att stödja föräldrar som har behov av hjälp med bemötande av barnet, så att barnet lättare kan mogna socialt, emotionellt och språkligt.</p>
<p>Föräldrar och barn filmas hemma i vardagssituationer (exempelvis lek och måltider) av en familjebehandlare. Familjebehandlaren analyserar filmen för att få en bild av barnet och föräldrarnas samspel. Samspelet analyseras därefter med hjälp av kunskaper om vad barn behöver för sin utveckling. Familjebehandlaren visar därefter filmen för föräldrarna och lyfter då fram den kommunikation och det bemötande som barnet behöver för sin utveckling. Vanligtvis videofilmas barn och föräldrar vid 3 – 5 tillfällen. Marte Meo är en praktisk modell men passar väl in i modern utvecklingspsykologi och systemteori.</p>
<p>I metoden varvas videovinjetter som skildrar samspel mellan barn och föräldrar i vardagssituationer med diskussioner och träning genom rollspel. Föräldrarna får vid varje tillfälle hemläxor. Metoden har sin tyngdpunkt i social inlärningsteori och inlärningspsykologi.</p>
<p>Föräldrautbildningsprogram</p>
<p>Föräldrautbildningsprogram (enligt Webster-Stratton) vänder sig till föräldrar med svårhanterliga barn i åldern 3–10 år. Under ledning av två familjebehandlare erbjuds föräldrar vid ca 12 tillfällen en gång/vecka att i grupp under pedagogiska och strukturerade former hitta förhållningssätt som stärker föräldraskapet. Syftet är att i ett tidigt stadium kunna gå in och bryta negativa samspelsmönster mellan föräldrar och barn. Föräldrautbildningsprogrammen är väl beprövade och följer en genomtänkt kursplan där föräldrarna själva får hitta lösningar på problem. I metoden varvas videovinjetter som skildrar samspel mellan barn och föräldrar i vardagssituationer med diskussioner och träning genom rollspel. Föräldrarna får vid varje tillfälle hemläxor. Metoden har sin tyngdpunkt i social inlärningsteori och inlärningspsykologi.</p>
<p>Samtalsgrupp för tonårsföräldrar</p>
<p>Samtalsgruppen riktar sig till föräldrar till tonåringar, aktuella vid Ungdomsenheten, avdelningen Barn-ungdom och familj i Karlstad. Föräldragruppens syfte är att ge möjlighet till samtal i grupp om hur det är att vara tonårsförälder och genom samtalen få stöd och ökad insikt i sin egen föräldraroll. Tonårsföräldragruppen leds av två familjebehandlare. Föräldrarnas egna teman styr innehållet i samtalen. Antal gruppsamtal är 8 och de äger rum i Familjehusets lokaler på kvällstid varannan vecka. Metoden bygger på gruppdynamiskt, processorienterat tänkande.</p>
<p>Aktivitet</p>
<p>Aktivitet kan erbjudas alla familjer/klienter på Familjehuset. Aktiviteten väljs utifrån klientens nyfikenhet och intresse och kan t.ex. vara en utflykt, musei- eller biobesök, prova på en fritidssysselsättning, tillaga en måltid eller gå och fika. Att genomföra en aktivitet kan ha många syften t.ex. att skapa eller fördjupa relationer, att behandlaren får ökad/annan kunskap kring familjen/ familjemedlemmen eller ge stöd i att hantera nya situationer. En aktivitet kan också göras för att fira framsteg eller som avslutning.</p>
<p>Stöd till barn</p>
<p>Barnsamtal</p>
<p>I barnsamtal ges barn och ungdomar i familjer som är aktuella på Familjehuset möjlighet att uttrycka tankar och känslor och svårigheter kring ett formulerat problem. Samtalen kan genomföras med hjälp av aktiviteter, lek eller bild. Samtalet mellan familjebehandlare och barn kan äga rum i olika miljöer. Syftet med barnsamtal är att ge barnet känslomässigt stöd, hjälp att bearbeta upplevelser samt att förstå och hantera sin situation. Barnsamtal utgår främst från utvecklingspsykologi och systemteori.</p>
<p>ART</p>
<p>I ART tränar vi ungdomar i socialt accepterade beteenden och konfliktlösningar .Detta görs individuellt ( ibland även till föräldrar). ART är en framgångsrik och väl dokumenterad metod som utvecklats av professor Arnold Goldstein och hans medarbetare vid ”Center of Research of aggression”, USA. Den har sina rötter i kognitiv beteendeterapi och social inlärningspsykologi och utgår från att aggression i huvudsak är ett inlärt beteende.</p>
<p>Bildterapi</p>
<p>Bildterapi är en behandlingsmetod där bilden används som uttrycksmedel och kommunikationsmedel, både språkligt och icke verbalt. Att uttrycka sig i färg och form är ett sätt att få kontakt med tankar och känslor som kan vara svåra att nå. Arbetet kan ske både i grupp och individuellt. Bildterapin ger insikter om eget och andras sätt att se, känna, tänka och värdera sin omvärld. (Sedan urminnes tider har konsten ansetts ha en läkande effekt. Bildterapin utvecklades efter andra världskriget i samband med rehabilitering av krigsskadade i England, Holland och USA.)</p>
<p>Barngrupper för barn till psykiskt sjuka föräldrar</p>
<p>Barngrupperna vänder sig till barn i åldern 9 till 12 år som har en förälder med psykiska problem/psykisk sjukdom. Barnen anmäls till gruppen via socialtjänst, skolhälsovård, barn-, ungdoms- och vuxenpsykiatri eller genom egen anmälan. Syftet med barngrupperna är att ge kunskap om psykisk sjukdom och dess effekter på övriga familjemedlemmar, att ge redskap att klara av att leva med en psykiskt sjuk förälder samt att ge känslomässigt stöd. Metoden är en pedagogisk modell som har terapeutiska effekter. Modellen innebär att det finns regler och en fast struktur, samma ledare, rutiner, tid och plats varje gång. Gruppen består av 4–8 barn och leds av två familjebehandlare. Gruppen träffas 16 gånger, en gång/vecka. Vid varje träff pratar, leker och dramatiserar man kring ett speciellt tema. Övningarna hjälper barnen att uttrycka känslor och reaktioner.</p>
<p>Aktivitet</p>
<p>Aktivitet kan erbjudas alla familjer/klienter på Familjehuset. Aktiviteten väljs utifrån klientens intresse och kan t.ex. vara en utflykt, musei- eller biobesök, prova på en fritidssysselsättning, tillaga en måltid eller gå ut och fika. Att genomföra en aktivitet kan ha många syften t.ex. skapa eller fördjupa relationer, att behandlaren får ökad/annan kunskap kring familjen/familjemedlemmen eller ge stöd i att hantera nya situationer. En aktivitet kan också göras för att fira framsteg eller som avslutning. Aktivitet kan ha inslag av pedagogik och miljöterapi.</p>
<p>Nätverksmöten</p>
<p>Nätverksarbete handlar om att starta och understödja samverkansprocesser i social nätverk genom samtal i grupp där någon eller några centrala frågor tas upp. Nätverksmötet leds av ett nätverkslag, som består av fem deltagare från olika enheter inom Avdelningen för barn, ungdom och familj. Två i laget kommer från Familjehuset. Uppdrag att hålla möten kommer från hela avdelningen. Nätverksarbete kan gälla både nätverksmöten kring en familj och deras närmaste omgivning och möten med i huvudsak professionella deltagare.</p>
<p>Det finns två huvudinriktningar, behandlande/processinriktad nätverksterapi samt utredande/strukturerat närverksmöte. Processinriktad nätverksterapi används vid akuta krislägen, medan strukturerat möte passar bäst vid mera långsiktig, stabil kris där det är lättare att fånga upp känslor och reaktioner. Strukturerat möte kan hållas både som enskilt möte eller som flera möten i en serie för att t.ex. följa upp en behandlingsplanering. Angående processinriktade möten räcker det ofta med ett möte men det är också möjligt att hålla uppföljningsmöten. De teoretiska grunderna för arbetet med nätverksmöten är socialantropologi och systemteori.</p>
<p>Handledning/konsultation</p>
<p>Handledning</p>
<p>Handledning kan erbjudas till personer som i sitt arbete kommer i kontakt med Familjehuset. Syftet med handledningen är att den handledde skall bli mer kompetent i sin yrkesutövning. I samtal med handledaren synliggörs möjligheter och nya infallsvinklar. Handledning är ett personligt förändringsarbete som skall anpassas till den handleddes behov, arbetssituation och professionella utveckling.</p>
<p>Konsultation</p>
<p>Konsultation kan erbjudas till personer som i sitt arbete kommer i kontakt med Familjehuset. En vanlig utgångspunkt är att någon vill ha hjälp med ett specifikt problem eller en specifik frågeställning. Konsultationen har en kort varaktighet och äger inte rum regelbundet. Handledaren kan vara mer rådgivande och aktiv än i handledningssituationen.</p>
<p>Aktuellt</p>
<p>• Öppen föräldrautbildning i samarbete med Familjecentralen på Våxnäs. Start i januari 2004.</p>
<p>• Barngruppsverksamhet för barn till psykiskt sjuka föräldrar i samarbete med barnpsykiatrin och vuxenpsykiatrin i Karlstad samt aktivitetshuset Sandbäcken. För närvarande pågår en grupp för barn  7–9 år och en tonårsgrupp.</p>
<p>• Familjehuset har beviljats anslag från EU, europeiska socialfonden Växtkraft mål 3 för kompetensutveckling under två år: – Utbildning till  MarteMeo-terapeut, 6 personal, – en personal får utbildning till  MarteMeo-handledare, – två i personalgruppen har fått utbildning i nätverksarbete, – hela personalgruppen har genomgått en kurs i föräldrautbildning enl.  Webster-Stratton, – två i personalgruppen har gått en barngruppsledarkurs riktad mot barn till psykiskt sjuka föräldrar, – två personal utbildar sig i ART, – två personal deltar i en kurs om narrativ terapi.</p>
<p>Utveckling/forskning</p>
<p>Verksamhetsutveckling</p>
<p>Hela personalgruppen deltar aktivt för att utveckla Familjehusets verksamhet på ett sätt som stimulerar till systematiskt förbättringsarbete fokuserat på familjerna, medarbetarna och verksamhetens processer. (SIQ:s modell för kundorienterad verksamhetsutveckling).</p>
<p>Forskning</p>
<p>Fr.o.m. år 2002 har 50 familjer deltagit i ett forskningsprojekt i syfte att utvärdera Familjehusets behandlingsarbete. Modellen har tagits fram under handledning av Institutionen för barn- och ungdomspsykiatri vid Lunds Universitet och Familjeforum i Lund. En av familjebehandlarna är huvudansvarig för utvärderingen, men alla i personalgruppen ansvarar för att formulären fylls i, rättas och att resultaten återförs till familjen. För detta arbete har medel erhållits från Socialnämnden, 100 000:-. Arbetet med utvärderingen har tillfört mycket värdefull kunskap till själva behandlingsarbetet och har uppfattats som positivt av både behandlare och familjer. Tidigast under 2004 kommer resultaten av utvärderingen att presenteras. Nedan beskrivs arbetet med utvärderingen utförligare.</p>
<p>Nöjdhetsformulär ifylls vid behandlingens slut av familj och handläggare. Detta rör även familjer som inte deltar i forskningsprojektet.</p>
<p>Familjehuset deltar också i ett nationellt forskningsprojekt kring barn och familjer och finns med i ett nätverk som består av Nexusteamet Skövde, Familjemottagningen Majorna i Göteborg, Familjehuset i Karlstad, Bup Halmstad, Bup Skövde och professor Kjell Hansson vid socialhögskolan i Lund med målsättning att samordna implementeringen av föräldraprogrammet ”Incredible Years”.</p>
<p>Familjehusets utvärderingsmodell</p>
<p>Vår utvärderingsmodell beskriver familjerna vi arbetar med, ger möjlighet att använda information från utvärderingsformulären i det pågående behandlingsarbetet samt är till hjälp i vår metodutveckling. Den består av fem punkter: 1. Insamling av material, 2. kodning, 3. tolkning av resultat, 4. behandlaren får ny kunskap eller bekräftelse av kunskap samt 5. betydelse för behandlingsinsatsen (återföring till familjen).</p>
<p>Första gången en familj besöker Familjehuset tillsammans med remitterande socialsekreterare informerar vi både muntligt och skriftligt om utvärderingen, syftet med den och dess och upplägg. Vi berättar att den kunskap vi får om familjen genom formulären kommer att användas i behandlingsarbetet. Vi informerar också om vilka lagbestämmelser som finns kring insamlande och registrering av personuppgifter i forskningssyfte.</p>
<p>Vid nästa besök avsätts tid för både föräldrar och barn att individuellt fylla i formulären. Här finns familjebehandlare till hands som vid behov kan hjälpa till med formulären.</p>
<p>Nästa mätning sker ett år senare. Har behandlingen avslutas tidigare än så görs även då en mätning.</p>
<p>Datorhjälp</p>
<p>Kodning/rättning av formulären utförs av den eller de familjebehandlare som arbetar med familjen. Formulären rättas med hjälp av dator. Tolkning, sammanställning och återföring till familjen görs också av respektive behandlare, som vid behov kan ta upp frågor och funderingar vid Familjehusets behandlingskonferens.</p>
