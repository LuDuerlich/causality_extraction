<h1>Sammanfattning</h1>
<h2></h2>
<p>I dag är det inte möjligt att bevilja fastighets- eller företagsinteckningar i utländsk valuta. Vi har med anledning av en dom från EG-domstolen haft i uppdrag att föreslå regler så att det blir möjligt. Vår andra huvuduppgift har gällt endast fastigheter och har varit att överväga om ägarhypoteket inom fastighetsrätten skall finnas kvar eller inte. I det följande sammanfattas våra förslag och överväganden.</p>
<p>Inteckning i utländsk valuta</p>
<p>Fastighets- och företagsinteckningar skall alltså kunna beviljas i utländsk valuta. Vid registreringen av inteckningen skall inskrivningsmyndigheten ange inteckningens belopp och valutan.</p>
<p>Fastighetsägaren eller – beträffande företagsinteckningar – näringsidkaren skall fritt kunna välja att inteckna i utländsk valuta. Inga begränsningar till vissa valutor skall finnas.</p>
<p>En omräkning till svensk valuta måste göras vid beviljandet av inteckningen. Detta krävs för att stämpelskatt skall kunna fastställas. Det finns redan i dag omräkningsbestämmelser i 3 § förordningen (1984:406) om stämpelskatt vid inskrivningsmyndigheter. Dessa bestämmelser skall gälla även vid beviljande av fastighets- och företagsinteckningar i utländsk valuta.</p>
<p>Inför en exekutiv försäljning av fast egendom  skall kronofogdemyndigheten, vid upprättandet av sakägarförteckning, räkna om pantbrev i utländsk valuta till svenska kronor. Myndigheten skall dessutom göra ett påslag med fem procent som en gardering mot kursförändringar. Vid fördelningen skall en slutlig omräkning göras. Pantbrevet skall därvid inte kunna tas upp till ett högre belopp i svenska kronor än det som angetts i sakägarförteckningen.</p>
<p>Någon sakägarförteckning upprättas inte vid försäljning med anledning av företagshypotek . Företagshypoteksbrev i utländsk valuta skall därför omräknas först vid fördelningen.</p>
<p>De principer som vid exekution gäller redan i dag för omräkning av fordringar  i utländsk valuta skall gälla även vid omräkning av inteckningar .</p>
<p>Ägarhypotek</p>
<h2>Det nuvarande systemet och alternativen till detta</h2>
<p>I samband med att inskrivningsmyndigheten beviljar en fastighetsinteckning utfärdas ett pantbrev som bevis om inteckningen. Pantbrevet lyder på samma belopp som inteckningen.</p>
<p>Ibland understiger skulden pantbrevets belopp. Ett outnyttjat intervall har uppstått. Det kallas ägarhypotek . Att det kallas ägarhypotek beror på att fastighetsägaren primärt har rätten till det belopp som det outnyttjade intervallet representerar. Det lediga utrymmet kan fastighetsägaren normalt använda för nya pantsättningar. Är pantbrevet endast delvis outnyttjat blir det därvid fråga om en s.k. andrahandspantsättning . Det är inte ovanligt att förstahandspanthavare – som inte har pant i pantbrevet med bästa företrädesrätt – har säkerhet i fastigheten även genom andrahandspant i framförvarande pantbrev, s.k. koppling.</p>
<p>Avskaffar man ägarhypoteket blir följden att bakomvarande panthavare rycker upp i takt med att ett framförvarande pantbrev blir ledigt. Därmed kan medel vid exekution aldrig primärt tillfalla fastighetsägaren före panthavare. Om ägarhypoteket avskaffas följer att även möjligheten att utmäta pantbrev bör tas bort. Kortfattat kan det förklaras med att institutet innebär en möjlighet att utmäta uppkomna ägarhypotek. Det ena alternativet som vi har övervägt är därför avskaffande av ägarhypotek och utmätning av pantbrev.</p>
<p>Praktiker har framhållit att systemet med andrahandspantsättning är dyrt och krångligt. Vi har därför även övervägt om ett eventuellt avskaffande av ägarhypotek och utmätning av pantbrev bör kombineras med ett slopande av rätten att pantsätta i andra hand. Rätten att pantsätta helt lediga pantbrev – återutgivningsrätten  – bör däremot under alla omständigheter finnas kvar.</p>
<h2>Ägarhypoteket och utmätning av pantbrev bör utmönstras</h2>
<p>Vid införandet för snart 100 år sedan åberopades tre skäl för ägarhypoteket. Det ansågs vara systematiskt riktigt och rättvist samt underlätta det exekutiva förfarandet. Inget av dessa skäl har längre någon bärkraft.</p>
<p>Den verkan ägarhypoteket har i praktiken torde främst vara att det leder till tillämpning av andrahandspantsättning och utmätning av pantbrev.</p>
<p>Ett system utan ägarhypotek är mer följdriktigt. Det finns inget tungt skäl för att ge fastighetsägaren eller oprioriterade borgenärer möjlighet att vid exekutiv försäljning av fastigheten få utdelning före borgenärer med panträtt i fastigheten.</p>
<p>Ordningen utan ägarhypotek stämmer vidare bäst överens med vad som gäller i de flesta andra, närliggande länder. En reform innebär också vissa förenklingar av det exekutiva systemet.</p>
<p>Ägarhypoteket och utmätning av pantbrev skall således utmönstras.</p>
<h2>Andrahandspantsättning</h2>
<p>Däremot bör möjligheten att pantsätta i andra hand finnas kvar. Ett avskaffande skulle innebära dels en minskning av fastighetsägarens handlingsfrihet, dels förhållandevis besvärliga övergångsproblem. Inte heller finns bland aktörer någon enad opinion om att avskaffa möjligheten att pantsätta i andra hand.</p>
<p>Eftersom systemet med andrahandspantsättning uppfattas som krångligt finns det skäl att försöka förenkla rutinerna. Några författningsändringar behövs emellertid inte för det. En förenkling är därför något som får åstadkommas genom överenskommelser mellan kreditinstituten.</p>
<p>Övrigt</p>
<p>Möjligheten att meddela inteckning i utländsk valuta innebär att ändringar behöver göras av berörda myndigheters datasystem. Patent- och registreringsverket har angett att verket behöver medel för utveckling av dess system och att detta får finansieras med höjda avgifter. Hos andra myndigheter torde det inte uppkomma särskilda kostnader som ställer krav på finansiering. Nämnas kan att Lantmäteriverket anser att verket under alla omständigheter står inför en omfattande systemförnyelse samt att Riksskatteverket bedömer att nödvändiga åtgärder på dess område kan vidtas inom ramen för befintliga anslag.</p>
