<h1>Sammanfattning</h1>
<h2></h2>
<p>Litteraturen om TNR (bl.a. 2003 AVMA Animal Welfare Forum) betonar betydelsen av att utan åtgärder för att motarbeta fortsatt övergivande av katter kommer TNR inte att fungera som ett sätt att minska antalet förvildade katter i ett område. Risken är annars att det kan leda till att flera människor lämnar av sina katter i ett TNRområde eftersom de vet att katterna får mat. TNR passar inte för alla kattkolonier. Variationer när det gäller klimatförhållanden i ett område, förutsättningar för katterna att hitta skydd, samt möjlighet att avgränsa kattkolonin från andra ägda utekatter är alla faktorer som måste vägas in innan ett TNR-projekt påbörjas i ett område. TNR kan vara dyrt och tidskrävande för dem som är involverade. Det bör påpekas att det kan vara mera kostnadseffektivt att subventionera kastrering av ägda katter istället för att använda pengar inom TNR.</p>
<p>Jordbruksverket anser att alla husdjur i Sverige, inklusive katter, bör ha en ägare och ett hem. Enligt förarbetet till djurskyddslagen anses att redan det förhållandet att ett djur har övergivits eller av annan anledning kommer att lämnas utan tillsyn under en längre tid innebär att djuret är utsatt för lidande. Därför är det viktigt att framhålla att katter som omfattas av ett TNR-projekt inte ska tillåtas få ett sämre djurskydd än t.ex. stallkatter eller andra utekatter. Här ska de nya hund- och kattföreskrifterna beaktas, t.ex. att tillsyn ska äga rum minst två gånger dagligen. TNR-projekt oftast bemannas av ett flertal volontärer, som matar katterna olika dagar. Detta, tillsammans med det faktum att många katter har liknande utseende och alla katter förmodligen inte visar sig varje dag, kan göra det mycket svårt att katterna får den dagliga tillsyn som krävs. I stora grupper av katter ökar dessutom risken för bråk mellan katterna. De bit- och rivskador som då uppkommer är svåra att upptäcka på förvildade katter och kan leda till infektioner om de inte behandlas.</p>
<p>Förvildade katter är ett djurskyddsproblem som härstammar från kattens låga status och låga ekonomiska värde och Jordbruksverket välkomnar alla åtgärder som höjer kattens status och som sprider kunskap om hur en bra katthållning ska vara. I teorin instämmer Jordbruksverket med Djurskyddsmyndighetens yttrande om TNR det finns inget juridiskt hinder i djurskyddslagstiftningen för att TNR används i Sverige om katterna får den tillsyn, mat och skydd som lagen kräver. Däremot anser Jordbruksverket att det kan finnas många praktiska problem, bland annat möjligheten att ge förvildade katter tillräcklig med tillsyn, och därmed svårigheter när det gäller uppfyllandet av de grundläggande kraven i djurskyddslagstiftningen. Även med alla goda intentioner bakom ett TNR-projekt, anser Jordbruksverket att det skulle vara oerhört svårt, om inte omöjligt, att ge förvildade katter den tillsyn, mat, skydd eller hälsovård som djurskyddslagstiftningen kräver.</p>
<h2>7.3.3 Myndigheternas kostnader för hantering av herrelösa katter</h2>
<p>Utredaren har bett länsstyrelserna och polismyndigheterna att ange sina kostnader för hantering av herrelösa katter. Både länsstyrelserna och polismyndigheterna har dock angivit att de inte kan få fram uppgifter om den exakta kostnaden för hantering av ett specifikt djurslag från sina system. Beräkningarna nedan bygger därför på de olika myndigheternas uppskattningar.</p>
<p>Länsstyrelsernas uppskattningar visar på att kostnader för hanteringen av herrelösa katter varierar mycket mellan olika län. Den länsstyrelse som uppgav den högsta årskostnaden uppskattade denna till mellan en till två årsarbetskrafter (dvs. ca 1 miljon kronor). De länsstyrelser som uppgav de lägsta kostnaderna låg på mellan 25–30 000 kronor. Skillnaderna beror troligen delvis på att antalet herrelösa katter varierar kraftigt mellan länen. Det är också troligt att det finns vissa skillnader i hantering av dessa ärenden på olika länsstyrelser.</p>
<p>Utifrån länsstyrelsernas uppskattningar blir den genomsnittliga kostnaden för varje länsstyrelse cirka 150 000 kronor om kostnaderna skulle spridas lika över landet. Totalt för 21 län skulle i så fall kostnaden för länsstyrelsernas hantering av herrelösa katter 2010 vara 3 150 000 kronor.</p>
<p>Även polismyndigheternas kostnader för hantering av herrelösa katter skiljer sig åt mellan länen. Utredarens beräkningar av kostnader nedan är baserade på de uppgifter som polismyndigheterna lämnat till Rikspolisstyrelsen under våren 2011 för året 2010. Polismyndigheterna har uppgett svårigheter med att beräkna vad hantering av herrelösa katter innebär i kostnader. Ärendena sträcker sig ofta över en längre tid och har många inblandade. Utifrån de uppskattningar som många men inte alla polismyndigheter har gjort så har utredaren räknat ut ett genomsnitt för att på så sätt åtminstone få fram en grov skattning av vad hanteringen av katterna kostar polisen.</p>
<p>Antalet årsarbetskrafter för alla omhändertaganden av djur blir utifrån polismyndighetens uppskattningar i genomsnittet 1,2 årsarbetskrafter per län. Totalt för 21 län skulle detta alltså innebära cirka 25 årsarbetskrafter. För enbart omhändertagande av katt är genomsnittet av uppskattningarna 0,43 årsarbetskrafter per län vilket ger totalt cirka 9 årsarbetskrafter i landet. Utöver detta läggs i genomsnitt enligt polismyndighetens uppskattningar 0,3 årsarbetskrafter per län för hantering av herrelösa katter enligt hittegodslagen. Totalt blir detta ytterligare cirka 6 årsarbetskrafter. Om kostnaden per årsarbetskraft beräknas till 650 000 kronor så blir polisens personalkostnader för 15 årsarbetskrafter cirka 10 miljoner kr (9 750 000 kronor).</p>
<p>Till detta kommer omkostnader som uppstallning, veterinärvård m.m. På grund av olikheter i rapporteringen mellan de olika polismyndigheterna så har utredningen inte några tillförlitliga uppgifter om hur stora dessa kostnader är men uppskattar att detta totalt bör uppgå till minst 2 miljoner kronor. (Förutom uppstallning och veterinärkostnader har både länsstyrelserna och polismyndigheterna även kostnader för uttryckning och inspektionsresor.)</p>
<p>Polisen har även uppgett antalet ärenden när det gäller verkställighet av beslut enligt 31 eller 32 § djurskyddslagen dvs. omhändertaganden av djur. Dessa uppgifter visar att polisen under 2010 hade 871 ärenden när det gäller omhändertagande av djur enligt djurskyddslagen och cirka en tredjedel, 290 ärenden, utgjordes av ärenden med herrelösa katter. Utöver detta hanterade polismyndigheterna 1 819 kattärenden enligt lagen om hittegods.</p>
<p>Totalt skulle länsstyrelsernas och polismyndigheternas kostnader för herrelösa katter utifrån de uppskattningar som har gjorts uppgå till runt 15 miljoner kronor för år 2010. Eventuellt är detta lågt räknat om omkostnaderna utöver personalkostnaderna är större.</p>
<p>Statens dyrehelsetilsyn fick 1998 i uppdrag av Landbruksdepartementet att utreda frågan om herrelösa och förvildade katter. I februari 2001 presenterade de rapporten Eierløse/forvillede katter – problembeskrivelse og forslag til løsninger  . I rapporten konstateras det att inte några vilda katter finns i Norge annat än lodjuren. De herrelösa katterna har alltid sitt ursprung i ägda katter och förvildningen beror på att de inte har präglats på människor under den tiden i uppväxten när de är mottagliga för detta och som är det enda som skiljer de ”förvildade” katterna från de ”tama” katterna.</p>
<p>Det framförs också i rapporten att såväl ägda som herrelösa katter kan vara en miljömässig belastning för ett bostadsområde och för jakt på fåglar och småvilt. Vad gäller risken att bli smittad av sjukdomar från herrelösa katter så anses den vara varken mindre eller större än den är för ägda katter.</p>
<p>I rapporten konstateras att problemen med herrelösa katter är så pass allvarliga att man måste försöka finna lösningar på dem. Omfånget på problemet är också så stort att man är förpliktad att åtgärda det i och med att Norge har ratificerat Europarådets konvention om sällskapsdjur.</p>
<p>Generellt framhålls att det är oacceptabelt att hålla katter på ett sådant sätt att de kan komma på avvägar, bli mer eller mindre vanskötta och ligga samhället till last. Precis som att ett etiskt gott djurhållande kan ha positiva effekter på t.ex. medmänsklighet och andra samhällsvärden så kan ett dåligt djurhållande ha motsvarande negativa effekter. Om en mentalitet likt ”slit och släng” brukas på levande djur så ger det biverkningar i samhället likt ringar på vattnet.</p>
<p>Det påpekas också att det i Norge finns en allmän plikt i Dyrevernloven att hjälpa djur som har påträffats sjukt, skadat eller hjälplöst. Om djuret saknar ägare så täcker staten upp kostnaderna för detta.</p>
<p>I rapporten föreslås ett tudelat lösningsförslag med dels en förebyggande del för att undvika att katter ska bli herrelösa, dels en hanterande del för de katter som blivit herrelösa. Det understryks att den verkliga lösningen på problemet ligger i den förebyggande delen för om man inte kommer åt källan till problemet så kommer problemet aldrig att lösas. Vikten ligger därför på att förebygga vilket också anses vara både den mest resurseffektiva och bästa lösningen ur etisk synvinkel.</p>
<p>Det förebyggande arbetet föreslås bl.a. bestå av att skapa förståelse för att hållande av katt medför ansvar både för djuret och för miljön. Krav på att alla katter ska märkas föreslås samt att förhållningsregler införs gällande hållande och ”överproduktion” av kattungar. Insatser föreslås såväl nationellt som lokalt, samt såväl statligt som i regi av djurskyddsorganisationer.</p>
<p>Andra åtgärder som föreslås i rapporten är dels begränsningar i antal katter per djurhållare eftersom detta ofta utgör källan till herrelösa katter, dels krav på att katter ska steriliseras eller kastreras.</p>
<p>Gällande hanteringen av de redan herrelösa katterna föreslås det i rapporten att ansvar och tillvägagångssätt för hantering av problemet klargörs. Vidare föreslås dels avlivning, dels kastrering, märkning och utsättning igen. Gällande avlivning påpekas att det kan vara ett förnuftigt alternativ där det inte är möjligt att följa upp katterna efteråt. Gällande kastrering och återutsättning så krävs det att katterna följs upp med tillsyn, foder och lokal för djurhållning. Det påpekas att kattungar inte bör sättas ut igen eftersom de ofta klarar sig dåligt. Denna metod är något mer arbets- och resursbetungande i början men kan vara mindre konfliktfyllt och kostnadsbesparande på sikt. Det anges att i flera städer genomförs detta som ett samarbete mellan kommunen och lokala djurskyddsorganisationer där de sistnämnda står för mycket av det praktiska arbetet och kommunen för kostnaden.</p>
<h2>7.3.5 Danska erfarenheter av problemen med herrelösa katter</h2>
<p>Det danska djuretisk rådet (Dyreetiske Råd) ombads 2002 av Justitsministeriet att se över problematiken kring herrelösa katter. År 2004 presenterade de rapporten Det Dyreetiske Råd: Udtalelse om katte.</p>
<p>I rapporten anger rådet att de herrelösa katternas förhållanden inte kan ses vara isolerat från människans hållande av katten som husdjur och rådet har därför valt att uttala sig om katter generellt. Katter har som de ser det en särskild status i förhållande till andra husdjur eftersom de lever både som familjedjur men också på vissa sätt som vilda djur.</p>
<p>Rådet uppger att diskussionen kring förvaltning av herrelösa katter är komplicerad eftersom det som man vet om de herrelösa katternas förhållanden är begränsat. Det finns en utbredd tro att herrelösa katter har ett dåligt liv. Rådet menar dock inte att det finns tillräckligt mycket dokumenterat för att kunna säga att det är generellt så även om det helt klart är så på vissa platser. Rådet framför att katten bör få vara en del av den danska faunan och det ska krävas särskilda skäl att gå ifrån detta. Sådana skäl kan vara av hänsyn till människor eller djurskyddsskäl. Om katterna inte är till skada och i god kondition bör de få klara sig själva och om fodervärdar vill ta på sig ansvaret att mata dem så ska det vara tillåtet. Djurens välfärd måste dock försäkras i den mån det är möjligt och att sjuka djur avlivas.</p>
<p>Rådet anger att det på kommunal nivå ska finnas beredskap att ta sig an problem med sjuka djur eller med djur som är till skada för människor. Krav ska läggas på samtliga kommuner och resurser till detta ska komma från ett samarbete mellan kommuner, djurskyddsorganisationer, veterinärer och engagerade medborgare. Förvaltningen av de herrelösa katterna är kommunernas ansvar och de får ingå avtal med djurskyddsorganisationer och veterinärer om det praktiska utförandet samt och betalningen av detta.</p>
<p>Rådet påtalar också att det finns behov att uppmana till ansvarsfull hållning av katter överhuvudtaget. Som regel bör alla ägda katter vara märkta och registrerade även om det kanske inte går att uppnå fullt ut. Rådet menar även att det är oacceptabelt att låta bli att märka och registrera en katt men anser inte att det ska ställas lagkrav på det. Märkningen försäkrar att katter kan komma tillbaka till sina ägare något som annars kan vara svårt. Märkningen säkrar också individen från att bli avlivad om den blir infångad, en märkt katt som orsakar skada ska inte avlivas utan ägaren ska letas upp och ställas ansvarig för att se till att problemen upphör.</p>
<p>Alla icke märkta katter kommer omvänt att kunna bli betraktade som herrelösa samt infångade och avlivade under de kommunala ordningarna.</p>
<p>Rådet anser också att ett ansvarsfullt hållande av katter omfattar att ta ansvar för kattens potentiella fortplantning. Kattägare eller fodervärdar till katter måste antingen kastrera/sterilisera katterna eller se till att överblivna kattungar avlivas.</p>
<p>Alla katter som rör sig fritt kan bidra till spridande av sjukdomar, jakt på fåglar eller orsaka sanitära och andra problem. Dessa problem har dock rådet inte värderat som så allvarliga. Rådet har förståelse för att människor har olika gränser i sin tolerans för katter och att problem med katter kan upplevas som stora. Rådet vädjar om större tolerans i förhållande till katter samtidigt som det ska vara möjligt att säga ifrån om man känner sig allvarligt besvärad av katter.</p>
<p>Rådet anser inte att katten är rättslös utan har en situation som är någorlunda lik den för hunden. Rådet anser att lagstiftningen ska beskydda katternas intressen och lägga ansvar på ägarna.</p>
<p>I rapporten föreslår rådet två ändringar i existerande lagstiftning. Den ena är ett förbud mot att skjuta katter. Att avliva katter genom skjutning kan enligt rådet endast accepteras när katten inte kan infångas och avlivas på annat sätt. Det andra förslaget är att införa regler för näringsmässigt hållande av katt på samma sätt som det finns för hund.</p>
<h2>7.4 Vilken myndighet har ansvaret för att åtgärda problem med herrelösa katter?</h2>
<p>Ett antal instanser har framfört att ett stort problem när det gäller övergivna och förvildade katter är att avgöra vilken lagstiftning som ska tillämpas. Det anses vara oklart hur ansvarsfördelningen ser ut mellan de myndigheter som hanterar ärenden med herrelösa katter. Det framhålls även att situationen i vissa fall kompliceras ytterligare genom att enskilda ingriper och agerar före det att någon myndighet gör det.</p>
<p>I Djurskyddsmyndighetens PM (Dnr 2007:1953) uppges bl.a. följande.</p>
<p>Både bortsprungna och övergivna katter omfattas av djurskyddslagen. En bortsprungen katt torde vara att anse som ”borttappad” innan den blir förvildad, varför den omfattas även av hittegodslagen och efter ett tag också av tillsynslagen, liksom – i vart fall i början av bortovaron – av miljöbalken. Till slut omfattas den bortsprungna katten av tre olika lagstiftningar som erbjuder olika lösningar på praktiskt taget samma problem. En övergiven katt omfattas däremot inte av hittegodslagen men väl av djurskyddslagen och tillsynslagen.</p>
<p>I en tidigare skrivelse om kommunalt djurskydd den 2 november 2004 (dnr 20-2531/04) anför Djurskyddsmyndigheten dock bl.a. följande i fråga om olika myndigheters ansvar för herrelösa katter.</p>
<p>Om det inte är helt uppenbart att en katt saknar ägare eller vårdare (vilket mycket sällan torde vara fallet) så bör polisen omhänderta den som hittegods – ett av syftena med att omhänderta hittegods är att utröna vem ägaren är, vilket ibland också kan innebära utredande av om det alls finns en ägare. Polisen är skyldig att omhänderta hittegods som överlämnas till dem enligt 2 § första stycket lagen om hittegods.</p>
<p>En övergiven katt (eller ett annat djur) kan också omhändertas omedelbart med stöd av 32 § djurskyddslagen (1988:534). Även polismyndigheten är skyldig att omhänderta djur omedelbart om förutsättningarna i 32 § djurskyddslagen är uppfyllda. Enligt förarbetena kan ett djur anses utsatt för lidande redan genom att det är övergivet. I förarbetena tycks man dock förutsätta att det finns en ägare eller vårdare.</p>
<p>Helt enkel är dock inte frågan, eftersom Djurskyddsmyndigheten vet att polisen och även kommunen ibland inte vill ta något ansvar för katter som är övergivna och sedan förökar sig.</p>
<p>Oklarheterna i fråga om vilken myndighet som är ansvarig för herrelösa katter uppges av olika instanser ofta få till följd att inte någon myndighet känner sig ansvarig för att åtgärda detta ofta kostnads- och arbetskrävande problem. I det följande redogörs för vilket ansvar för herrelösa katter som länsstyrelser, polismyndigheter och kommuner kan anses ha enligt nuvarande lagstiftning.</p>
<h2>Länsstyrelsernas ansvar</h2>
<p>Enligt 32 § punkten 2 djurskyddslagen ska länsstyrelsen eller polismyndigheten besluta om att ett djur som är utsatt för lidande omedelbart ska omhändertas om ägaren till djuret är okänd eller inte kan anträffas. Länsstyrelsen har enligt 32 § andra stycket djurskyddslagen ansvar för att avgöra om att ett beslut om omhändertagande som har fattats av någon annan ska fortsätta att gälla. Vidare ska länsstyrelsen enligt 34 § djurskyddslagen besluta om vad som ska ske med omhändertagna djur.</p>
<p>Som har nämnts i tidigare avsnitt ska enligt vad som uttalas i förarbetena till djurskyddslagen katter som är herrelösa anses vara utsatta för lidande. Med denna tolkning är länsstyrelsen och polismyndigheten skyldiga att fatta beslut om omhändertagande. Denna uppfattning har stöd av vissa länsstyrelser i de fall som inte tillsynslagens bestämmelser anses vara tillämpliga i första hand. Det förekommer dock att vissa länsstyrelser inte anser att det alls är möjligt att omhänderta herrelösa katter med stöd av djurskyddslagen, utan anser att det är polisens eller fastighetsägarens ansvar att se till att herrelösa katter avlivas med stöd av tillsynslagen.</p>
<h2>Polismyndigheternas ansvar</h2>
<p>Enligt ovan nämnda tolkning av förarbetena till djurskyddslagen är även polismyndigheten, i likhet med länsstyrelsen, ansvarig för att omedelbart omhänderta herrelösa katter enligt 32 § punkten 2. Polismyndigheten ansvarar enligt 32 § tredje stycket djurskyddslagen för verkställighet av länsstyrelsens beslut om omhändertagande. Det är även polismyndigheten som enligt 34 § tredje stycket ansvarar för verkställighet av länsstyrelsens beslut om vad som ska hända med djuret efter omhändertagandet, dvs. försäljning, överlåtelse på annat sätt eller avlivning.</p>
<p>Enligt uppgift från Länsstyrelsen i Stockholms län förekommer det dock inte i praktiken att polisen fattar beslut om omhändertagande enligt 32 § djurskyddslagen annat än i samband med ingripanden i bostäder och liknande situationer. Det uppges att frågor om herrelösa katter hanteras mycket olika hos respektive polismyndighet, men en vanlig uppfattning hos polismyndigheterna är att frågan ska hanteras enligt tillsynslagens bestämmelser eller av länsstyrelsen.</p>
<p>Polisen är också ansvarig för att ta emot herrelösa katter i de fall som katter omfattas av hittegodslagen. Enligt polisens uppfattning är det dock endast i fall där det framstår som mer uppenbart att katten är borttappad och inte övergiven eller förvildad. Detta kan t.ex. vara fallet med katter som upphittas i transportbur eller om något annat tyder på att katten har kommit ur ägarens besittning eller i frågan om katter som är märkta. I polismyndighetens uppgifter ingår även att pröva frågor om det föreligger förutsättningar för att inom tätbebyggt område bevilja tillstånd till avlivning enligt 21 § tillsynslagen av katter som med skäl kan antas vara övergivna eller förvildade.</p>
<h2>Kommunernas ansvar</h2>
<p>Herrelösa katter kan också bli kommunens ansvar om de utgör ett miljö eller hälsoproblem. I 9 kap. miljöbalken finns särskilda bestämmelser om miljöfarlig verksamhet och hälsoskydd. Enligt 9 kap. 3 § miljöbalken definieras begreppet olägenhet för människors hälsa som störning som enligt medicinsk eller hygienisk bedömning kan påverka hälsan menligt och som inte är ringa eller helt tillfällig . I kommentaren till miljöbalken anges att man vid denna bedömning bör se till hur en människa typiskt sett skulle reagera på olägenheten. Om kommunen har misstanke om att ett sällskapsdjur som innehas av privatperson bär på en allvarlig smittsam sjukdom som kan föras över till människor så ska kommunen omedelbart vidta de åtgärder som behövs för att spåra smittan och undanröja risken för smittspridning. Detta framgår av 9 kap. 15 § miljöbalken. Kommunen kan bl.a. avliva sällskapsdjur som hålls av privatpersoner om det är nödvändigt för att förhindra spridningen av sjukdomen.</p>
<p>Kommunernas ansvar enligt miljöbalken tar sikte på situationer där katter kan innebära olägenhet för människors hälsa eller sanitära olägenheter. När kommunerna agerar med stöd av denna lagstiftning så är det som regel en fråga om ingripanden i bostäder. I dessa ärenden finns det alltså som regel även någon som är eller bör anses vara djurhållare.</p>
<p>Kommunernas ansvar i fråga om hantering av herrelösa katter bör aktualiseras främst i de fall där kommunen är fastighetsägare och vid tillämpning av tillsynslagens bestämmelser om avlivning av katter som med skäl kan antas vara övergivna eller förvildade.</p>
<p>Miljö- och hälsoskyddsnämnden eller motsvarande nämnd inom kommunen får driva ärenden som rör anmäld olägenhet avseende djurhållning. Av 36 § förordningen om miljöfarlig verksamhet och hälsoskydd (1998:899) framgår att husdjur och andra djur som hålls i fångenskap ska förvaras och skötas så att olägenheter för människors hälsa inte uppkommer. Enligt Rikspolisstyrelsens handledning som syftar till att underlätta för polismyndigheterna vid handläggningen av olika ärendetyper avses med husdjur även sällskapsdjur, exempelvis hund och katt.</p>
<p>Frågor om lösspringande katter har prövats enligt bestämmelser i miljöbalken och förordningen om miljöfarlig verksamhet och hälsoskydd, se t.ex. exempelvis Miljödomstolen Stockholms tingsrätt den 20 december 2001 (mål nr M 398-00) och den 11 februari 2003 (mål nr M 7-01).</p>
<h2>7.5 Utredarens överväganden och förslag</h2>
<p>Utredaren anser att omfattningen och komplexiteten av problemen med herrelösa djur och då framför allt katter kräver att ett antal olika åtgärder vidtas. Enligt utredarens mening varken kan eller bör problemet få fortgå olöst. Den främsta anledningen till att åtgärder måste sättas in är att de herrelösa djuren far illa eller riskeras att fara illa. Forskning visar att t.ex. många herrelösa katter är sjuka, undernärda, bär på parasiter och dör i tidig ålder. Detta är enligt utredaren inte en acceptabel djurhållning. Att inte bättre ta hand om övergivna eller förvildade djur står också i strid med de förpliktelser som Sverige har enligt Europarådets konvention om sällskapsdjur.</p>
<p>En annan anledning till att åtgärder bör sättas in är att problemen med de övergivna djuren, och då avses främst de herrelösa katterna, i dag upptar stora myndighetsresurser. Både polismyndigheterna och länsstyrelserna måste avsätta oproportionerliga resurser i sin hantering av herrelösa katter. Utredaren anser därför att både länsstyrelsen och polisen måste ges bättre verktyg för att kunna hantera detta problem snabbare och mer ändamålsenligt.</p>
<p>För att åstadkomma en förändring anser utredaren att ett antal åtgärder behöver genomföras. Några av dessa åtgärder syftar till att försöka lösa problemet med övergivna eller förvildade djur i stort och gäller därför för alla djurarter. Andra åtgärder syftar enbart till att försöka lösa problemet med herrelösa katter. För att lösa problemen med övergivna och förvildade djur på både lång och kort sikt bedömer utredaren att en kombination av olika åtgärder är nödvändiga.</p>
<h2>Åtgärd nummer 1: Övergivna och förvildade djur ska omfattas av djurskyddslagen</h2>
<p>Den första åtgärden är att tydliggöra att övergivna och förvildade djur (dvs. herrelösa djur) av tamdjursarter omfattas av djurskyddslagstiftningen. Med tamdjursarter avses djur som av tradition hålls av människan och inte naturligt lever vilt i den svenska naturen. Detta omfattar t.ex. lantbruksdjur som får och nötkreatur samt traditionella sällskapsdjur som hund och katt. Det omfattar också mindre traditionella sällskapsdjur som reptiler, sköldpaddor eller andra exotiska djurarter som har förts in i Sverige för att hållas för sällskap och hobby. Däremot omfattas inte djur av arter som lever vilt i Sverige t.ex. rådjur, älg eller varg.</p>
<p>Den tamkatt som finns i Sverige har varit domesticerad under flera tusen år. Ur ett biologiskt perspektiv kan därför inte katten betraktas som ett vilt djur och görs inte heller så i många andra länder, t.ex. USA, Australien och Norge. Inte heller i juridisk bemärkelse anses herrelösa katter vara vilda djur i t.ex. Europarådets konvention om sällskapsdjur. Enligt denna konvention definieras herrelösa djur som sällskapsdjur om de tillhör den första eller andra generationen av herrelösa djur. Som utredaren ser det bör dock inte hanteringen av de olika generationerna av herrelösa katter skilja sig åt. Detta delvis på grund av de praktiska svårigheter som detta skulle medföra men också delvis på grund av att den domesticeringsprocess som har pågått under flera tusen år inte rimligen kan anses försvinna på ett fåtal generationer. Utgångspunkten är att det inta ska finnas några förvildade katter oavsett generation. Forskning visar också att det sker en kontinuerlig tillströmning av katter som har varit ägda och generation ett och två kan därför förmodas utgöra en betydande del av de herrelösa katterna.</p>
<p>Utredaren anser alltså att även övergivna och förvildade djur, inklusive herrelösa katter, ska omfattas av djurskyddslagen. Utredarens föreslår därför att det i den nya lagen ska anges: Lagen omfattar alla djur som hålls av människan och de viltlevande djur som används, eller avses användas i djurförsök. Lagen omfattar även övergivna och förvildade djur av tamdjursarter.</p>
<h2>Åtgärd nummer 2: Ett tydligt förbud mot att överge djur införs</h2>
<p>Utredaren anser att det bör förtydligas att man inte får överge djur. I dag finns det krav på daglig tillsyn vilket är ett indirekt förbud mot att överge djur. Utredaren bedömer dock att ett uttryckligt förbud skulle fylla en viktig vägledande funktion. Ett uttryckligt förbud finns också i Europarådets konvention om sällskapsdjur som Sverige förbundit sig att följa (art. 3.2 Nobody shall abandon a pet animal ).</p>
<p>Utredaren föreslår därför att det införs en bestämmelse i lagen med lydelsen Djur får inte överges . Ett sådant förtydligande har efterfrågats av ett antal olika instanser. Ett uttryckligt förbud att överge djur finns också i flera andra länder som t.ex. Finland, Tyskland och Italien.</p>
<h2>Åtgärd nummer 3: Märkning och registrering av katter</h2>
<p>För att lösa problemet med de många herrelösa katterna anser utredaren att ytterligare åtgärder krävs. Utredaren föreslår därför att det införs krav i djurskyddslagen på att katter ska vara märkta och registrerade. Denna åtgärd har efterfrågats av så gott som alla länsstyrelser och ett antal andra myndigheter, intresse- och djurskyddsorganisationer.</p>
<p>Den främsta anledningen till att denna åtgärd är nödvändig är att katter, till skillnad från andra djur som människan håller, tillåts röra sig fritt utomhus. När djur av andra tamdjursarter påträffas utan sin ägare kan man med fog anta att dessa är herrelösa (borttappade eller övergivna) men om en katt påträffas utan ägare kan man inte automatiskt dra den slutsatsen. I dag finns det inte något krav på märkning och registrering av katter vilket gör det i princip omöjligt att veta om en katt har en ägare eller är övergiven, bortsprungen eller aldrig har haft någon ägare. Detta orsakar problem för länsstyrelse och polis som i dag inte kan skilja de herrelösa katterna från de katter som har en ägare. Hanteringen av djuren blir därför ineffektiv och kostsam.</p>
<p>Som utredaren ser det har problemet med herrelösa katter uppstått på grund av att enskilda kattägare har brustit i sitt djurägaransvar. Utredaren anser därför att ansvaret för problemet bör läggas på kattägarna och att dessa bör hjälpa till att lösa och förebygga problemet med herrelösa katter. SVERAK, representanter för ett antal katthem, och många andra instanser har också uppgett till utredaren att de är mycket positiva till att krav på märkning och registrering av katt. Enligt deras mening skulle det höja kattens status.</p>
<p>Att införa krav på märkning kommer att medföra en viss kostnad för djurägaren men kommer samtidigt att bespara myndigheterna och samhället kostnader eftersom hanteringen av katterna kan bli mer effektiv. Utredaren anser också att det är viktigt att signalen till kattägarna är att myndigheterna inte är ansvariga för att ta hand om de katter som kattägarna har skaffat sig. Med krav på märkning och registrering kan länsstyrelsen eller polisen skilja ägda katter från herrelösa katter när de omhändertas och ägda katter kan då ges tillbaka till deras ägare. Är katterna däremot omärkta anser utredaren att de ska anses vara herrelösa och hanteras därefter. Om en kattägare låter en omärkt katt röra sig vind för våg får denne stå konsekvensen av att katten kommer att betraktas som herrelös om den fångas in av polis eller länsstyrelse. En informationskampanj om kravet på märkning av katt bör dock genomföras före det att kravet på märkning träder i kraft.</p>
<p>Länsstyrelserna och polisen har i dag omfattande kostnader för hanteringen av herrelösa katter. Enligt de beräkningar som utredaren har gjort på myndighetens skattningar skulle dessa kostnader ligga på runt 15 miljoner kronor om året (se tidigare avsnitt). Utredaren bedömer att dessa borde kunna minska markant om hanteringen effektiviseras. Att införa krav på märkning och registrering av katter är enligt utredarens mening en förutsättning för denna effektivisering.</p>
<p>Märkning</p>
<p>Utredaren anser att det i lagen ska anges att katter ska märkas på godkänt sätt och att märkning ska vara bestående. Med bestående märkning avses tatuering eller chipmärkning. Utredaren anser inte att halsband eller liknande kan anses vara en bestående eller pålitlig metod eftersom halsband kan gå sönder och falla av. Att katter ska vara märkta ska gälla för alla katter som finns stadigvarande i Sverige, dvs. gäller inte katter som t.ex. tas in i Sverige för att delta i tävlingar och som inte kommer att stanna i landet.</p>
<p>Det finns i dag etablerade rutiner för märkning av katt och många kattägare märker redan sina katter. Med lydelsen att katter ska märkas på godkänt sätt avses att märkningen ska, liksom i dag, ske i överensstämmelse med de djurskyddsbestämmelser som finns på området. I dag får djur identitetmärkas genom inplantering av mikrochip under förutsättning att det utförs av veterinär eller av person som har genomgått utbildning som har godkänts av Jordbruksverket. Detta framgår av 5 kap. 3 § punkt 3 i Statens jordbruksverks föreskrifter (SJVFS 2009:85)om operativa ingrepp  samt skyldigheter för djurhållare och för personal inom djurens hälso- och sjukvård.</p>
<p>Centralt register</p>
<p>Märkta katter ska registreras i ett centralt register. I lagförslaget anger utredaren att regeringen eller den myndighet som regeringen bestämmer ska ansvara för att ett för landet centralt register över katter och kattägare förs (kattregistret). Regeringen eller den myndighet som regeringen bestämmer får besluta att överlåta driften av registret till en annan myndighet eller till en organisation. Med detta avses att Jordbruksverket kan driva ett centralt kattregister eller överlåta detta på någon annan. I dag är t.ex. redan det hundregister som Jordbruksverket driver förberett för att kunna omfatta ytterligare ett djurslag. Jordbruksverket har meddelat att IT-kostnaderna för att inrätta ett kattregister beror på om katterna införs i samma register tillsammans med hundarna eller om systemet delas upp i två delar. Kostnaderna för dessa två olika lösningar är 350 respektive 600 IT timmar vilket räknat på 800 kronor timmen blir 280 000 kronor respektive 480 000 kronor.</p>
<p>Utredaren anser att kostanden för märkning och registrering ska betalas av kattägarna. Införandet, upprätthållande och hantering av registret ska ske enligt kostnadstäckningssystem. Som exempel kan nämnas att det i dag kostar 70 kronor för en hundägare att registrera sin hund i hundregistret. Som utredaren ser det är detta en mycket låg kostnad och även om denna dubblerades anser utredaren att det skulle vara en mycket rimlig kostnad.</p>
<h2>Åtgärd nummer 4: Tydliggörande av ansvar och effektivare hantering av herrelösa djur, inklusive katter.</h2>
<p>Tydliggörande av ansvar för herrelösa djur och omhändertagande</p>
<p>Utredaren har funnit att herrelösa djur för närvarande omfattas av djurskyddslagen, hittegodslagen, tillsynslagen och miljöbalken. På grund av detta blir både länsstyrelse, polis och kommun ansvariga för hanteringen av djuren och det inbördes ansvaret mellan olika myndigheter är i dag oklart. Utredaren bedömer att denna oklarhet är en del av orsaken till varför problemet med de herrelösa katterna blivit så stort och att detta ansvarsproblem därför måste lösas. Utredaren föreslår därför att övergivna djur ska omfattas av djurskyddslagen men också i fortsättningen enbart  av denna. På så sätt blir alltid länsstyrelsen ansvarig för hanteringen av dessa djur.</p>
<p>Utredaren anser dock att även polismyndigheten ska ha möjlighet att fatta beslut om omhändertagande av herrelösa djur. Detta kan t.ex. vara nödvändigt vid tillfällen när länsstyrelsen inte är bemannad. Om beslutet har meddelats av polismyndigheten, ska beslutet dock snarast underställas länsstyrelsen, som ska avgöra om det ska fortsätta att gälla.</p>
<p>Utredaren föreslår att en ny bestämmelse förs in i djurskyddslagen gällande omhändertagande av herrelösa djur. I den ska anges att om det är sannolik att ett djur är herrelöst ska länsstyrelsen eller polismyndigheten fatta beslut om omhändertagande.</p>
<p>När djur av andra tamdjursarter än katt påträffas utan sin ägare kan man med fog anta att dessa på något sätt är borttappade eller övergivna. Eftersom dessa djur förslås omfattas av djurskyddslagen blir länsstyrelsen ansvarig för att omhänderta dessa djur. Om däremot en katt påträffas utan ägare kan man inte automatiskt dra den slutsatsen att den saknar ägare eftersom katter tillåts röra sig fritt utomhus. Enligt utredarens mening ska länsstyrelsen endast ingripa när katten far illa eller medför någon form av problem. Det kan t.ex. handla om katter i en kattkoloni eller katter som påträffas magra eller skadade. I dessa fall ska katterna omhändertas och det ska undersökas om katterna är märkta eller inte. Om katterna är märkta kontaktas ägaren som får tillbaka katten mot den kostnad som omhändertagandet har medfört. Vill ägaren inte betala tillfaller katten staten och behandlas på samma sätt som den katt som är omärkt och andra övergivna eller borttappade djur (se nedan).</p>
<p>Hanteringen av övergivna djur, dvs. omärkta katter och djur av andra arter som påträffas övergivna eller borttappade innebär med detta förslag att länsstyrelsen omhändertar dessa djur och placerar dem på djurhem. Om djuren inte har efterfrågats inom 10 dagar anser utredaren att djuren ska tillfalla staten och får därmed säljas, överlåtas eller avlivas.</p>
<p>Utredaren föreslår också att bestämmelsen i 21 § tillsynslagen om att katter som med skäl kan antas vara övergivna eller förvildade får dödas (av jakträttsinnehavaren eller någon som företräder denne) tas bort. För att veta om en katt saknar ägare måste man först kontrollera om katten är märkt. Utredaren anser också att alla djur av tamdjursarter ska fångas in och omhändertas enligt nedan, inte skjutas från håll. Även bestämmelser i hittegodslagen gällande djur bör tas bort.</p>
<p>Försäljning, överlåtelse eller avlivning</p>
<p>Hur katter och andra herrelösa djur ska hanteras efter omhändertagande är en känslig fråga där personer har skilda åsikter. Vissa personer har framfört till utredaren att katter alltid bör tas om hand om och staten bör bekosta deras omvårdnad om inte någon vill ha dessa katter. Andra har framfört att avlivning är den bästa och mest humana lösningen för katter som inte någon vill ha.</p>
<p>Utredaren anser att katter som är sjuka, skadade eller så förvildade att de inte mår bra av att vara i människors närhet, bör avlivas. Är katten däremot frisk anser utredaren att katterna i första hand bör säljas eller överlåtas till personer som tar väl hand om dem. Många katthem bedriver i dag en imponerande omplacering av herrelösa katter till privatpersoner. Katthemmen har dock uppgett till utredaren att det svårt att hitta hem till alla de friska herrelösa katter som skulle kunna omplaceras.</p>
<p>Utredaren anser därför att i andra hand, om det inte går att hitta hem till dessa katter, bör katterna avlivas. Vissa personer har framfört att det inte är etiskt acceptabelt att avliva friska djur men som utredaren ser det är det en rätt som människan har tagit sig över alla djur som hon håller. Även om utredaren anser att kattens status ska höjas i den bemärkelsen att katter ska tas om hand och inte lämnas vind för våg att klara sig själva, ser inte utredaren att det finns etiska skäl att särskilja katterna från de andra djuren avseende rätt till liv. I Sverige används ett stort antal djur för många olika syften och de allra flesta av dessa avlivas som friska djur, dvs. får inte leva till dess att de dör av ålderdom. Detta gäller t.ex. samtliga djur som föds upp till slakt inom livsmedelsproduktionen. Att särskilja katten från de andra djuren i detta hänseende anser inte utredaren är logiskt. Däremot anser utredaren som har beskrivits ovan att en mängd ansträngningar bör göras för att så få djur som möjligt ska behöva avlivas. Genom föreslagna förebyggande åtgärder kommer antalet herrelösa katter som behöver avlivas i framtiden vara väsentligt färre.</p>
<p>TNRmetoden</p>
<p>Som alternativ till att oönskade katter avlivas har TNR-metoden förts fram vilken innebär att herrelösa katter fångas in, kastreras och släpps tillbaka ut igen. Denna metod har väckt mycket debatt och utredaren har tagit del av både myndigheternas och olika organisationers syn på denna metod, samt studerat forskningslitteraturen på området. Mot denna bakgrund har utredaren dragit två generella slutsatser: 1. att  TNR-metoden endast kan anses vara förenlig med djurskyddslagen om vissa förutsättningar uppfylls, och 2. att  TNR-metoden inte avlägsnar katter från ett område, dvs. inte löser problemet om målet är att helt få bort herrelösa katter från ett visst område.</p>
<p>Enligt utredarens mening är det förenligt med djurskyddslagen att fånga in och ta hand om herrelösa katter om det görs på ett sätt så att katterna inte skadas. Att kastrera dessa katter och släppa tillbaka dem ut i friheten igen är däremot mer tveksamt eftersom katter, i likhet med andra djur, inte får överges. Som utredaren ser det krävs det enligt djurskyddslagen att dessa katter får en likvärdig skötsel som andra hållna katter, dvs. tillsyn och mat samt veterinärvård i den utsträckning som specificeras i djurskyddslagstiftningen. Myndigheter, veterinärer och forskare har ställt sig tveksamma till om det går att uppnå sådan tillsyn och skötsel som motsvara de krav som djurskyddslagen ställer med TNR-metoden. Utredaren delar denna tveksamhet och bedömer att det i praktiken är svårt att bedriva nödvändig tillsyn över katter som hålls i TNR-projekt.</p>
<p>Det andra problemet med TNR-metoden är att den inte innebär att de herrelösa katterna försvinner från ett visst område. I och med att katterna kastreras så kan de inte föröka sig men de kommer ändå leva kvar där. TNR-metoden förutsätter alltså att herrelösa katter är önskvärda i vissa områden och detta anser utredaren kan ifrågasättas. Utredaren bedömer att dessa katter kan störa såväl boende i området som det vilda djur- och naturlivet. Även om många anser att man i ett samhälle får stå ut med att andras katter rör sig över ens tomt anser inte utredaren att man kan ta för givet att alla finner en hög koncentration av frispringande katter angenäm. Forskare har framfört att detta kan ses som en form av djurhållning utan inhägnader där man låter sina djur röra sig fritt över andra personers mark. Som utredaren ser det skulle detta behöva lämplighetsbedömas utifrån boendemiljön i varje enskilt fall om det skulle tillåtas. På samma sätt måste det också vägas in om detta är lämpligt från miljösynpunkt. Forskning visar att katter i höga koncentrationer kan vara ett hot mot vissa vilda djurarter.</p>
<p>Sammanfattningsvis anser utredaren inte att det är bevisat att man med TNR-metoden kan ge katter i kattkolonier en tillräcklig tillsyn för att den ska anses vara förenlig med djurskyddslagstiftningen. Som utredaren ser det krävs det mer forskning innan metoden kan godkännas från djurskyddssynpunkt. Om metoden därefter kan godkännas måste en sådan katthållning ändå prövas av länsstyrelsen i varje enskilt fall utifrån den skada som de frispringade katterna kan orsaka på det vilda djur- och växtlivet samt utifrån det obehag de kan orsaka de boende i området.</p>
<h2>Åtgärd nummer 5: Föreskrifter om hållande av katt</h2>
<p>I samband med att krav på märkning och registrering av katter införs i lagen så anser utredaren att Jordbruksverket även ska föreskriva om hållande av katter. Av myndighetens djurskyddsbestämmelser bör det bl.a. framgå att om katten tillåts vistas ute utan uppsikt så måste ägaren sätta in åtgärder så att den inte kan fortplanta sig okontrollerat. Detta kan åstadkommas på olika sätt, antingen genom kirurgisk kastrering eller genom medicinsk behandling (t.ex. p-piller).</p>
<p>Denna åtgärd kan motverka en stor del av den förnyelse av populationen av förvildade katter som djuren själva står för. Åtgärden kommer också att minska tillgången av oplanerade kattungar som är en av orsakerna till varför kattungar är så billiga och enkla att skaffa sig. Utredaren anser att en stor del av problemet med de herrelösa katterna kommer från att kattägare inte har kontroll över fortplantningen hos sina husdjur. Att en djurart tillåts sköta sin fortplantning och förökning helt utanför sin ägares kontroll är ett fenomen som inte accepteras inom någon annan djurhållning. Ansvaret är djurägarens och utredaren anser att det är djurägarna som måste förhindra uppkomsten av oönskade avkommor.</p>
<h2>7.6 Referenser</h2>
<p>Andersson, M., Loberg, J., Eriksson, P. 2007. Djurhemmens verksamhet i Sverige: Med fokus på katter. SLU, Inst. för husdjurens miljö och hälsa. Skara, Slutrapport till Djurskyddsmyndigheten.</p>
<p>Djurskyddsmyndigheten 2007. Förslag till ändringar i djurskyddslagstiftningen m.m. år 2007. Dnr: 2007-1593.</p>
<p>Jensen, P. 1993. Djurs beteende och orsakerna till det. LTs förlag Stockholm.</p>
<p>Statistiska Centralbyrån, 2006. Förekomst av sällskapsdjur – främst hund och katt – i svenska hushåll.</p>
<h2>Statens offentliga utredningar 2011</h2>
<p>Kronologisk förteckning – en likvärdig utbildning för ungdomar med utvecklingsstörning. U.</p>
<p>Åtgärder med anledning av övergrepp och allvarliga försummelser i samhällsvården. S.</p>
<p>En ny väg för arbetet mot dopning. Ku. – utvärdering av förhandlingsarbetet jämte överväganden om brukaravgifter och lånevillkor. N. – förslag och framåtblick. Ju.</p>
<p>En utvärdering av regeringens nationella handlingsplan för mänskliga rättigheter 2006–2009. + Lättläst + Daisy + Punktskrift. A. – flexibel utbildning för elever som tillhör specialskolans målgrupp. U. – Individen, kunskapen och ansvaret. S. – och vissa andra frågor. Fi.</p>
<p>Framtida regelverk och ansvarsförhållanden på naturgasmarknaden i Sverige. N. – en mänsklig rättighet. S. – Ett nytt system för den långsiktiga planeringen av transportinfrastruktur samt riktlinjer och processer för medfinansiering. N. – för en stabil kommunal verksamhet + Bilagedel. Fi. – behov och förutsättningar. A. – möjligheter och metoder. S. – med fokus på kvalitet! Hur stärker vi kvaliteten i gymnasial lärlingsutbildning? U. – analys och erfarenheter av den offentliga upphandlingen. S.</p>
<p>Social trygghet vid gränsarbete i Norden. S.</p>
<p>Systematisk förteckning</p>
<h2>Justitiedepartementet</h2>
<p>Transporter av frihetsberövade. [7]</p>
<p>Allmän skyldighet att hjälpa nödställda? [16] Förvar. [17]</p>
<p>Dataskydd vid europeiskt polisiärt och straffrättsligt samarbete. Dataskyddsrambeslutet, Europolanställdas befattning med hemliga uppgifter. [20]</p>
<p>Utökat polissamarbete i Norden och EU. [25] Cirkulär migration och utveckling – förslag och framåtblick. [28] En ny upphovsrättslag. [32]</p>
<p>En reformerad domstolslagstiftning. [42] Förundersökning</p>
<p>En samlad ekobrottsbekämpning. [47]</p>
<p>Asylsökande ensamkommande barn. En översyn av mottagandet. [64]</p>
<p>Utlämning. Del I + II. [71]</p>
<h2>Utrikesdepartementet</h2>
<p>Utrikesförvaltning i världsklass. [21] Spirit of Innovation. [22]</p>
<h2>Försvarsdepartementet</h2>
<p>Uppföljning av signalspaningslagen. [13]</p>
<p>Forskning och utveckling samt försvarslogistik – i det reformerade försvaret. [36]</p>
<h2>Socialdepartementet</h2>
<p>Sanktionsavgifter på trygghetsområdet. [3]</p>
<p>Barnen som samhället svek.</p>
<p>Åtgärder med anledning av övergrepp och allvarliga försummelser i samhällsvården. [9]</p>
<p>Rehabiliteringsrådets slutbetänkande. [15] Staten som fastighetsägare och hyresgäst. [31]</p>
<p>Bättre insatser vid missbruk och beroende – Individen, kunskapen och ansvaret. [35]</p>
<p>Ett myndighetsgemensamt servicecenter. [38] Månadsuppgifter – snabbt och enkelt. [40] Alkoholservering på särskilda boenden. [41]</p>
<p>Vård efter behov och på lika villkor – en mänsklig rättighet. [48]</p>
<p>Fortsatt föräldrar – om ansvar, ekonomi och samarbete för barnets skull. [51]</p>
<p>Ny instansordning för va-målen. [53] Kommunaliserad hemsjukvård. [55] Vanvård i social barnavård. Slutrapport. [61]</p>
<p>Framgångsrik företagshälsovård – möjligheter och metoder. [63]</p>
<p>Statens roll i framtidens vård- och omsorgssystem – en kartläggning. [65]</p>
<p>Sveriges internationella engagemang på narkotikaområdet + Bilagor 4 och 5. [66]</p>
<p>På jakt efter den goda affären – analys och erfarenheter av den offentliga upphandlingen. [73]</p>
<p>I gränslandet</p>
<p>Social trygghet vid gränsarbete i Norden. [74]</p>
<h2>Finansdepartementet</h2>
<p>Välfärdsstaten i arbete.</p>
<p>Inkomsttrygghet och omfördelning med incitament till arbete. [2]</p>
<p>Långtidsutredningen 2011. Huvudbetänkande. [11]</p>
<p>Sänkt restaurang- och cateringmoms. [24]</p>
<p>Likvärdiga förutsättningar – Översyn av den kommunala utjämningen + Bilagor. [39]</p>
<p>Offentlig upphandling från eget företag?! – och vissa andra frågor. [43]</p>
<p>Spara i goda tider – för en stabil kommunal verksamhet + Bilagedel. [59]</p>
<p>Rörelsereglering för försäkring och tjänstepension. Del 1 + 2. [68]</p>
<p>Sänkt moms på vissa tjänster? [70]</p>
<h2>Utbildningsdepartementet</h2>
<p>Svart på vitt – om jämställdhet i akademin. [1]</p>
<p>Den framtida gymnasiesärskolan – en likvärdig utbildning för ungdomar med utvecklingsstörning. [8]</p>
<p>Tid för snabb flexibel inlärning. [19] Studiemedel för gränslös kunskap. [26]</p>
<p>Med rätt att välja – flexibel utbildning för elever som tillhör specialskolans målgrupp. [30]</p>
<p>Rapportera, anmäla och avhjälpa missförhållanden – för barns och elevers bästa. [33]</p>
<p>Skolans dokument – insyn och sekretess. [58]</p>
<p>Gymnasial lärlingsutbildning – med fokus på kvalitet! Hur stärker vi kvaliteten i gymnasial lärlingsutbildning? [72]</p>
<h2>Landsbygdsdepartementet</h2>
<p>Revision av livsmedelskedjans kontrollmyndigheter. [23]</p>
<p>Underhållsansvaret för statens renskötselanläggningar. [62]</p>
<p>Ny djurskyddslag. [75]</p>
<h2>Miljödepartementet</h2>
<p>Kunskapsläget på kärnavfallsområdet 2011 – geologin, barriärerna, alternativen. [14] Strålsäkerhet – gällande rätt i ny form. [18] Etappmål i miljömålssystemet. [34] Rovdjurens bevarandestatus. [37]</p>
<p>Kärnavfallsrådets yttrande över SKB:s Fudprogram 2010. [50].</p>
<p>Kunskap på djupet – kunskapsunderlag för havsplanering. [56]</p>
<h2>Näringsdepartementet</h2>
<p>Genomförande av EU:s regelverk om inre vattenvägar i svensk rätt. [4]</p>
<p>Medfinansiering av transportinfrastruktur – utvärdering av förhandlingsarbetet jämte överväganden om brukaravgifter och lånevillkor. [12]</p>
<p>Så enkelt som möjligt för så många som möjligt. – En bit på väg. [27]</p>
<p>Fjärrvärme i konkurrens. [44]</p>
<p>FRANS</p>
<p>Framtida regelverk och ansvarsförhållanden på naturgasmarknaden i Sverige. [46]</p>
<p>Medfinansiering av transportinfrastruktur – Ett nytt system för den långsiktiga planeringen av transportinfrastruktur samt riktlinjer och processer för medfinansiering. [49]</p>
<p>Så enkelt som möjligt för så många som möjligt – vägen till effektivare e-förvaltning. [67]</p>
<p>Olagligt statsstöd. [69]</p>
<h2>Kulturdepartementet</h2>
<p>Antidopning Sverige.</p>
<p>En ny väg för arbetet mot dopning. [10]</p>
<h2>Arbetsmarknadsdepartementet</h2>
<p>Bemanningsdirektivets genomförande i Sverige. [5]</p>
<p>Samlat, genomtänkt och uthålligt?</p>
<p>En utvärdering av regeringens nationella handlingsplan för mänskliga rättigheter 2006–2009. + Lättläst + Daisy + Punktskrift. [29]</p>
<p>Uppdragstagare i arbetslöshetsförsäkringen. [52]</p>
<p>Större ekonomisk trygghet för förtroendevalda. Rätt till ersättning vid arbetslöshet. [54]</p>
<p>En bättre arbetsmiljö genom effektivare sanktioner. [57]</p>
<p>Ett nationellt kunskapscentrum för arbetsmiljö</p>
<p>– behov och förutsättningar. [60]</p>
