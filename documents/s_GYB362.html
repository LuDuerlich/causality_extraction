<h1>Sammanfattning</h1>
<h2></h2>
<p>E-delegationens uppdrag är att stärka utvecklingen av e-förvaltningen och skapa goda möjligheter för samordning inom offentlig förvaltning. Målet med e-förvaltning är</p>
<p>• att det blir så enkelt som möjligt för så många som möjligt att utöva sina rättigheter och fullgöra sina skyldigheter samt ta del av förvaltningens service,</p>
<p>• att stärka samhällets samlade utvecklingsförmåga och innovationskraft,</p>
<p>• en flexibel  e-förvaltning som utgår från användarnas behov.</p>
<p>Detta betänkande ger förslag till regeringen och myndigheter, kommuner och landsting samt beskriver delegationens förvaltningsgemensamma arbete för att driva på utvecklingen. Här följer en kort beskrivning av betänkandet Så enkelt som möjligt för så många som möjligt. Under konstruktion – framtidens  e-förvaltning.</p>
<h2>Förslag till regeringen</h2>
<p>Det finns ett stort behov av att finna en finansieringslösning  för strategiska e-förvaltningsprojekt. I detta betänkande finns ett förslag som bygger på den modell som finns inom staten för lånefinansiering.</p>
<p>Delegationen föreslår att regeringen</p>
<p>• vidimerar att den föreslagna modellen kan användas,</p>
<p>• anslår 10 miljoner kronor varje år som kan användas för finansiering av gemensamma förstudier,</p>
<p>• tillåter myndigheter att ta ut avgifter av varandra.</p>
<p>Anpassning av regelverk  är en central och avgörande parameter för att på sikt nå de mål och visioner som finns för e-förvaltning.</p>
<p>Delegationen föreslår att regeringen</p>
<p>• skyndsamt tillsätter en utredning med uppdrag att göra en översyn av registerförfattningarna.</p>
<p>Vissa projekt  bör särskilt prioriteras eftersom de är avgörande för utvecklingen av e-förvaltningen och skapar stora nyttor. Ett sådant projekt är Minskat uppgiftslämnande  med syftet att minska företagens administrativa börda, men även i förlängningen skapa lösningar för privatpersoner som lämnar uppgifter. Regeringen bör säkerställa att projektet snarast kan starta.</p>
<h2>Förslag till myndigheter och kommuner</h2>
<p>En viktig del i en behovsdriven e-förvaltning handlar om att samla in idéer, synpunkter, beröm och klagomål på ett systematiskt och ordnat sätt. Myndigheter, kommuner och landsting bör samla utvecklingsidéer  i en idébank och hålla tillgången till idébanken öppen för så många som möjligt.</p>
<p>Eftersom IP-adresserna är på väg att ta slut är det viktigt att myndigheter, kommuner och landsting snarast anpassar sina webbplatser till den nya adresstandarden (IPv6).  För att inte skada förtroendet för offentliga webbplatser behöver säkerheten ökas med hjälp av ett standardiserat tillägg (DNSSEC).</p>
<h2>Delegationens arbete Strategiska projekt</h2>
<p>Delegationen har under de senaste månaderna startat fyra nya projekt med hjälp av finansiering från delegationens myndigheter för att skynda på utvecklingen av e-förvaltningen. Projekten är prioriterade för att de förenklar, skapar nytta för många, sparar in kostnader, ger bättre kvalitet och snabbt kan ge resultat. Dessa projekt är:</p>
<p>• Mina sidor för privatpersoner  (förstudie)</p>
<p>Syftet med projektet är att göra kontakten med myndigheter och kommuner enklare för privatpersoner. Förstudien ska ta fram ett övergripande förslag till lösning för Mina Sidor för privatpersoner, för beslut om fortsättning. Försäkringskassan ansvarar för förstudien som avrapporteras i december 2010.</p>
<p>• E-arkiv och e-diarium (förstudie)</p>
<p>Det ska bli enklare för privatpersoner och myndigheter att hitta och ta del av sina ärenden och annan information. Förstudien, som presenteras i december 2010, ska utreda förutsättningar för gemensam hantering av e-arkiv och e-diarium inom offentlig sektor. Riksarkivet ansvarar för förstudien.</p>
<p>• E-tjänst över näringsidkare (förstudie)</p>
<p>Information om näringsidkare finns på många ställen. Projektet syfte är att ta fram en samlad e-tjänst med grundläggande information om alla svenska näringsidkare. Därmed ska det bli enkelt för privatpersoner, företag, myndigheter och kommuner att hitta informationen. Det ska också bli enkelt för utvecklare att bygga nya e-tjänster. Bolagsverket ansvarar för förstudien som väntas vara klar i december 2010.</p>
<p>• Tjänstekatalog  (pilot)</p>
<p>E-tjänster från myndigheter och andra offentliga aktörer ska publiceras i en tjänstekatalog. Syftet är att underlätta för utvecklare i deras arbete med att ta fram bra tjänster för privatpersoner, företag och offentlig sektor bland annat genom att vidareutnyttja information. Jordbruksverket ansvarar för att driva arbetet. En första prototyp levereras hösten 2010.</p>
<h2>Enkät om e-förvaltning</h2>
<p>En enkät om e-förvaltning har besvarats av nästan 200 myndigheter under sommaren 2010. Frågorna har handlat om behovsfångst, sociala medier, internationella projekt och IT-standardisering. Resultatet är i korthet följande:</p>
<p>En viktig förutsättning för e-förvaltning är att den utgår från användarnas behov. Närmare 70 procent av alla myndigheter uppger att de har e-tjänster. En fjärdedel av dessa har inte genomfört en behovsinventering vid utvecklingen av e-tjänster. Skälen är främst att man anser sig ha kunskap om målgruppens behov sedan tidigare, tidsbrist, brist på resurser och att behovsfångst inte är prioriterat. Nästan samtliga myndigheter uppger att de ser fördelar med att göra en inventering av målgruppernas behov. Men många ser också nackdelar som att behov som identifieras inte alltid är representativt för en större grupp, tenderar att få ett alltför kortsiktigt perspektiv och att det även är viktigt att klargöra hur myndighetens verksamhet kan förbättras och effektiviseras med e-tjänster.</p>
<p>Tio procent av myndigheterna uppger att de deltar i tillsammans i 57 internationella grupper och e-förvaltningsprojekt. Syftet är i de flesta fall kunskaps- och informationsutbyte eller har ett syfte att utveckla en e-tjänst. De flesta grupperna och projekten är inriktade mot förvaltningen.</p>
<h2>Sociala medier</h2>
<p>Enligt delegationens enkät uppger 44 procent av svenska myndigheter att de använder sig av sociala medier. De medier man använder är främst Facebook, Twitter, YouTube och bloggar. Endast fem procent av myndigheterna uppger att de har en policy för hanteringen av sociala medier.</p>
<p>Delegationen har av regeringen fått i uppdrag att ta fram riktlinjer kring myndigheternas användning av sociala medier, särskilt hur de rättsliga aspekterna ska beaktas. Anställdas privata användning och frågor som är förknippade med den, t.ex. anställdas yttrandefrihet och meddelarfrihet, omfattas inte av uppdraget. Det delegationen kommer ta fasta på i riktlinjerna är bland annat</p>
<p>• kravet på uppsikt över mediet,</p>
<p>• bestämmelserna om allmänna handlingar,</p>
<p>• behandling av personuppgifter,</p>
<p>• informationskraven.</p>
<p>Delegationen avser att presentera riktlinjer för sociala medier under hösten 2010.</p>
<h2>Vägledningar och andra aktiviteter</h2>
<p>Delegationen arbetar med att ta fram flera vägledningar. Två av dessa är klara i en första version. För att e-förvaltningen ska utvecklas behöver den vara en integrerad del i varje myndighets verksamhetsplanering. Vägledning för verksamhetsplanering med avseende på  e-förvaltning   beskriver vad varje myndighet bör tänka</p>
<p>på i sin verksamhetsplanering vad gäller på e-förvaltning. Delegationen har också arbetat fram Vägledning för kanalstrategi  som beskriver vad myndigheterna bör tänka på när man fattar beslut om vilka kontaktsätt myndigheterna ska använda för att leverera sina tjänster till privatpersoner och företag. Båda vägledningarna finns att läsa på delegationens webbplats.</p>
<p>Arbetet med att ta fram en  vägledning för automatiserad samverkan pågår. Vägledningen ska i första hand ge stöd till myndigheter i offentlig sektor i deras arbete med att förverkliga automatiserad samverkan genom elektroniskt informationsutbyte. Den kan också användas av företag och privatpersoner vid utveckling av  e-tjänster.  En första version av vägledningen beräknas vara klar vid årsskiftet 2010/2011.</p>
<p>Även en vägledning för webbutveckling  är på väg att tas fram. Den ska innehålla riktlinjer så att webbaserade gränssnitt kan användas av så många som möjligt på ett så enkelt sätt som möjligt. En första version av vägledningen är klar vid halvårsskiftet 2011.</p>
<p>Delegationen har av regeringen fått i uppdrag att främja och samordna vidareutnyttjandet av offentlig information.  Delegationen avser att genomföra möten med ett antal myndigheter, kommuner, branschföreträdare, intresseorganisationer samt andra aktörer inom näringslivet som kan berörs av PSI-direktivet.</p>
<p>För att kunna bedriva en gemensam utveckling av svensk e-förvaltning behöver vi en gemensam terminologi om begrepp som till exempel e-tjänst. Delegationen har därför startat ett arbete för att åstadkomma en katalog av termer för  e-förvaltning.</p>
<p>Delegationen tar under hösten 2010 fram en första version av ett ramverk för att identifiera, planera, realisera och följa upp nyttor och kostnader  kopplade till satsningar inom e-förvaltningsområdet.</p>
<p>Delegationen kommer att ta fram ett forum för medborgarförslag.  Sedan våren 2010 driver delegationen även ett elektroniskt forum för erfarenhetsutbyte,  www.edelegationen.ning.com.</p>
<p>Delegationen avser också att genomföra en attitydundersökning  för att finna åtgärder som ökar användandet av e-tjänster.</p>
