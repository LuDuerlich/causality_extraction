<h1>Sammanfattning</h1>
<h2></h2>
<p>Aktionsgruppen för barnkultur har under våren och sommaren 2005 genomfört en kartläggning av nuläget för barnkulturen i Sverige. Vi har i första hand baserat kartläggningen på befintligt material, t.ex. nationell kulturstatistik, regleringsbrev och årsredovisningar från statliga institutioner och myndigheter på kulturområdet samt SOU:er, rapporter och forskning som rör barn och kultur.</p>
<p>Vi har också haft kontakt med företrädare för myndigheter, kommuner, landsting, organisationer och kulturinstitutioner för att samla in synpunkter och kompletterande uppgifter.</p>
<p>Med barnkultur menar vi kultur för, med och av barn mellan 0 och 18 år. Vi har koncentrerat oss på verksamhet som helt eller delvis finansieras med offentliga medel.</p>
<p>Kartläggningen tar upp fem huvudområden:</p>
<p>De strukturella förutsättningarna för barnkulturen: Vilka nationella mål finns för barnkulturområdet? Hur arbetar man för att förverkliga och följa upp målen på nationell, regional och i viss mån, lokal nivå. Hur ser finansieringen av barnkulturområdet ut? Hur ser ansvarsfördelningen ut – nationellt, regionalt och lokalt.</p>
<p>Barns och ungdomars kulturvanor: Vad vet vi om barns kulturvanor idag. En sammanställning av statistik och annat material.</p>
<p>Vad har barn för möjligheter att själva skapa: Vilken räckvidd har kommunala kultur- och musikskolor, barnkulturcentra, studieförbund m.fl. Hur ser stödet till barns egna kulturföreningar ut?</p>
<p>Hur ser det offentliga kulturutbudet för barn ut? Här har vi ställt upp resultaten konstområde för konstområde för att få en överblick över det offentligstödda kulturutbudet för barn inom scenkonst, film, arkitektur, litteratur, musik, public service-TV och -radio samt på kulturinstitutioner som museer, arkiv och bibliotek. Här</p>
<p>tar vi också med förskolan och skolan och redogör för hur långt man har kommit med satsningarna på att integrera kulturen i skolans vardag.</p>
<p>Vilken forskning finns om barn- och ungdomskultur? Aktionsgruppen har gjort en rundfrågning till universitet och högskolor om aktuell forskning med anknytning till barn- och ungdomskultur.</p>
<p>Resultat</p>
<p>När det gäller de strukturella förutsättningarna för barnkulturen ser vi att det finns mycket kvar att göra. De nationella mål som finns på området (Barnkonventionen, de kulturpolitiska målen och läroplanerna) bryts inte ner till uppföljningsbara mål och uppdrag i myndigheternas regleringsbrev. Det saknas en tydlig samordning mellan uppdrag som gäller barns eget skapande och medel att fördela till verksamhet som bedrivs regionalt och lokalt. Den nationella uppföljningen på barnkulturområdet är bristfällig och ger inte svar på om verksamheten leder till de resultat man har förväntat sig. I vissa regioner och kommuner bedrivs dock ett väl strukturerat mål- och uppföljningsarbete.</p>
<p>Barns och ungdomars kulturvanor är hittills otillräckligt studerade. De undersökningar som görs idag (Barnbarometern, Kulturbarometern och Mediebarometern) innehåller ett mycket litet material om barns och ungas eget skapande. Huvuddelen av frågorna i de intervjuundersökningar som ligger till grund för statistiken handlar om kulturkonsumtion. Undersökningarna ger inte heller tillräckliga svar på frågan om huruvida ekonomiska förhållanden, föräldrars utbildning, geografiskt hemvist m.m. styr barns kulturvanor. Det är också svårt att se eventuella åldersbundna mönster eftersom statistiken bygger på ett mycket litet underlag och svaren delas in i grova åldersgrupper.</p>
<p>När det gäller barns möjligheter att skapa själva har vi valt att enbart beskriva verksamheter som är offentligt finansierade och som finns i någon större omfattning. Vi har inte haft möjlighet att samla in exempel på verksamheter som bedrivs i liten skala, kanske bara på en ort eller i en skola eller förskola. Avsnittet baseras helt på uppgifter om studieförbunden, de kommunala kultur- och musikskolorna samt de kommunala barnkulturcentra som finns runtom i landet. Mycket kort kan vi sammanfatta att förutsättningarna för barn att ta del av sådan verksamhet skiljer sig åt beroende på bostadsort, föräldrarnas utbildning, i vilken skola eller förskola barnen går och i viss mån även beroende på föräldrarnas ekonomi.</p>
<p>Det offentliga kulturutbudet för barn skiljer sig också åt beroende på var i landet man bor. När det gäller länsinstitutionerna (teatrar, länsmusik, museer) finns det stora skillnader i hur stor del av verksamheten som riktar sig till barn och hur man arbetar med utbudet till barn.</p>
<p>Det finns också stora skillnader i utgivning mellan olika konstarter. Under 2004 gavs det ut 468 svenska böcker i förstautgåva för barn och unga. Antalet skivor med nyskriven musik för barn som gavs ut samma år gick att räkna på ena handens fingrar. På filmområdet är det nya, svenska utbudet också litet.</p>
<p>En grupp som har stor betydelse för barns möjligheter att möta kulturen är de regionala konsulenter som finns i vissa län inom film, teater, bibliotek, dans, slöjd och konst.</p>
<p>Hur mycket kultur som når barnen beror också i hög grad på hur kommunerna är organiserade: finns det barnkultursamordnare eller kultursekreterare med ansvar för att förmedla kontakter mellan kulturliv och skola, har biblioteket tillräckligt många barnbibliotekarier för att kunna bedriva uppsökande verksamhet och hur ser fortbildningsmöjligheterna ut för verksamma inom barnkulturområdet?</p>
<p>Forskningen på barnkulturområdet är svag och splittrad. Inom vissa ämnen finns så få forskare att det inte kan uppstå några stimulerande forskningsmiljöer. Många forskare arbetar ensamma och har inga möjligheter att utbyta tankar och idéer. Barnkulturforskningen har svårt att hävda sig inom många ämnen.</p>
<p>Barnkulturområdet är stort och låter sig inte ringas in så lätt. Vi har samlat ett antal faktorer som är viktiga för att barns och ungas rätt till kultur ska kunna tillgodoses:</p>
<p>• Tillgång till ett kulturellt utbud av hög kvalitet: böcker, scenkonst, film, museer, bibliotek m.m.</p>
<p>• Mångfald i utbud och verksamheter.</p>
<p>• Möjligheter att få utveckla sin egen skapande förmåga – i förskolan, skolan och på fritiden.</p>
<p>• Utbud och verksamhet anpassad till barn i olika åldrar.</p>
<p>• Genusperspektiv: vilka hinder/möjligheter finns det för flickor och pojkar att delta i olika verksamheter?</p>
<p>• Tillgänglighetsperspektiv: vilka hinder/möjligheter finns för barn att delta i kulturlivet, beroende på funktionshinder, ekonomi, geografisk hemvist eller språklig/kulturell bakgrund.</p>
<p>• Möjligheter för barn och unga att påverka både utbud och egna aktiviteter på kulturområdet.</p>
<p>• Utbildade vuxna, t.ex. lärare, bibliotekarier, museipedagoger och kulturpedagoger.</p>
<p>• Stimulerande miljöer – inomhus och utomhus.</p>
<p>• Ekonomiska resurser för ordinarie verksamhet och utvecklingsprojekt.</p>
<p>• Effektiv organisation: samarbete mellan olika aktörer på barnkulturområdet – lokalt, regionalt och nationellt, uppföljningsbara mål för verksamheten, strategiskt formulerade uppdrag m.m.</p>
<p>För att kunna ge en djupare beskrivning av hur väl de här faktorerna tillgodoses på olika håll i landet räcker det inte med att utgå från befintliga undersökningar och analyser. Det skulle kräva både nya faktainsamlingar och fler kvalitativa studier.</p>
