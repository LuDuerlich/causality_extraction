<h1>Bilaga 6</h1>
<h2>Resultat av enkät till assistansberättigade</h2>
<p>Resultaten i tabellerna i denna bilaga baseras på resultaten från den enkätundersökning Assistanskommittén låtit Statistiska Centralbyrån göra. Frågorna i enkätundersökningen har ställts till ett urval personer som är brukare av personlig assistans. Enkäten redovisas sist i denna bilaga.</p>
<p>Undersökningens genomförande</p>
<p>Undersökningen genomfördes som en urvalsundersökning där urvalsramen bestod av personer som enligt Försäkringskassans register hade fått assistansersättning i december 2004 och som hade en registrerad arbetsgivartyp som var ”Kommunal”, ”Brukarkooperativ” eller ”Annan serviceorganisation”. Personer med personlig assistans där arbetsgivaren var registrerad i Försäkringskassans register som någon övrig kategori ingick därmed inte. Till den kategorin räknas brukare som är egna arbetsgivare.</p>
<p>Totalt ingick 12 221 personer i urvalsramen. Populationen stratifierades efter arbetsgivartyp, varefter ett OSU drogs från varje strata. Totalt valdes 915 personer ut varav 7 personer utgjorde övertäckning dvs. var personer som inte hade assistansersättning med efterfrågade arbetsgivartyper. Totalt tillfrågades 908 personer. Efter undersökningens genomförande har ytterligare ramfel upptäckts. En granskning vid ett av Försäkringskassans länskontor har visat att 9 procent av uppgifterna om arbetsgivartyp är felaktiga. Andelen assistansberättigade som valt kommun eller kooperativ har överskattats medan andelen som valt annan serviceorganisation har underskattats. Det finns anledning att tro att liknande fel finns vid samtliga länskontor. Detta ramfel bedöms dock inte ha någon större effekt på resultaten.</p>
<p>Enkätsvaren samlades in under februari och mars 2005.</p>
<p>Samtliga svar är uppräknade till populationsnivå. Det innebär att resultaten avser svar för hela populationen och inte bara för de svarande.</p>
<p>Kvalitet</p>
<p>Undersökningens resultat är behäftade med vissa statistiska fel. Det totala bortfallet i urvalet uppgick till 26 procent. Lägst var bortfallet i stratat ”brukarkooperativ” (20 procent) medan det största fanns i stratat ”kommuner” (30 procent). I stratat ”annan serviceorganisation” var bortfallet 28 procent.</p>
<p>I och med att endast ett urval personer och inte samtliga med assistansersättning har tillfrågats förekommer urvalsfel. Storleken på detta urvalsfel kan beräknas som konfidensintervall. Här skattas detta intervall till ca ± 10 procent. Ex: I tabell 15 redovisas att 42 procent har bytt assistansanordnare vid något tillfälle. Det ”sanna” svaret, dvs. det svar som givits om samtliga brukare besvarat frågorna, ligger mellan 32 och 52 procent.</p>
<p>Övriga statistiska fel som bearbetningsfel och mätfel bedöms vara små.</p>
<p>Redovisningsgrupper</p>
<p>Resultaten redovisas efter kön, ålder och arbetsgivartyp. Samtliga resultat redovisas efter kön och endast i de fall skillnaderna är betydande redovisas de efter de andra grupperna. Svaren redovisas som andelar. För den som vill räkna om dessa andelar till antal personer kan använda bakgrundstabellerna 1 3 där antalsuppgifter redovisas.</p>
