<h1>Sammanfattning</h1>
<h2>Uppdraget</h2>
<p>Huvuduppgiften har varit att göra en bred översyn över samhällets och näringslivets ansvar för en säker vägtrafik och lämna förslag till de nya eller ändrade bestämmelser, sanktioner och kontrollsystem som utredningen ger upphov till. I uppdraget ingick också att utreda inrättandet av en för vägtrafiken fristående vägtrafikinspektion och lämna förslag till hur en sådan inspektion bör organiseras, vilka uppgifter och befogenheter den skall ha samt till hur den skall finansieras.</p>
<p>Utredningen har antagit namnet Trafikansvarsutredningen.</p>
<h2>Utredningens förslag</h2>
<p>Systemutformarnas ansvar regleras i en lag</p>
<p>Den gällande lagstiftningen inom vägtransportsystemet, som i huvudsak ensidigt pekar ut individerna som ansvariga för trafikolyckor och trafikskador, bidrar enligt utredningens mening till en felaktig inställning till hur vi kan skapa trafiksäkerhet och motverkar trafiksäkerhetsarbetet. De som bygger upp trafiksystemet, exempelvis väghållare, fordonstillverkare och de som yrkesmässigt använder sig av systemet, har också ett betydande inflytande på trafiksäkerheten. För att åstadkomma ett säkert vägtransportsystem krävs en förändring så att systemutformarna, var och en och gemensamt, får ett klart uttalat ansvar och blir skyldiga att dimensionera vägtransportsystemet utifrån människans förutsättningar och därmed förhindra sådana dödsfall och allvarliga skadefall som går att förutse och förhindra. Trafikansvarsutredningen föreslår mot denna bakgrund att riksdagens principbeslut om Nollvisionen och systemutformarnas ansvar för säkerheten i vägtrafiken lagregleras.</p>
<p>Systemutformarna skall bedriva ett systematiskt kvalitetsarbete på trafiksäkerhetsområdet</p>
<p>Inom ramen för ett modernt kvalitetssäkringsarbete är det grundläggande att ha vetskap om var problemen finns inom verksamhetsområdet, lösa dessa, dra lärdom av det inträffade och förhindra att problemen uppstår på nytt. Enligt lagförslaget åläggs därför systemutformarna att bedriva ett systematiskt kvalitetsarbete i syfte att förbättra trafiksäkerheten.</p>
<p>Om det inträffar en allvarlig skada är det från säkerhetssynpunkt angeläget att orsakerna klarläggs så att liknande olyckor eller tillbud kan undvikas i framtiden. Utredningen föreslår därför att systemutformarna som ett led i kvalitetssäkringsarbetet åläggs att undersöka dödsolyckor och redovisa de åtgärder som kan vidtas för att förhindra en återupprepning.</p>
<p>En vägtrafikinspektion inrättas</p>
<p>Lagförslaget har karaktären av en s.k. ramlag. Det behövs en särskild instans med uppgift att förtydliga och följa upp genomförandet av lagens intentioner och stärka förutsättningarna för en säker vägtrafik. Trafikansvarsutredningen föreslår därför att en särskild tillsynsmyndighet, Vägtrafikinspektionen, inrättas med uppgift att säkerställa ändamålet med den nya lagen.</p>
<p>Vägtrafikinspektionens uppgift är att:</p>
<p>• bedriva generell och specifik utvärderings- och granskningsverksamhet och skapa en dialog med systemutformarna,</p>
<p>• verka för att systemutformarna genomför olycksundersökningar med hög kvalitet och vidta adekvata och verkningsfulla åtgärder,</p>
<p>• utforma regler för kvalitetssäkringssystem för trafiksäkerhet, samt att</p>
<p>• initiera forsknings- och utvecklingsverksamhet som har anknytning till inspektionens roll som fristående granskare och utvärderare.</p>
<p>Utredningen är av den uppfattningen att en effektiv utvärderings- och granskningsverksamhet kan bedrivas med relativt begränsade resurser, 20–30 personer. Förutsättningen är att personalen har en hög och allsidig kompetens, att verksamheten bedrivs öppet och i dialog med systemutformarna, i samverkan med andra tillsynsmyndigheter och att möjligheten att ta in både nationella och internationella experter utnyttjas.</p>
<p>En fråga som utredningen har haft att ta ställning till är om inspektionen, vid upptäckt av fel och brister skall ha möjlighet att förelägga systemutformarna att vidta olika åtgärder, med eller utan vite, eller att förbjuda viss verksamhet. Det finns argument som talar både för och emot att utrusta inspektionen med dessa verktyg. Utredningen väljer dock att föreslå att inspektionen inte skall förses med mandat att tillgripa några tvångsåtgärder. Detta ställningstagande bygger på följande bedömning.</p>
<p>• Det ansvar som utredningen föreslår är helt nytt och vi kan därför inte uttala oss om hur systemutformarna kommer att leva upp till detta.</p>
<p>• Om inspektionen skulle ges möjligheten att förelägga systemutformarna att vidta olika åtgärder eller att förbjuda viss verksamhet är det svårt att påstå att inspektionen inte själv är en systemutformare.</p>
<p>Vägtrafikinspektionen bör vidare vara en myndighet som utnyttjar den moderna teknikens alla möjligheter. Utredningen förordar därför att den tillämpar ett effektivt nätverksorienterat arbetssätt, med en geografisk spridning men med en gemensam målsättning.</p>
<p>Ett nätverksorienterat arbetssätt ökar möjligheterna för rekrytering av personal med hög och allsidig kompetens, samt för att skapa goda kontakter med högskola och universitet. En geografisk spridning ger möjlighet att relativt enkelt möta systemutformarna där de befinner sig.</p>
<p>Utredningen föreslår därför att Vägtrafikinspektionen skall ha kontor i Umeå, Borlänge, Stockholm, Göteborg och Lund. Varje kontor, utom huvudkontoret, bör bemannas med i storleksordningen 4–5 personer.</p>
<p>Stockholmskontoret bör utgöra nod i nätverksorganisationen och ledningen för inspektionen föreslås lokaliseras dit. Därigenom möjliggörs goda kontakter med övriga kontor och många av de viktigaste systemutformarna. Stockholmskontoret föreslås bemannas med ca 9–10 personer. Om andra skäl talar för en alternativ lokalisering av ledningen ser dock utredningen inget absolut hinder för detta.</p>
<p>Utgångspunkter för utredningen</p>
<p>Trafikskadeutvecklingen</p>
<p>Fram till i början av 1970-talet följde trafikskadeutvecklingen biltrafikens utveckling, d.v.s. den ökade biltrafiken gav ett ökat antal dödade och skadade. I början av 1970-talet bröts sambandet mellan ökad trafik och ett ökat antal dödade i trafiken och vi fick en nedåtgående trend i antalet dödade och svårt skadade. Under 1980-talet stagnerade minskningen av antalet dödade och svårt skadade. I slutet på perioden skedde till och med en uppgång av antalet dödade. Under 1990-talets första hälft sjönk antalet dödade och svårt skadade i trafiken återigen. Situationen under 1990-talets senare hälft till dags datum är dock mycket oroande. Antalet dödade och svårt skadade i trafiken minskar inte i den takt som förutsätts enligt trafiksäkerhetsmålen. Tvärtom tenderar antalet dödade att öka.</p>
<p>Trots den långsiktigt positiva skadeutvecklingen är risken att dödas i vägtransportsystemet väsentligt högre än inom de andra transportslagen.</p>
<p>Trafiksäkerhetsproblemets politiska uppmärksamhet</p>
<p>Trafiksäkerhet har de senaste decennierna behandlats i ett flertal olika utredningar, propositioner och riksdagsbeslut. År 1982 fastställde riksdagen för första gången mål för trafikskadeutvecklingen. I oktober 1997 beslutade riksdagen att det långsiktiga målet för trafiksäkerheten skall vara att ingen skall dödas eller skadas allvarligt till följd av trafikolyckor i vägtransportsystemet (Nollvisionen) samt att vägtransportsystemets utformning och funktion anpassas till de krav som följer av detta. I juni 1998 ställde sig riksdagen bakom regeringens förslag att Nollvisionen skall gälla som ett långsiktigt mål inte bara för vägtrafiken, utan för alla trafikslag. I samband därmed godkände riksdagen också ett etappmål vilket för vägtrafikens del innebar att antalet personer som dödas till följd av vägtrafikolyckor skall minska med minst 50 % till år 2007 räknat från 1996 års nivå.</p>
<p>Nollvisionen – en viktig princip för utvecklingen av vägtransportsektorn</p>
<p>Lika lite som vi kan acceptera att människor dödas eller skadas allvarligt i arbetslivet eller i någon annan sektor i samhället kan vi acceptera att människor dödas eller skadas allvarligt i vägtrafiken. Nollvisionen som ett långsiktigt mål för säkerheten i transportsektorn är ett uttryck för att detta är ett viktigt förhållningssätt också för transportsektorns utveckling. Människans fysiska och psykiska förutsättningar måste därför sammantaget vara dimensionerande för utformningen av vägtransportsystemet. Vägtransportsystemet måste utformas så att alla, även unga och gamla och människor med funktionshinder, kan färdas säkert.</p>
<p>Utredningens analyser</p>
<p>Samhällets och näringslivets ansvar för en säker vägtrafik</p>
<p>Trafikansvarsutredningen har med utgångspunkt i Nollvisionen analyserat brister i nuvarande lagstiftning avseende systemutformarnas ansvar för ett säkert vägtransportsystem.</p>
<p>Trafiksäkerheten som sådan är visserligen ett återkommande ämne i vägtrafiklagstiftningen, men det är ändå tveksamt om den – och ansvaret för den – kan antas vara det egentliga huvudsyftet med de olika regelverken. Flertalet av författningarna tjänar som rättesnöre för olika processer inom vägtransportsystemet, såsom exempelvis planering, byggnad och underhåll av väg, kontroll av fordon, administration och förvaltning av landets körkortssystem, fordonsregistrering samt etablering inom yrkestrafiknäringen, och lägger sin tonvikt på att reglera de olika administrativa förfarandena.</p>
<p>Att med stöd i dagens vägtrafikförfattningar specifikt peka ut vem eller vilka som har ansvar för trafiksäkerheten vid olika tillfällen låter sig därmed inte göras så lätt. Även om författningarna slår fast vem som skall göra vad i olika sammanhang, är det, som konstaterats, oftast helt andra processer än de trafiksäkerhetsrelaterade som avses. Trafiksäkerhetsansvaret ”hänger i luften”, och är svårt att ta till sig.</p>
<p>Produktsäkerhet</p>
<p>Produktsäkerhetslagen skall motverka att farliga varor och tjänster som tillhandahålls i näringsverksamhet och i fråga om varor i offentlig verksamhet orsakar person- eller egendomsskador. Näringsidkaren är skyldig att på förhand eliminera risk- och skadesituationer, men också att vidta olika åtgärder om en farlig produkt har lämnat produktionsledet och nått ut på marknaden. Myndigheterna har möjlighet till tvångsvisa ingrepp, men de önskvärda förändringarna bör så långt som möjlighet genomföras på grundval av frivilliga åtaganden. Egenkontrollen har alltså fått en framskjuten roll.</p>
<p>Produktsäkerhetslagens tillämpningsområde är begränsat i förhållande till produktorienterad speciallagstiftning, men lagen kan tillämpas på specialreglerade varor och tjänster i den mån den lagstiftningen saknar motsvarande säkerhetsåtgärder. Utredningens svar på direktivens uppdrag att överväga om bl.a. säkerhetsbestämmelserna inom produktsäkerhetslagstiftningen går att applicera på vägtransportsystemet är att något sådant behov inte torde föreligga. I den mån speciallagstiftningen på området innehåller luckor avseende berörda varors och tjänsters säkerhet torde produktsäkerhetslagen träda in och täcka dessa.</p>
<p>Säkerhetsansvar inom andra sektorer i samhället</p>
<p>Trafikansvarsutredningen har också kartlagt säkerhetsbestämmelser inom andra transportslag och inom andra transportslag och i yrkeslivet.</p>
<p>Inom den spårbundna trafiken, luftfarten och sjöfarten kan Nollvisionen sägas vara etablerad sedan länge, om än inte formellt preciserad förrän genom riksdagens beslut i juni 1998. Inom dessa transportslag bedrivs sedan tidigare ett långsiktigt och systematiskt säkerhetsarbete, varför också säkerhetsnivån generellt sett redan är hög. Det fortsatta säkerhetsarbetet koncentreras på att vidmakthålla – och förbättra – denna nivå. Ansvaret för olika delverksamheter inom dessa sektorer är specificerat i betydande omfattning.</p>
<p>Nollvisionstanken finns även inom arbetsmiljöområdet, även om det inte är klart uttalat att ingen skall dödas eller skadas allvarligt till följd av olyckor i arbetet. Syftet är i stället att åstadkomma en successiv förbättring, genom att förebygga ohälsa och olycksfall i arbetet och även i övrigt uppnå en god arbetsmiljö. Sammantaget kan även inom detta område ansvaret för olika delmoment i den verksamhet som skall leda till bättre arbetsmiljö sägas vara noggrant specificerat.</p>
<p>Utvecklingsfrågor inom andra sektorer i samhället</p>
<p>Skolan har under 1990-talet gått från detaljstyrning till mål- och resultatstyrning, och det finns enligt utredningens bedömning viktiga erfarenheter från denna utveckling att dra lärdom av.</p>
<p>Skolan har enligt utredningens bedömning kommit långt i en utveckling mot en minskad detaljstyrning. I stället tillämpas ökad mål- och resultatstyrning i kombination med kvalitetssystem och egenkontroll. Utredningen föreslår att motsvarande principer skall tillämpas i utvecklingen av vägtransportsystemet.</p>
<p>Konsekvenser av utredningens förslag</p>
<p>Konsekvenser för trafiksäkerheten</p>
<p>De förslag som vi presenterar i denna utredning syftar ytterst till, att om än på sikt, eliminera de dödsfall och allvarliga personskador som kan uppstå i vägtransportsystemet. Det system vi föreslår liknar till stora delar dem som gäller inom andra transportslag och i arbetslivet. En hypotes skulle därför kunna vara att utvecklingen minst följer den som har skett inom arbetslivet, det vill säga en halvering av antalet dödade inom en tioårsperiod.</p>
<p>Budgetkonsekvenser</p>
<p>Den nya myndigheten, kvalitetssäkringen samt olycksundersökningarna kommer att innebära direkta kostnader för staten, kommunerna och näringslivet.</p>
<p>Kostnaderna för utredningens förslag uppskattas till 50–60 miljoner kronor per år. 30 miljoner kronor av dessa föreslås omfördelas inom statens utgiftsområde för kommunikationer. 10 miljoner kronor (5+5) omfördelas från detta utgiftsområde och regleras i stat- och kommunförhandlingarna. Resterande 10–20 miljoner kronor per år belastar näringslivet och vissa statliga myndigheter.</p>
