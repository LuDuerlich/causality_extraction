<h1>Sammanfattning</h1>
<h2></h2>
<p>Uppdraget</p>
<p>Konkurstillsynsutredningens ursprungliga uppdrag 1997 har varit att – med utgångspunkt i att tillsynsfunktionen skall vara offentlig och knuten till kronofogdemyndigheterna (KFM) och att Riksskatteverkets (RSV:s) centrala funktion skall behållas – utreda</p>
<p>Huvudpunkterna i betänkandet</p>
<p>De övergripande ändamålen med den offentliga tillsynen skall enligt förslaget vara att övervaka att konkursförvaltningen främjar bästa möjliga utfall för borgenärerna och tillgodoser samhällets intressen vid konkurs. Dessutom skall övervakas att förvaltningen bedrivs i överensstämmelse med konkurslagen (1987:672, KL) och andra författningar. Huvudvikten i tillsynen skall ligga på det ekonomiska planet. I den föreslagna formuleringen av ändamålen ligger att tillsynen också skall verka för att avvecklingen av en konkurs inte fördröjs i onödan.</p>
<p>Metoderna för den offentliga tillsynen föreslås ändrade. Tillsynen skall vara generell i den meningen att inga konkurser lämnas helt utanför varje kontroll. Men tillsynen skall vara selektiv och dess omfattning anpassas till behovet av samhällelig kontroll i den enskilda konkursen. Tillsynsorganet skall tidigt ta ställning till behovet av övervakning. Detta underlättas i förslaget genom ett krav på att konkursförvaltaren i konkursens inledningsskede lämnar ett skriftligt besked om konkursens omfattning och beskaffenhet (konkursförvaltarrapport). Med ledning av rapporten skall tillsynsorganet planera tillsynsbehovet.</p>
<p>I alla konkurser skall göras en baskontroll. Den innefattar en legalitetskontroll av formellt slag, dvs. en övervakning av att konkursförvaltaren ger in föreskrivna handlingar i tid och att dessa fyller lagens krav. I många konkurser med okomplicerade förhållanden bör det normalt räcka med baskontrollen. Denna tjänar också som underlag för att avgöra om en mer ingående övervakning av konkursförvaltningen bör ske.</p>
<p>En utökad tillsyn kan bli aktuell framför allt i konkurser där det finns tillgångar av visst värde eller som avser en rörelse av inte ringa omfattning. Hur ingående denna tillsyn skall vara avgör tillsynsorganet i det enskilda fallet. Tillsynsorganet får enligt förslaget begränsa tillsynen till vad som är väsentligt att kontrollera med hänsyn till konkursens omfattning eller beskaffenhet. Det innebär att tillsynsorganet har frihet att efter omständigheterna inskränka övervakningen till en baskontroll också i något större konkurser.</p>
<p>I konkurser där tillsynen från början inskränkts till en baskontroll kan tillsynsorganet övergå till en utökad tillsyn, om det är motiverat med hänsyn till vad som senare kommit fram. Tillsynsorganet kan också besluta sig för att i efterhand stickprovsvis närmare granska ett antal konkurser, t.ex. för att kontrollera hur konkursförvaltaren hanterat tillgångar i en mindre rörelse (temagranskning).</p>
<p>Den offentliga konkurstillsynen föreslås få en ny organisation. I dag är tillsynen knuten till KFM; denna myndighet är enligt nuvarande lydelse av KL tillsynsmyndighet. Enligt förslaget skall tillsynen utövas av en självständig, rikstäckande myndighet (Konkurstillsynsmyndigheten). Denna skall varken vara inordnad under KFM:s budgetansvar eller lyda under RSV. Förutom tillsynsfunktionen skall den nya myndigheten ha en viktig informations- och utbildningsfunktion i förhållande till konkursförvaltarna (jfr vad som sägs om Konkursrådet nedan) och ha kvar den roll som enligt lönegarantilagen (1992:497) nu ankommer på tillsynsmyndigheten.</p>
<p>Konkurstillsynsmyndigheten skall enligt förslaget vara regionalt förankrad. Myndigheten föreslås bli indelad i sju enheter för den löpande verksamheten i olika regioner. Enheternas kansliorter blir Malmö, Jönköping, Göteborg, Stockholm, Eskilstuna, Härnösand och Umeå. Myndigheten skall ha en central funktion placerad i Stockholm. Där skall myndighetens chef, personaladministration och IT-funktion finnas. Det överlämnas dock i stor utsträckning åt myndigheten att avgöra hur dess inre organisation skall se ut.</p>
<p>Borgenärernas inflytande stärks</p>
<p>Utredningen lägger inte fram något förslag om att borgenärerna sedda som ett kollektiv skall ges något formellt inflytande i konkurs. Borgenärernas möjlighet att påverka konkursförfarandet förstärks emellertid genom medverkan i de s.k. konkursförvaltarråden och i Konkursrådet (se härom nedan). Vidare föreslås att en borgenär skall kunna begära att konkursdomstolen utser en borgenärskommitté. En fråga om utseende av en sådan kommitté bör prövas redan i samband med konkursbeslutet. Bl.a. konkursförvaltaren och Konkurstillsynsmyndigheten skall ges tillfälle att yttra sig. Kommittén skall vara ett samrådsorgan i förhållande till förvaltaren men inte ha någon beslutanderätt.</p>
<p>Beträffande borgenärernas inflytande vid utseende av konkursförvaltare i den enskilda konkursen, se nedan.</p>
<p>Beslutsfunktioner ändras i konkursförfarandet</p>
<p>Konkurs skall enligt förslaget liksom hittills vara ett fortlöpande ärende hos tingsrätten. Vissa beslutsfunktioner föreslås dock ändrade med tanke på dels önskemålet om renodling av domstolarnas verksamhet, dels konkurstillsynens nya, selektiva karaktär. Sålunda skall beslut om anordnande av bevakningsförfarande fattas av konkursförvaltaren i stället för av rätten. Frågor om anstånd med avlämnande av förvaltarberättelse skall prövas av</p>
<p>Konkurstillsynsmyndigheten i stället för av rätten. Också nuvarande krav på formellt medgivande från tillsynsmyndigheten till vissa åtgärder från förvaltarens sida slopas. Det gäller t.ex. underhandsförsäljning av pantsatt lös egendom (8 kap. 7 § andra stycket KL).</p>
<p>Den nuvarande ordningen med obligatoriskt edgångssammanträde inför tingsrätten föreslås avskaffad. Gäldenären skall i stället skriftligen bekräfta bouppteckningens riktighet vid ett bouppteckningssammanträde inför konkursförvaltaren. En borgenär, förvaltaren och Konkurstillsynsmyndigheten ges möjlighet att påkalla edgång av gäldenären inför rätten. Edgång kan aktualiseras t.ex. på grund av misstanke om brott från gäldenärens sida eller om denne vägrar att bekräfta bouppteckningens riktighet inför förvaltaren.</p>
<p>Formerna för utseende av konkursförvaltare ändras</p>
<p>Utredningen föreslår flera förändringar i fråga om formerna för utseende av konkursförvaltare. De viktigaste är följande. – Det krav på specialistkompetens som ställdes upp vid 1979 års konkurslagsreform bör gälla generellt och komma till klart uttryck i KL. – Regionala bedömningsorgan (konkursförvaltarråd) inrättas med verksamhetsområden som anknyter till Konkurstillsynsmyndighetens regionala enheter. Råden skall vara sammansatta av företrädare för konkursförfarandets aktörer, bl.a. borgenärerna och tillsynsmyndigheten. Rådens uppgift skall vara att vid periodiskt återkommande tillfällen, efter ansökan avgränsa en krets av personer vilka kan anses lämpliga att få uppdrag som förvaltare. Råden upprättar förteckningar över dessa personer. Förteckningarna skall tjäna till ledning för domstolen när denna förordnar förvaltare i den enskilda konkursen. Någon möjlighet att överklaga rådens beslut rörande förteckningarna skall inte finnas.</p>
<p>Konkursförvaltarråden skall göra sina bedömningar med vissa tidsintervall, t.ex. tre års mellanrum. De som vill komma med på rådens förteckningar skall i ett ansökningsförfarande lämna uppgifter om sin kompetens på området med utgångspunkt i ett underlag som tillhandahålls av råden.</p>
<p>Vid sin bedömning skall konkursförvaltarråden väga in den konkursutveckling som kan förutses under de närmaste åren och bl.a. på så sätt avgränsa storleken av förvaltarkretsen. Härigenom bör möjlighet skapas att motverka en alltför stor förvaltarkår och att upprätthålla specialistkravet. – Domstolen bör normalt välja en konkursförvaltare ur den krets som är upptagen på konkursförvaltarrådens förteckningar. Vid sitt val bör domstolen ta hänsyn till om det krävs någon speciell form av kunskap om t.ex. viss bransch för att handha förvaltningen. Också kostnadsaspekten skall vägas in. I KL tas in en bestämmelse om att rätten företrädesvis bör utse den vars anlitande kan antas medföra det bästa utfallet för borgenärerna.</p>
<p>Konkurstillsynsmyndigheten skall ges tillfälle att yttra sig vid utseende av konkursförvaltare. Med tanke på tillsynens nya, selektiva karaktär får myndigheten själv avgöra om den i det enskilda fallet har något att anföra beträffande förvaltarvalet.</p>
<p>Med tanke på borgenärernas föreslagna medverkan i såväl konkursförvaltarråden som Konkursrådet (se härom nedan) anser utredningen att det inte behövs några särskilda regler om det fallet att en borgenär lämnar förslag till konkursförvaltare. Har en borgenär föreslagit någon som enligt rättens mening är lämplig och dessutom är upptagen på konkursförvaltarrådets förteckning, saknas skäl att inte utse denna person till förvaltare. Detta gäller också när det är gäldenären som lämnat förslaget. Föreslås någon som inte är upptagen på förteckningen, får domstolen efter att ha gett tillsynsmyndigheten tillfälle att yttra sig avgöra, om det är lämpligt att utse den föreslagna personen. Ett skäl att förordna denne kan vara att han skaffat sig en bättre kompetens än den som konkursförvaltarrådet fått kännedom om.</p>
<p>Ett centralt, rådgivande organ – Konkursrådet – inrättas</p>
<p>I likhet med vad som skett i Finland och Norge menar utredningen att det i Sverige bör inrättas ett centralt, rådgivande organ för att främja en god konkursförvaltningssed samt effektivitet och enhetlighet i konkursförfarandet. Ett lämpligt namn på organet är Konkursrådet. Rådet skall när så är lämpligt utfärda rekommendationer i frågor om konkursförvaltning, den offentliga tillsynen över denna och därmed sammanhängande spörsmål. Rådet skall inte uttala sig i enskilda konkursärenden.</p>
<p>Konkursrådet skall vara sammansatt av företrädare för olika intressenter i konkursförfarandet, såsom Konkurstillsynsmyndigheten, konkursförvaltarna, borgenärerna, åklagare och Domstolsverket. Ledamöterna skall ha särskild insikt i och erfarenhet av frågor om konkurs. Rådet skall ha högst tio ledamöter. En av dem skall vara ordförande och dessutom rådets chef. Ledamöterna skall utses av regeringen och för en bestämd tid.</p>
<p>För sin verksamhet skall Konkursrådet hålla periodiskt återkommande sammanträden. Det behöver ha tillgång till en kanslifunktion och en sekreterare. För kanslifunktionen bör Konkurstillsynsmyndigheten kunna anlitas som värdmyndighet.</p>
<p>Ändringar i reglerna om arvode till konkursförvaltare</p>
<p>Liksom hittills är det domstolen som skall bestämma arvodet till konkursförvaltaren. Domstolen skall bereda Konkurstillsynsmyndigheten tillfälle att yttra sig i arvodesfrågan, men myndigheten får – med tanke på tillsynens nya, selektiva karaktär – själv avgöra om den har något att anföra i saken. Den i utredningens direktiv nämnda möjligheten att inrätta en särskild arvodesnämnd anser utredningen inte vara något lämpligt alternativ till domstolsprövning.</p>
<p>Med tanke på arvode i utdelningskonkurser föreslås att i KL tas in en regel om att konkursförvaltaren skall – när det behövs för att bedöma skäligheten av det begärda arvodet – ange den tid som gått åt för att fullgöra uppdraget, fördelad på de olika förvaltningsåtgärderna. Såväl domstolen som Konkurstillsynsmyndigheten kan begära en sådan tidsangivelse.</p>
<p>Ändringar beträffande kostnadsansvaret i konkurs</p>
<p>Liksom hittills bör konkurskostnaderna täckas ur konkursboet, innan utdelning till borgenärerna blir aktuell.</p>
<p>Om en konkurs har uppstått på ansökan av någon annan borgenär än staten eller en borgenär, vars fordran omfattas av lönegaranti enligt lönegarantilagen, och konkursen avskrivs enligt 10 kap. 1 § KL, skall borgenären – i den mån mån kostnaderna inte kan tas ut ur boet – svara för dessa intill ett belopp som motsvarar 15 (i dag: 10) procent av det vid tidpunkten för ansökningen gällande prisbasbeloppet enligt lagen (1962:381) om allmän försäkring.</p>
<p>Statens kostnader för tillsyn, kungörelser och kallelser i konkurs täcks i dag till viss del av tre olika avgifter. Enligt utredningens mening bör man som ekonomiskt mål eftersträva full kostnadstäckning för den kostnad som kan anses hänförlig till den enskilda konkursen.</p>
<p>De nuvarande tillsyns-, kungörande- och kallelseavgifterna föreslås sammanförda till en enda avgift, kallad konkursavgift. Konkursavgiften skall i konkurser som avslutas genom att konkursen avskrivs eller läggs ned eller om konkursbeslutet upphävs eller om ett ackord har fastställts i konkursen tas ut med ett fast belopp beräknat på grundval av dels de nuvarande kungörande- och kallelseavgifterna (totalt 3 250 kr), dels en avgift för baskontrollen (1 100 kr). I konkurser som avslutas på annat sätt skall konkursavgiften tas ut med dels ett fast belopp motsvarande kostnaden för kungörande och kallelser och baskontrollen (tillhopa 4 350 kr), dels ett belopp som motsvarar 5 procent av förvaltararvoden upp till 200 000 kr och 2 procent av arvoden däröver.</p>
<p>Ansökningsavgiften vid konkursansökan föreslås höjd från 500 kr till 1 000 kr.</p>
<p>Särskilda kostnadsfrågor m.m.</p>
<p>I enlighet med sina direktiv har utredningen behandlat en rad speciella frågor om kostnader i konkurs m.m., t.ex. konkursförvaltarens möjlighet att lyfta särskilt arvode för viss egendom resp. den del av ett yrkat arvode som motsvarar den mervärdesskatt som beräknats för arvodet.</p>
<p>De reformförslag utredningen lägger fram om en förstärkning av konkursförvaltarnas kompetens, om en ny inriktning av den offentliga konkurstillsynen, om en ny, självständig tillsynsmyndighet och om inrättande av ett Konkursråd bör tillgodose önskemålet om att förvaltarna gör behövliga undersökningar om ekonomisk brottslighet vid konkurs. Utredningen föreslår inte några särskilda regler om tillsynsmyndighetens funktion i denna del.</p>
<p>Reformförslagens kostnadsmässiga konsekvenser</p>
<p>Utredningen beräknar att de löpande kostnaderna för en ny Konkurstillsynsmyndighet blir mindre än kostnaderna för nuvarande tillsynsmyndigheter. Skillnaden uppskattas till (44 ./. 42,1 mkr =) 1,9 mkr. Ökningen av konkurssökande borgenärs ansvar resp. ansökningsavgiften beräknas medföra en intäkt om (0,6 + 0,3 mkr =) 0,9 mkr. Tillkommande kostnader för Konkursrådet och konkursförvaltarråden uppskattas till (0,75 + 0,35 mkr =) 1,1 mkr. Den totala besparingen blir därmed 1,7 mkr.</p>
<p>Reformens ikraftträdande</p>
<p>Det föreslagna Konkursrådet bör kunna inrättas oberoende av när övriga delar i reformen träder i kraft.</p>
<p>Konkursförvaltarråden bör inrättas i god tid innan föreslagna ändringar i KL träder i kraft. Råden bör – eventuellt med bistånd av Konkursrådet – börja fungera i sådan tid att domstolarna kan få ledning av rådens förteckningar över konkursförvaltare vid utseende av förvaltare i de enskilda konkurserna redan från lagändringarnas ikraftträdande.</p>
<p>Inrättandet av den nya Konkurstillsynsmyndigheten kräver inte obetydliga förberedelser såväl när det gäller rekrytering av personal som anskaffande av lokaler m.m.</p>
<p>Reformen gör det nödvändigt med insatser för information och utbildning.</p>
<p>Reformen kan med tanke på det anförda träda i kraft tidigast vid årsskiftet 2001/2002.</p>
