<h1>5 Författningskommentarer</h1>
<h2>5.1 Förslaget till lag om arbetstagarinflytande i europabolag Lagens innehåll</h2>
<p>1 §</p>
<p>I paragrafens första stycke anges lagens huvudsakliga innehåll. Den motsvarar artikel 1.1 i direktivet.</p>
<p>I paragrafens andra stycke erinras om att regleringen i medbestämmandelagen gäller även i europabolag. Bestämmelsen motsvaras av direktivets artikel 13.3a. Se även avsnitt 4.15.3. 2 §</p>
<p>I paragrafen ges en allmän beskrivning av hur reglering av arbetstagarnas inflytande skall komma till stånd. Den motsvarar artikel 1.2 i direktivet. Syftet med paragrafen är att ge läsaren en allmän uppfattning om lagens innehåll. Den har ingen självständig rättslig betydelse.</p>
<h2>Definitioner</h2>
<p>3 §</p>
<p>I paragrafen definieras europabolag, deltagande bolag, dotterbolag, berörda dotterbolag och filialer, information, samråd, medverkan och arbetstagarråd. Se även avsnitt 4.2 och 4.3.</p>
<p>I paragrafens första punkt definieras europabolag. Den överensstämmer med direktivets artikel 2a).</p>
<p>I paragrafens andra punkt definieras deltagande bolag. Den överensstämmer med direktivets artikel 2b). Ett deltagande bolag är ett bolag som ensamt eller tillsammans med andra deltagande bolag bildar ett europabolag. Se även avsnitt 4.2.1.</p>
<p>I paragrafens tredje punkt definieras dotterbolag. Den motsvarar direktivets artikel 2c). Se även avsnitt 4.2.2.</p>
<p>I paragrafens fjärde punkt definieras berörda dotterbolag och filialer. Den motsvaras av direktivets artikel 2d). I den svenska versionen av direktivet finns inte ordet berörda med i definitionen av begreppet. Avsikten är dock att de berörda dotterbolagen och filialerna skall kunna skiljas från de dotterbolag och filialer som inte är berörda i direktivets mening. Se även avsnitt 4.2.3 och 4.2.4 samt 4.4.2.</p>
<p>I paragrafens femte och sjätte punkter definieras information och samråd. De motsvaras av direktivets artikel 2i) och 2j. Arbetstagarna skall i informations- och samrådsförfarandet företrädas av ett arbetstagarråd. Information och samråd skall ske innan bolaget fattar beslut så att arbetstagarnas synpunkter kan beaktas i beslutsprocessen. Se även avsnitt 4.3.1 och 4.3.2.</p>
<p>I paragrafens sjunde punkt definieras medverkan. Den motsvaras av direktivets artikel 2k). Medverkan kan utövas i två olika former. Enligt den ena formen har arbetstagarna rätt att välja eller utnämna några av ledamöterna i något av bolagets organ. Enligt den andra formen har arbetstagarna rätt att föreslå eller avvisa några eller alla ledamöter till något av bolagets organ. Om bolaget valt en monistisk modell för sin organisation skall arbetstagarnas rätt till medverkan utövas i bolagets förvaltningsorgan. Om bolaget valt en dualistisk modell för sin organisation skall arbetstagarnas medverkan utövas i bolagets tillsynsorgan. Se även avsnitt 4.3.3.</p>
<p>I paragrafens åttonde punkt definieras europeiskt arbetstagarråd. Den motsvarar direktivets artikel 2f. Se även avsnitt 4.2.5.</p>
<h2>Lagens tillämpningsområde</h2>
<p>4 §</p>
<p>Paragrafen motsvaras delvis av direktivets artikel 3.2b), artikel 6 och 7 samt referensbestämmelse del 1b.</p>
<p>Av första stycket framgår att de bestämmelser som avser förfarandet för att inrätta en förhandlingsdelegation och för att förhandla om ett avtal för arbetstagarinflytande i europabolaget skall tillämpas då europabolaget skall ha sitt säte i Sverige. De regler som gäller för hur ledamöter skall utses till de platser i förhandlingsdelegationen som tilldelats arbetstagare vid enheter i Sverige skall dock tillämpas oberoende av var europabolaget skall ha sitt säte.</p>
<p>Om referensbestämmelserna blir tillämpliga skall, enligt andra stycket, dessa tillämpas i de fall europabolaget skall ha sitt säte i Sverige. De regler som gäller för hur svenska ledamöter skall utses till arbetstagarråd, samt hur svenska arbetstagarledamöter skall utses till förvaltnings- eller tillsynsorgan, gäller dock oberoende av var europabolaget skall ha sitt säte.</p>
<p>Lagval för lagen i övrigt är inte särreglerad genom direktivets bestämmelser. Lagen i övrigt skall alltså tillämpas med utgångspunkt i sedvanliga regler för lagval. 5 §</p>
<p>Paragrafen bygger på direktivets artikel 8.3 och motsvarar den bestämmelse som finns för svenska förhållanden i 2 § medbestämmandelagen. Den har behandlats i avsnitt 4.2. Undantaget gäller endast för verksamhetens mål och inriktning. Lagen gäller i andra avseenden i de aktuella bolagen.</p>
<h2>Arbetstagarnas förhandlingsdelegation</h2>
<p>Inrättande av en förhandlingsdelegation 6 §</p>
<p>Paragrafen motsvaras delvis av direktivets artikel 3.1. Den behandlas i avsnitt 4.4.</p>
<p>Enligt första stycket har de deltagande bolagen ansvaret för att uppgifter, som är nödvändiga för att en förhandlingsdelegation skall kunna bildas, lämnas till arbetstagarna så snart som möjligt. Skyldigheten att lämna uppgifter uppkommer om europabolag bildas genom fusion eller i form av holdingbolag, när bildandeplanen offentliggörs. Den uppkommer om europabolag bildas som dotterbolag eller genom ombildning i och med att bolagsstämman bifaller bildandeplanen. Uppgifterna skall lämnas till arbetstagarna i de enheter som senare kommer att vara berörda av förhandlingarna om ett avtal för arbetstagarinflytande i europabolaget.</p>
<p>I andra stycket anges först vad informationen skall innehålla för att en förhandlingsdelegation skall kunna inrättas. Det anges att även uppgifter om formen och omfattningen av eventuell medverkan bör lämnas. De senare uppgifterna är inte nödvändiga för att förhandlingsdelegationen skall kunna inrättas. Uppgifterna behövs dock under de kommande förhandlingarna, varför det underlättar för dessas genomförande om alla uppgifter finns tillgängliga redan från början. De deltagande bolagen skall enligt 19 § underrätta förhandlingsdelegationen om hur bildandeprocessen fortskrider. Det är därför lämpligt att även bildandeplanen bifogas till den primära informationen. 7 §</p>
<p>Paragrafen motsvaras delvis av direktivets artikel 3.2. Se även avsnitt 4.4.3.</p>
<p>Det åligger arbetstagarna att bilda en förhandlingsdelegation. Detta skall ske så snart som möjligt sedan de fått nödvändig information från bolagen.</p>
<p>Hur platserna i förhandlingsdelegationen fördelas mellan arbetstagarna i de olika EES-staterna 8 §</p>
<p>Paragrafen motsvarar direktivets artikel 3.2 första stycket a i. Se även avsnitt 4.5.</p>
<p>Oberoende av på vilket sätt europabolaget skall bildas, skall platser till förhandlingsdelegationen fördelas enligt denna paragraf. Beckningen ordinarie platser har använts enbart för att skilja dessa platser från de extraplatser som kan komma att fördelas enligt 9 § i de fall europabolag bildas genom fusion.</p>
<p>Arbetstagarna i de EES-stater där de deltagande bolagen och dessas berörda dotterbolag och filialer har anställda, skall tilldelas en plats i förhandlingsdelegationen för varje tiondel eller del av tiondel som de anställda i den staten utgör av den totala arbetsstyrkan. Om tio procent av arbetsstyrkan finns i en stat, skall alltså arbetstagarna i den staten tilldelas en plats i förhandlingsdelegationen. Arbetstagarna i en stat som har elva procent av arbetsstyrkan har rätt till två platser i förhandlingsdelegationen. Arbetsstagarna i en stat som har 21 procent av arbetsstyrkan har rätt till tre platser i förhandlingsdelegationen o.s.v. 9 §</p>
<p>Paragrafen motsvarar direktivets artikel 3.2 första stycket a ii och andra stycket. Se även avsnitt 4.5.</p>
<p>I de fall ett europabolag skall bildas genom fusion kan arbetstagarna i de olika staterna komma att tilldelas extraplatser i förhandlingsdelegationen. Extraplatser tilldelas arbetstagarna i de olika staterna i den omfattning som behövs för att säkerställa att arbetstagarna i varje bolag som genom fusionen skall upphöra som separat juridisk person får en plats i förhandlingsdelegationen. Om fusion sker i form av kombination (två eller flera bolag förenas genom att bilda ett nytt bolag) är alltså utgångspunkten att arbetstagarna i vart och ett av de deltagande bolagen skall tillförsäkras en plats i förhandlingsdelegationen. Om fusion sker i form av absorption (ett eller flera bolag går upp i ett annat) tillförsäkras inte arbetstagarna i det övertagande bolaget någon extra plats på grund av regleringen i denna paragraf. I dylika fall är det enbart arbetstagarna i de överlåtande bolagen som tillförsäkras en plats genom paragrafen.</p>
<p>Fördelningen av eventuella extraplatser måste ske efter att arbetstagarna i de olika staterna, med utgångspunkt i varje lands nationella regler, utsett sina ledamöter till de ordinarie platserna i förhandlingsdelegationen. Detta beror på att det är först sedan de ordinarie ledamöterna utsetts, som det kan konstateras om det i och för sig finns behov av några extra ledamöter.</p>
<p>De extraplatser som eventuellt skall tilldelas arbetstagarna i de olika staterna med stöd av denna paragraf, får inte överstiga 20 procent av det sammanlagda antalet ordinarie platser i förhandlingsdelegationen. I de fall då det i och för sig skulle finnas behov av ytterligare extraplatser, måste en begränsning i tilldelningen ske. Denna begränsning skall ske genom att tillgängliga platser tilldelas arbetstagare i de olika staterna med utgångspunkt i antalet anställda i de olika bolagen. De bolag, vilkas arbetstagare i och för sig är i behov av en extraplats, rangordnas i strikt storleksordning med utgångspunkt i antalet anställda. Den första extraplatsen tilldelas arbetstagarna i den stat där det största av dessa bolag finns. Den andra extraplatsen tilldelas arbetstagarna i den stat där det näst största bolaget finns o.s.v. till dess att alla disponibla extraplatser är fördelade.</p>
<p>Fördelningen av extraplatser får inte medföra att någon arbetstagare blir representerad av mer än en ledamot. Om något lands nationella valmetod är konstruerad så att någon av de ordinarie ledamöterna anses representera alla arbetstagare från den staten, kan arbetstagare från det landet inte tilldelas någon extra ledamot med stöd av denna paragraf. Om något lands nationella valmetod är konstruerad så att en ordinarie ledamot representerar arbetstagare från flera bolag, skall även detta beaktas vid bedömningen av om det i och för sig finns förutsättningar för att göra anspråk på en extraplats enligt denna paragraf. 10 §</p>
<p>Paragrafen har inte någon direkt motsvarighet i direktivet. Den beskrivs i avsnitt 4.5.5.</p>
<p>Den geografiska fördelningen av platserna i förhandlingsdelegationen, det vill säga fördelningen mellan arbetstagarna i de olika staterna, skall justeras vid väsentliga förändringar. En väsentlig förändring är en sådan förändring som medför att den geografiska fördelningen påverkas. I dylika fall skall en ny fördelning göras enligt 8 § och i förekommande fall även enligt 9 §.</p>
<p>Hur platserna i förhandlingsdelegationen fördelas mellan arbetstagarna i de svenska enheterna 11 § 11–16 §§ bygger på direktivets artikel 3.2b). Se även avsnitt 4.5.3. och 4.5.4</p>
<p>Enligt första stycket skall de ordinarie platser till förhandlingsdelegationen som tilldelats svenska arbetstagare i första hand fördelas mellan arbetstagare i de deltagande bolagen. Arbetstagarna i de olika bolagen tilldelas enbart en plats per bolag enligt detta stycke. Om inte platserna räcker till arbetstagarna i alla deltagande bolag rangordnas de i storleksordning efter antalet arbetstagare.</p>
<p>Om det finns platser kvar att fördela sedan arbetstagarna i alla deltagande bolag fått en plats var, tilldelas arbetstagarna i de berörda dotterbolagen och filialerna en plats var enligt andra stycket. Om inte platserna räcker till arbetstagarna i alla dessa enheter rangordnas de i storleksordning efter antalet arbetstagare.</p>
<p>Om det finns platser kvar att fördela efter att fördelning skett enligt första och andra stycket, skall fördelningen fortsätta enligt tredje stycket. Deltagande bolag, dotterbolag och filialer i Sverige rangordnas i storleksordning efter antalet anställda. De återstående platserna tilldelas sedan enheterna med en plats var i strikt storleksordning. Fördelning enligt detta mönster skall fortgå till det att alla tillgängliga platser är fördelande.</p>
<p>Enligt fjärde stycket ges de arbetstagarorganisationer som enligt 15 § skall utse ledamöter för arbetstagarna vid enheterna i Sverige, möjlighet att överenskomma om en annan fördelning av platser än den som gäller enligt första till tredje stycket i paragrafen. Avsikten är dock att de skall följa paragrafens fördelningsmodell, om inte detta i det enskilda fallet är olämpligt. Om organisationerna enas om en annan fördelning, skall de så långt detta är möjligt fördela platserna så att arbetstagarna i varje deltagande bolag blir direkt representerade av minst en ledamot. 12 §</p>
<p>De extra platser i förhandlingsdelegationen som i fall av fusion tilldelats arbetstagare i svenska bolag skall tillkomma arbetstagarna vid de bolag som vid den geografiska fördelningen föranlett att svenska arbetstagare tilldelats platsen i fråga. 13 §</p>
<p>I de fall då den geografiska fördelningen av platserna i förhandlingsdelegationen justeras skall även fördelningen mellan de svenska enheterna justeras. Se även avsnitt 4.5.5. 14 §</p>
<p>I paragrafen regleras vad som skall ske om en svensk enhet, vars arbetstagare är direkt representerade i förhandlingsdelegationen, inte längre är deltagande eller berörd av bildandeprocessen och den geografiska fördelningen inte skall justeras. Sedan sammansättningen justerats måste samtliga svenska ledamöters representativitet fastställas på nytt i enlighet med regleringen i 16 §.</p>
<p>Hur ledamöter från Sverige i förhandlingsdelegationen utses 15 §</p>
<p>I paragrafen anges hur de svenska ledamöterna i förhandlingsdelegationen skall utses. Bestämmelserna har utformats efter förebild från styrelserepresentationslagen och lagen om EFR.</p>
<p>Tanken är att de lokala kollektivavtalsbundna arbetstagarorganisationerna skall utse ledamöterna. Om det endast finns en kollektivavtalsbunden lokal facklig organisation utser den organisationen den eller de svenska ledamöterna. Om det finns flera kollektivavtalsbundna arbetstagarorganisationer skall de som huvudregel komma överens om hur ledamöterna skall utses.</p>
<p>Om organisationerna inte kan enas om hur ledamöterna skall utses, skall rätten att utse ledamöter fördelas mellan organisationerna i enlighet med regleringen i paragrafens andra stycke. Vid beräkningen av hur många arbetstagare som tillhör de olika organisationerna skall arbetstagarna i alla de svenska enheterna räknas tillsammans. Organisationerna får sedan de fördelat antalet platser mellan sig, med utgångspunkt av hur många platser de disponerar över, bestämma vilken av organisationerna som skall utse ledamöter för arbetstagarna vid de olika enheterna. Fördelningen mellan arbetstagarna i de olika enheterna sker i enlighet med 11 eller 12 §§.</p>
<p>Om en ledamot skall utses, är det den lokala kollektivavtalsbundna fackliga organisation som företräder flest arbetstagare, som utser ledamoten. Om flera ledamöter skall utses är 8 § andra och tredje stycket styrelserepresentationslagen tillämpligt. Detta innebär att om inte den största organisationen skall utse samtliga ledamöter skall de två största organisationerna utse ledamöterna. Om det således skall utses fyra ledamöter, så utses två av vardera organisationen och om det skall utses fem ledamöter, så utser den största organisationen tre ledamöter och den andra två o.s.v.</p>
<p>Om inget kollektivavtal finns i den svenska bolagsgruppen skall, enligt tredje stycket, den arbetstagarorganisation som företräder flest arbetstagare utse samtliga svenska ledamöter om inte de lokala arbetstagarorganisationerna kommer överens om något annat.</p>
<p>Bestämmelsen i fjärde stycket motsvarar 8 § sista stycket styrelserepresentationslagen. Av denna framgår att lokala arbetstagarorganisationer som tillhör samma huvudorganisation skall anses som en organisation. Med huvudorganisation avses i paragrafen t.ex. LO och PTK. Vid beräkning av de olika organisationernas andel av det totala antalet kollektivavtalsbundna arbetstagarna i bolagsgruppen skall alltså en sammanläggning göras av LOrespektive PTK-anslutna arbetstagare. Vilken fördelning som skall göras mellan förbund inom en och samma huvudorganisation är oreglerad i lagen. Fördelningen mellan förbunden är oreglerad även i styrelserepresentationslagen.</p>
<p>En arbetstagarorganisation som inte är uppbyggd med lokala och centrala organ beaktas på samma sätt som lokala arbetstagarorganisationer. Medlemmarna i sådana organisationer får dock räknas som en egen grupp om inte organisationen tillhör t.ex. LO eller PTK.</p>
<p>Valbara är i första hand arbetstagarna i det bolag som tilldelats den plats till vilken en ledamot skall utses. Organisationerna får dock välja någon annan person om de finner detta lämpligare.</p>
<p>Representativitet för ledamöter från Sverige 16 §</p>
<p>Som ett sista led i förfarandet att utse ledamöter till förhandlingsdelegationen eller att justera sammansättningen av denna, måste alltid fastställas hur många arbetstagare var och en av ledamöterna representerar.</p>
<p>Av paragrafens första stycke framgår att ledamot som utsetts till en extra plats företräder enbart arbetstagarna vid det egna bolaget.</p>
<p>Av andra stycket framgår att ledamot som utsetts till en ordinarie plats företräder i första hand arbetstagarna vid det egna bolaget eller den egna filialen. Om det finns enheter som inte fått någon egen ledamot i förhandlingsdelegationen, skall arbetstagarna vid dessa enheter fördelas så jämt som möjligt mellan antalet ordinarie ledamöterna. Arbetstagarna vid de senare enheterna blir alltså indirekt representerade genom de ordinarie ledamöterna. På detta sätt blir alla svenska arbetstagare beaktade vid rösträkningarna i förhandlingsdelegationen.</p>
<p>Av tredje stycket framgår att, då flera ledamöter utsetts för en enhet, antalet arbetstagare skall divideras med antalet ledamöter. Ledamöterna skall om möjligt företräda lika många arbetstagare var. Alla arbetstagare måste dock fördelas mellan de utsedda ledamöterna, eftersom alla arbetstagare måste vara representerade.</p>
<p>Kostnader 17 §</p>
<p>Paragrafen motsvarar direktivets artikel 3.7. Den behandlas i avsnitt 4.6.2.</p>
<p>I paragrafen anges att skäliga kostnader skall bäras av de deltagande bolagen. Kostnaderna skall avse såväl bildandet av förhandlingsdelegationen som utförandet av uppgifterna. Kostnader som i normalfallet är skäliga är kostnader för de interna mötena och sammanträffandena med ledningen, ledamöternas resor och logi, traktamenten samt för tolkning och översättning.</p>
<p>I direktivet anges särskilt att EES-staterna får förordna om att de deltagande bolagens kostnadsansvar, i de fall arbetstagarsidan vill anlita experter, får begränsas till enbart en expert. Någon sådan begränsning föreslås inte. I normalfallet torde det vara skäligt med enbart en expert när förhandlingsdelegationen förhandlar om ett avtal. Det kan dock förekomma situationer då det är skäligt att anlita flera experter t.ex. om förhandlingsdelegationen vill företrädas av olika experter i olika delfrågor.</p>
<h2>Förhandlingar</h2>
<p>18 §</p>
<p>Paragrafen motsvaras av direktivets artikel 5.</p>
<p>Förhandlingarna skall inledas så snart förhandlingsdelegationen har inrättats. Förhandlingsperioden är sex månader. Tidsfristen för denna börjar löpa så snart förhandlingsdelegationen är konstituerad. Parterna kan enas om att förlänga förhandlingsperioden till högst ett år. 19 §</p>
<p>Paragrafen motsvaras av direktivets artikel 3.3 andra stycket.</p>
<p>De deltagande bolagen skall informera förhandlingsdelegationen om hur processen med att bilda europabolaget fortskrider. Denna information skall bland annat innehålla information om större och varaktiga förändringar inom arbetsstyrkan och om förändringar i bildandeplanen som kan påverka förhandlingsdelegationens sammansättning. 20 §</p>
<p>Paragrafen motsvaras av direktivets artikel 3.5. Den behandlas i avsnitt 4.6.</p>
<p>Genom denna paragraf ges förhandlingsdelegationen möjlighet att i förhandlingsarbetet få hjälp av från de europeiska fackliga organisationerna.</p>
<h2>Omröstningsregler</h2>
<p>21 §</p>
<p>Paragrafen motsvarar direktivets artikel 3.4. Omröstningsreglerna i 21 23 §§ beskrivs i avsnitt 4.6.1.</p>
<p>Om inte annat särskilt föreskrivs skall förhandlingsdelegationen fatta beslut med absolut majoritet bland sina ledamöter. Dessa ledamöters röster måste även innefatta en absolut majoritet bland de arbetstagare som företräds i de deltagande bolagen och berörda enheterna. Kravet på absolut majoritet innebär att en majoritet av förhandlingsdelegationens ledamöter måste delta vid omröstningarna för att delegationen över huvud taget skall vara beslutför. 22 §</p>
<p>Paragrafen motsvaras av direktivets artikel 3.4.</p>
<p>Om en omröstning gäller ett avtalsförslag som skulle innebära en minskning av medverkangraden, i förhållande till vad som gäller i det av de deltagande bolagen med högst andel medverkan och europabolaget skall bildas genom fusion eller i form av dotterbolag eller holdingbolag, krävs kvalificerad majoritet för bifall av förslaget.</p>
<p>Kvalificerad majoritet krävs dock enbart om medverkan omfattar minst den andel av det totala antalet arbetstagare i de deltagande bolagen som anges i det paragrafens andra stycke.</p>
<p>En minskning av rätten till medverkan är i detta sammanhang en rent matematisk jämförelse av medverkan enligt 3 § sjunde punkten a) eller b). Det är denna grad av medverkan i det av de deltagande bolagen med den högsta andelen medverkan som skall jämföras med den grad av medverkan som föreslås i europabolaget. En utförligare redogörelse för vad som är en minskning av medverkan i detta fall återfinns i avsnitt 4.3.3.</p>
<p>Ett beslut enligt denna paragraf får inte fattas om ett europabolag skall bildas genom ombildning. 23 §</p>
<p>Paragrafen motsvaras av direktivets artikel 3.6 första till tredje stycket.</p>
<p>Samma kvalificerade majoritet som krävs enligt 22 §, krävs enligt första stycket i denna paragraf för att förhandlingsdelegationen skall få besluta att avstå från transnationellt arbetstagarinflytande i enlighet med lagen.</p>
<p>I andra stycket anges att ett beslut om avstående från transnationellt arbetstagarinflytande i enlighet med lagen inte får fattas när europabolag skall bildas genom ombildning.</p>
<h2>Begäran om ny eller återupptagen förhandling</h2>
<p>24 §</p>
<p>Paragrafen motsvaras av direktivets artikel 3.6 fjärde stycket.</p>
<p>Om förhandlingsdelegationen beslutat att avstå från det inflytande arbetstagarna enligt lagen har rätt till, kan arbetstagarna tidigast två år efter beslutet begära att förhandlingar om arbetstagarinflytande i europabolaget återupptas. Parterna kan dock enas om en kortare tidsperiod eller börja förhandla tidigare om de är ense därom. Om förhandlingarna skall återupptas helt kort efter det första beslutet kan eventuellt förhandlingsdelegationen inträda i samma sammansättning som tidigare. Om nya förhandlingar skall inledas efter två år, måste en ny förhandlingsdelegation sammansättas varvid regleringen om dess sammansättning i 8 16 §§ åter blir tillämplig.</p>
<p>Om återupptagna eller nya förhandlingar inte leder till något avtal, skall inget inflytande i enlighet med lagens reglering gälla i europabolaget i fortsättningen heller. Om ett beslut om avstående väl en gång är fattat kommer således inget inflytande att bli gällande i bolaget så länge inte parterna enas om ett avtal.</p>
<h2>Avtal om arbetstagarinflytande</h2>
<p>25 §</p>
<p>Paragrafen motsvaras av direktivets artikel 4.2. Se även avsnitt 4.7. I första stycket anges att ett avtal om arbetstagarinflytande skall vara skriftligt. Detta följer av direktivets artikel 3.3 första stycket.</p>
<p>I andra stycket anges vissa frågor som skall behandlas i ett avtal om arbetstagarinflytande i europabolaget. Bestämmelsen skall ses som en agenda för vilka frågor parterna skall ta ställning till under sina förhandlingar. Parterna har avtalsfrihet utom i de fall europabolag etableras genom ombildning. Den begränsning av avtalsfriheten som gäller i det senare fallet framgår av 26 §. Bestämmelserna i 29 55 §§ skall inte vara tillämpliga såvida inte parterna särskilt avtalar om att så skall vara fallet.</p>
<p>Enligt punkt a skall det anges vilka företag som skall omfattas av avtalet. Enligt punkt b skall parterna bestämma hur det arbetstagarråd som skall vara samverkanspart på arbetstagarsidan skall sammansättas. Det skall alltså bestämmas hur många ledamöter som skall utses, hur dessa skall fördelas mellan arbetstagare från olika länder och hur ledamöterna skall utses. Enligt punkt c skall arbetstagarrådets uppgifter bestämmas. Vidare skall det fastställas hur information och samråd skall gå till. Enligt punkt d skall det bestämmas hur ofta arbetstagarrådet skall sammanträda. Det skall vidare bestämmas vilka ekonomiska och materiella resurser arbetstagarrådet skall förfoga över, punkt e.</p>
<p>Enligt punkt f kan parterna besluta att i stället för ett arbetstagarråd inrätta något annat förfarande för information och samråd. I direktivet anges inga särskilda krav på detta alternativa förfarande. Det måste dock vara fråga om ett samrådsförfarande och inte enbart ett informationsförfarande.</p>
<p>Om parterna enas om att medverkan skall gälla i bolaget skall huvudinnehållet i en ordning för medverkan bestämmas, punkt g. Parterna skall bestämma hur många ledamöter arbetstagarna skall ha rätt att välja, utnämna, föreslå eller avvisa och hur detta skall gå till. Vidare skall dessa ledamöters rättigheter bestämmas.</p>
<p>Avtalets löptid skall bestämmas, punkt h. Parterna bör särkilt bestämma i vilka fall strukturella förändringar inom bolagsgruppen, större förändringar i arbetsstyrkan och byte av sätesland skall medföra att avtalet skall omförhandlas. Det är även viktigt att de bestämmer vad som skall gälla om nya förhandlingar, efter avtalstidens utgång eller på grund av väsentliga förändringar, inte leder till ett nytt avtal. De kan till exempel bestämma att det tidigare avtalet skall fortsätta att gälla eller att det skall gälla med vissa i förväg bestämda justeringar. Att avtalet även bör hantera vad som skall ske om parterna efter omförhandlingar inte lyckas ingå något nytt avtal, har ingen motsvarighet i direktivet. För att undvika tveksamheter om vad som skall gälla i en dylik situation, är det dock lämpligt att parterna avtalar även om detta. 26 §</p>
<p>Paragrafen motsvaras av direktivets artikel 4.4. Se även avsnitt 4.7.3.</p>
<p>I bestämmelsen anges att parternas avtalsfrihet begränsas i de fall europabolaget etableras genom ombildning. Avtal som ingås i dessa fall måste innehålla minst samma nivå för arbetstagarnas medverkan i alla avseenden, som det inflytande som arbetstagarna har rätt till i det bolag som skall ombildas.</p>
<p>Om ledningen i det bolag som skall ombildas valt att byta från monistisk till dualistisk organisationsmodell, måste alltså parterna enas om i vilken omfattning antalet eller andelen arbetstagarledamöter skall ökas i förhållande till vad som tidigare gällt. Detta för det materiella innehållet i rätten till medverkan skall kunna nå upp till minst samma nivå som tidigare gällt.</p>
<h2>Vad som gäller om avtal inte träffas</h2>
<p>När reglerna skall tillämpas 27 §</p>
<p>Paragrafen motsvarar direktivets artikel 7.1. Se även avsnitt 4.8.2. Om förhandlingsdelegationen inte beslutat att avstå från arbetstagarinflytande i enlighet med 23 § första stycket, skall förhandlingar om ett avtal om arbetstagarinflytande pågå som längst under den period som anges i 18 §. Om förhandlingsperioden löpt ut utan att parterna enats om ett avtal och de deltagande bolagen registrerar europabolaget, skall referensbestämmelserna för information och samråd d.v.s. bestämmelserna i 29 44 §§ bli tillämpliga i de fall europabolaget skall ha sitt säte i Sverige.</p>
<p>Referensbestämmelserna för information och samråd kan även bli tillämpliga genom att parterna särskilt avtalar om att så skall vara fallet. När parterna avtalar om att referensbestämmelserna skall gälla för arbetstagarinflytandet i europabolaget, bör av avtalet framgå om referensbestämmelserna för medverkan skall gälla endast om förutsättningarna i 28 § är uppfyllda eller om de skall gälla oberoende av om dessa är uppfyllda. 28 §</p>
<p>Paragrafen motsvarar direktivets artikel 7.2. Se även avsnitt 4.8.2. Om referensbestämmelserna i 29 44 §§ blir tillämpliga och medverkan i de deltagande bolagen gäller i den omfattning som anges i 28 §, skall även referensbestämmelserna för medverkan i 4555 §§ blir tillämpliga. När europabolag bildas genom fusion eller i form av holdingbolag eller dotterbolag, och medverkan finns i något av deltagande bolagen men omfattar mindre än tjugofem respektive femtio procent av arbetstagarna i dessa, disponerar alltså förhandlingsdelegationen över huruvida medverkan skall införas i europabolaget.</p>
<p>Parterna kan naturligtvis särskilt avtala om att tillämpa referensbestämmelserna för medverkan även om inte medverkan förekommer i något av de deltagande bolagen.</p>
<p>Sammansättningen av arbetstagarrådet 29 §</p>
<p>Paragrafen motsvarar direktivets referensbestämmelse del 1 e. Se även avsnitt 4.9.1.</p>
<p>Av bestämmelsen framgår att arbetstagarna i varje EES-stat, där europabolaget, dess dotterbolag eller filialer har anställda, skall tilldelas minst en plats i arbetstagarrådet. Platserna skall fördelas så att en plats tilldelas arbetstagarna i var och en av dessa stater för varje påbörjad tiondel av det totala antalet anställda som sysselsätts i den staten. 30 §</p>
<p>I paragrafen anges hur de platser som tilldelats arbetstagare i Sverige skall fördelas mellan arbetstagarna i de olika enheterna. Fördelningen skall ske mellan de olika enheterna, med en plats i taget i fallande ordning efter antalet anställda i dessa. Om arbetstagarna i alla enheter i Sverige fått en plats, skall fördelningen upprepas efter samma system till dess alla platser är fördelande. De organisationer som enligt 31 § skall utse ledamöter får avtala om en annan ordning för fördelning mellan enheterna. 31 §</p>
<p>I paragrafen anges hur ledamöterna för arbetstagarna i de svenska enheterna skall utses. Att det skall införas nationella regler för val av ledamöterna framgår av direktivets referensbestämmelse del 1 b. Motsvarande bestämmelse för förhandlingsdelegationen finns i 15 §. I denna paragraf anges dock uttryckligen att ledamöterna skall utses bland de anställda. Att enbart anställda är valbara följer av direktivets referensbestämmelse del 1a. 32 §</p>
<p>Representativiteten för ledamöterna i arbetstagarrådet skall fastställas på samma sätt som detta skall ske för ledamöterna i förhandlingsdelegationen. Se även avsnitt 4.9.1. 33 §</p>
<p>Paragrafen motsvarar direktivets referensbestämmelse del 1 f. 34 §</p>
<p>Paragrafen motsvarar direktivets referensbestämmelse del 1 b andra stycket. Se även avsnitt 4.9.1.</p>
<p>Enligt paragrafen skall arbetstagarrådet en gång om året pröva om dess sammansättning skall förändras på grund av förändringar inom europabolaget, dess dotterbolag och filialer. Detta gäller om inte parterna avtalat om något annat. Om verksamhet tillkommit eller upphört i någon EES-stat eller om antalet arbetstagare förändrats så att arbetstagarrådet skall ges en annan sammansättning, skall ett nytt arbetstagarråd utses.</p>
<p>Europabolaget skall tillhandahålla de uppgifter som arbetstagarrådet behöver för att kunna ompröva sin sammansättning. 35 §</p>
<p>Paragrafen motsvarar direktivets referensbestämmelse del 1 c och d. Se även avsnitt 4.9.1.</p>
<p>Information och samråd 36 §</p>
<p>I paragrafen regleras i vilka frågor arbetstagarrådet har rätt till information och samråd. Bestämmelsen motsvarar direktivets referensbestämmelse del 2 a.</p>
<p>Arbetstagarrådet rätt till information och samråd är begränsad till frågor som rör europabolaget, dess dotterbolag och filialer i någon annan EES-stat än den där europabolaget har sitt säte eller som faller utanför beslutsbefogenheterna för de beslutsfattande organen i någon enskild EES-stat.</p>
<p>Nationella system för information och förhandling påverkas inte av att 29 44 §§ blir tillämpliga. 37 §</p>
<p>Paragrafen motsvarar direktivets referensbestämmelse del 2 b. Enligt första stycket har arbetstagarrådet rätt till minst ett möte om året för information och samråd med europabolaget. Parterna kan dock träffa avtal om fler möten. Om sådana omständigheter som avses i 38 § inträffar kan ytterligare möten bli aktuella.</p>
<p>Enligt andra stycket skall europabolaget förse arbetstagarrådet med handlingar inför mötet.</p>
<p>I tredje stycket räknas upp de frågor som skall behandlas vid mötet. 38 §</p>
<p>Paragrafen motsvarar direktivets referensbestämmelse del 2 c. Enligt första stycket skall europabolaget lämna information till arbetstagarrådet om särskilda omständigheter som påverkar arbetstagarnas intressen i betydande utsträckning. Information skall lämnas så snart som möjligt och i god tid före beslut.</p>
<p>Enligt andra stycket får arbetstagarrådet eller arbetsutskottet begära ytterligare möten, utöver dem som skall ske enligt 37 §, med europabolaget om sådana omständigheter som särskilt påverkar arbetstagarnas intressen.</p>
<p>Enligt tredje stycket skall europabolaget om det överväger att inte handla i enlighet med den uppfattning som arbetstagarrådet framfört, ge detta tillfälle till ytterligare ett möte. Vid detta möte skall parterna försöka nå enighet. Bolaget har dock kvar sin behörighet att fatta beslut.</p>
<p>Regler för arbetstagarrådet och arbetsutskottet 39 §</p>
<p>Paragrafen motsvarar direktivets referensbestämmelse del 2 f. Kostnaderna för experthjälpen skall enligt 44 § bäras av europabolaget, i den utsträckning de är skäliga. Se även avsnitt 4.6.2. 40 §</p>
<p>Paragrafen motsvarar direktivets referensbestämmelse del 2 g. Se även avsnitt 4.9.2 41 §</p>
<p>Första stycket motsvarar direktivets referensbestämmelse del 2 d andra stycket. Andra stycket har ingen motsvarighet i direktivet. Se även avsnitt 4.6.2.</p>
<p>Enligt första stycket har arbetstagarrådet eller arbetsutskottet rätt att på europabolagets bekostnad sammanträda enskilt inför möten med bolaget.</p>
<p>Enligt andra stycket har arbetstagarrådet rätt att sammanträda enskilt en gång per år utöver de sammanträden som sker i anslutning till möten med europabolaget. Bestämmelsen är ett utnyttjande av möjligheten att fastställa särskilda budgetbestämmelser för arbetstagarrådets verksamhet. Jämför direktivets referensbestämmelse del 2 h tredje stycket. 42 §</p>
<p>Paragrafen motsvarar direktivets referensbestämmelse del 2 e. Enligt bestämmelsen skall de fackliga företrädarna på de olika enheterna informeras av ledamöterna i arbetstagarrådet om innehållet och resultatet av informations- och samrådsförfarandet.</p>
<p>Någon möjlighet att, med förbehåll om tystnadsplikt, vidarebefordra sekretessbelagda uppgifter finns alltså inte enligt denna paragraf. 43 §</p>
<p>Paragrafen motsvarar direktivets referensbestämmelse del 1 g.</p>
<p>När arbetstagarrådet har funnits i fyra år skall det pröva om det skall inledas förhandlingar om ett avtal om arbetstagarinflytande. Arbetstagarrådet har alltså en rätt och europabolaget en skyldighet att efter fyra år förhandla om ett avtal. Om parterna är överens kan det inte vara något som hindrar att förhandlingar inleds och att ett avtal träffas innan fyraårsperioden gått ut.</p>
<p>Om förhandlingar inleds och förhandlingsperioden löper ut utan att något avtal ingås skall referensbestämmelserna vara tillämpliga på samma sätt som före förhandlingarna.</p>
<p>Kostnader 44 §</p>
<p>Bestämmelsen motsvaras av direktivets referensbestämmelse del 2 h. Se även avsnitt 4.6.2.</p>
<p>Medverkan 45 §</p>
<p>Paragrafen motsvarar direktivets referensbestämmelse del 3 a.</p>
<p>Av bestämmelsen framgår att arbetstagarna i europabolaget, när detta bildas genom ombildning, har rätt till medverkan i minst samma omfattning som de hade före ombildningen. Om bolagsledningen väljer samma organisationsmodell för europabolaget, som var tillämplig i det nationella bolaget, kan medverkanssystemet kopieras till europabolaget. Ett bolags säte får inte flyttas från en EES-stat till en annan i samband med ombildningen, förordningen artikel 37.3. Detta innebär att enbart svenska bolag är föremål för regleringen i denna paragraf. För svenska bolag gäller den monistiska organisationsmodellen. Om bolagsledningen väljer en dualistisk organisationsmodell för europabolaget måste medverkan införas så att arbetstagarna får en större andel ledamöter i tillsynsorganet än vad i hade i det svenska bolagets styrelse. Det finns inte några allmängiltiga principer för hur mycket arbetstagarledamöternas andel behöver ökas för att ge samma grad av medverkan. Denna frågeställning har behandlats i avsnitt 4.3.3 och 4.7.3. 46 §</p>
<p>Paragrafen motsvarar direktivets referensbestämmelse del 3 b första stycket. Se även avsnitt 4.3.3.</p>
<p>Om medverkan skall gälla i europabolaget har arbetstagarna, när detta bildas i form av dotterbolag eller holdingbolag eller genom fusion, rätt till samma andel arbetstagarrepresentanter i aktuellt bolagsorgan som arbetstagarna hade i det av de deltagande bolagen som hade den högsta andelen arbetstagarmedverkan. I dessa fall är det en rent matematisk beräkning av andelen medverkan som skall överföras till europabolaget.</p>
<p>Om således ett av de deltagande bolagen är ett tyskt bolag, där arbetstagarna har rätt att utse hälften eller en tredjedel av ledamöterna i tillsynsorganet skall denna andel medverkan införas i europabolaget, om inget annat av de deltagande bolagen har en högre andel medverkan. I vilket organ medverkan skall införas är beroende av vilken organisationsmodell bolagsledningarna i de deltagande bolagen beslutat införa i europabolaget. 47 §</p>
<p>Paragrafen motsvarar direktivets artikel 7.2 sista stycket. Se även avsnitt 4.8.2.</p>
<p>Enligt paragrafen får förhandlingsdelegationen besluta vilken form för medverkan som skall införas i europabolaget i de fall då det inom de deltagande bolagen fanns mer än en form för medverkan. Om inte förhandlingsdelegationen fattar något beslut om vilken form för medverkan som skall tillämpas, får i stället de deltagande bolagen bestämma vilken form för medverkan som skall införas.</p>
<p>Det finns två olika former för medverkan enligt lagen. Den ena formen ger arbetstagarna rätt att välja eller utnämna ledamöter till något organ i bolaget. Den andra formen för medverkan ger arbetstagarna rätt att föreslå eller avvisa kandidater eller framföra invändningar mot befintliga kandidater inför val av ledamöter som sedan sker i annan ordning. Den senare formen tillämpas enbart i Holland. Någon rätt till dylik medverkan finns dock inte i alla holländska bolag. Rätt till medverkan finns inte i alla EES-stater, men i de stater det förekommer sker detta alltså i den första formen utom i Holland.</p>
<p>Det kan alltså för närvarande enbart bli aktuellt att välja form för medverkan om något av de deltagande bolagen är ett holländskt bolag av den kategori i vilken det finns rätt till medverkan. 48 §</p>
<p>Paragrafen motsvarar direktivets referensbestämmelse del 3 b tredje stycket. Se även avsnitt 4.9.3.</p>
<p>Om arbetstagarledamöter skall utses till något av bolagens organ, skall arbetstagarrådet fördela tillgängliga arbetstagarplatser mellan arbetstagarna i de olika EES-staterna. Fördelningen skall ske proportionellt i förhållande till hur många arbetstagare europabolaget, dess dotterbolag och filialer sysselsätter i de olika EES-staterna. Om en proportionell fördelning skulle leda till att arbetstagarna i någon eller några av dessa stater inte får minst en plats, skall en plats undantas. En proportionell fördelning skall då i stället göras av alla tillgängliga platser utom en. Den undantagna platsen skall sedan tilldelas arbetstagarna i den stat där europabolaget skall ha sitt säte om inte dessa arbetstagare fått någon plats genom den proportionella fördelningen. Om arbetstagarna i säteslandet redan fått en plats, skall den undantagna platsen i stället tilldelas arbetstagarna i den av staterna som har flest anställda i dotterbolag eller filialer och som inte tidigare fått någon plats. 49 §</p>
<p>Paragrafen har inte någon motsvarighet i direktivet. Se även avsnitt 4.9.3.</p>
<p>När europabolag skall ha sitt säte i Sverige, skall arbetstagarrådet utse ledamöter från de stater som inte har nationella system för hur dessa ledamöter skall utses. 50 §</p>
<p>Paragrafen har inte någon motsvarighet i direktivet. Se avsnitt 4.9.3.</p>
<p>Ledamöter till de platser i europabolagets organ som tilldelats arbetstagare i svenska enheter, skall utses av de arbetstagarorganisationer som utser ledamöter i övrigt enligt denna lag. Fördelning mellan olika arbetstagarorganisationer skall ske efter samma mönster som övriga fördelningar mellan organisationerna enligt denna lag. Organisationerna får avtala om en annan fördelning. De får även avtala om att avstå rätten att utse ledamöter till arbetstagarrådet. 51 §</p>
<p>Paragrafen har inte någon motsvarighet i direktivet. Se avsnitt 4.9.3.</p>
<p>Den som utser ledamöter skall även bestämma mandattiden. 52 §</p>
<p>Paragrafens innehåll finns i direktivets referensbestämmelse del 3 b tredje stycket. Se avsnitt 4.9.3</p>
<p>Arbetstagarrådet skall besluta om vilka kandidater som skall föreslås eller avvisas, i de fall arbetstagarnas medverkan skall utövas genom denna rätt. 53 §</p>
<p>Paragrafen motsvarar direktivets referensbestämmelse del 3 b sista stycket. Se avsnitt 4.9.4. 54 §</p>
<p>Paragrafen motsvaras delvis av direktivets artikel 8.3. Se avsnitt 4.9.4</p>
<p>I bestämmelsen uttalas att arbetstagarledamöterna inte får delta i vissa beslut på grund av jäv. Av paragrafen framgår också att de inte får delta i beslut som gäller verksamhetens mål och inriktning om företagets verksamhet är av sådan natur eller har ett sådant innehåll som avses i 5 §. 55 §</p>
<p>Paragrafen har inte någon motsvarighet i direktivet. Se avsnitt 4.9.4.</p>
<p>Av bestämmelsen framgår att en av arbetstagarledamöterna får närvara och delta i överläggningarna när ett ärende, som senare skall avgöras av det organ i vilket arbetstagarna har representanter, bereds av särskilda ledamöter eller befattningshavare i bolaget.</p>
<h2>Övriga bestämmelser</h2>
<p>56 §</p>
<p>Paragrafen har ingen direkt motsvarighet i direktivet. Den behandlas i avsnitt 4.13.</p>
<p>Första stycket erinrar om att arbetstagarnas förhandlingsdelegation och arbetstagarrådet är juridiska personer. Av andra stycket framgår att förhandlingsdelegationen upphör att finnas till när ett arbetstagarråd börjar verka.</p>
<p>Skydd för arbetstagarrepresentanter 57 §</p>
<p>Paragrafen motsvarar direktivets artikel 10. Se även avsnitt 4.11. De arbetstagarrepresentanter som är verksamma enligt denna lag skall vara tillförsäkrade samma skydd som nationell lagstiftning och praxis ger arbetstagarrepresentanter. Genom denna paragraf görs vissa regler i förtroendemannalagen tillämpliga för arbetstagarrepresentanter som utför uppgifter enligt denna lag. Hänvisningen till vissa bestämmelser utesluter givetvis inte att hela lagen i och för sig kan bli tillämplig, om förutsättningarna härför är uppfyllda. Den som är utsedd av en lokal kollektivavtalsbärande arbetstagarorganisation omfattas direkt av förtroendemannalagen, när organisationen har underrättat arbetsgivaren om uppdraget.</p>
<p>Paragrafen hänvisar till vissa delar av förtroendemannalagen. Hänvisningen till 3 § första stycket innebär att arbetsgivaren inte får hindra en förtroendeman från att fullgöra sitt uppdrag. Hänvisningen till 4 § avser rätten att under och efter uppdraget behålla samma villkor som om arbetstagaren inte haft något uppdrag. Vidare omfattas reglerna om rätt till ledighet och betalning under ledigheten i 6 och 7 §§. All ledighet som avser verksamhet i en förhandlingsdelegation eller ett arbetstagarråd får anses röra den egna arbetsplatsen. Hänvisningen till 8 § avser företrädesrätt till fortsatt anställning vid uppsägning på grund av arbetsbrist och permittering.</p>
<p>Tystnadsplikt 58 §</p>
<p>Paragrafen motsvarar direktivets artikel 8.1. Se även avsnitt 4.10. Enligt första stycket ges möjlighet för europabolag och deltagande bolag att föreskriva tystnadsplikt för arbetstagarrådet, förhandlingsdelegationen och för de experter som biträder dessa organ samt för övriga arbetstagarrepresentanter som fullgör uppgifter inom informations- och samrådsförfarandena.</p>
<p>Enligt andra stycket får ledamöter och experter i arbetstagarråd och förhandlingsdelegation trots tystnadsplikten föra informationen vidare till ledamöter och experter inom samma organ under förutsättning att de informerar även om tystnadsplikten. I sådant fall gäller tystnadsplikten även för mottagaren.</p>
<p>Missbruk av förfarandet 59 §</p>
<p>Paragrafen motsvarar direktivets artikel 11. Se även avsnitt 4.12.</p>
<p>I första stycket slås fast att regleringen i lagen inte får missbrukas i syfte att frånta eller förvägra arbetstagarna rätt till inflytande.</p>
<p>Andra stycket innehåller en bevisbörderegel. Enligt denna presumeras ett syfte ha förelegat att frånta eller förvägra arbetstagarna inflytande, om väsentliga förändringar i bolagsgruppen inträffar inom ett år från det att europabolaget registrerats och dessa förändringar skulle ha lett till en högre grad av inflytande, om de varit för handen redan då europabolaget registrerades. De förändringar som här avses är i framför allt strukturella förändringar, byte av sätesland och större förändringar i arbetsstyrkan.</p>
<p>Presumtionen bryts om bolaget visar andra skäl för att förändringarna skett efter att europabolaget registrerats.</p>
<p>Skadestånd 60 §</p>
<p>Paragrafen innehåller regler om skadeståndsskyldighet för den som bryter mot lagen eller mot avtal enligt lagen. Den behandlas i avsnitt 4.13.</p>
<p>Hänvisningen till medbestämmandelagen innebär bland annat att såväl allmänt som ekonomiskt skadestånd kan blir aktuellt.</p>
<p>Vid tillämpning av reglerna jämställs europabolag, deltagande bolag dotterbolag och filialer med arbetsgivare samt arbetstagarråd, förhandlingsdelegation och andra organ för information och samråd med arbetstagarorganisation.</p>
<p>Enligt tredje stycket företräds arbetstagarna innan förhandlingsdelegationen har bildats av berörda arbetstagarorganisationer.</p>
<p>Rättegång 61 §</p>
<p>Paragrafen behandlas i avsnitt 4.14. Enligt första stycket skall tvister enligt lagen följa processordningen i arbetstvistlagen. Enligt andra stycket jämställs avtal som avses i lagen med kollektivavtal vid tillämpning av arbetstvistlagen. Alla tvister enligt lagen skall enligt tredje stycket handläggas av Arbetsdomstolen som första instans. Enligt fjärde stycket skall mål om tillämpning av tystnadspliktsregeln handläggas skyndsamt. 62 §</p>
<p>Paragrafen hänvisar till reglerna om tvisteförhandling och rättegång i 64, 65 och 68 §§ medbestämmandelagen. Den behandlas i avsnitt 4.14.</p>
<p>Hänvisningen till 64 § medbestämmandelagen innebär att förhandling måste äga rum mellan parterna innan talan väcks. Detta är en förutsättning för att Arbetsdomstolen skall kunna ta upp en tvist till prövning enligt 4 kap. 7 § arbetstvistlagen. Preskriptionsfristen på åtta månader börjar löpa vid den tidpunkt då förhandlingen avslutas.</p>
<h2>Ikraftträdande</h2>
<p>Direktivets reglering skall genomföras senast den 8 oktober 2004. Se direktivets artikel 14.1. Se även avsnitt 4.16.</p>
<h2>5.2 Förslag till lag om ändring i lag (1996:359) om europeiska företagsråd</h2>
<p>Den nya paragrafen motsvaras delvis av direktivets artikel 13.1. Se avsnitt 4.15.1.</p>
<p>Av paragrafen framgår att lagen inte skall tillämpas på bolagsgrupper vilkas arbetstagare får del av arbetstagarinflytande enligt den föreslagna lagen om arbetstagarinflytande i europabolag.</p>
<p>I första meningen anges huvudregeln, att lagen inte skall vara tillämplig på gemenskapsföretag eller kontrollerande företag om dessa är europabolag. I dylika fall skall lagen inte heller tillämpas på dotterbolag till europabolaget.</p>
<p>I andra och tredje meningarna anges de båda undantag som finns från huvudregeln. Enligt andra meningen skall lagen gälla på gemenskapsföretag eller kontrollerande företag som blir dotterbolag till ett europabolag efter att europabolaget har registrerats, så länge arbetstagarna inte får del av inflytande enligt den föreslagna lagen om arbetstagarinflytande i europabolag. Detta kan bli aktuellt i två fall utöver vad som anges i sista meningen.</p>
<p>Arbetstagarnas möjligheter att få del av inflytandet enligt den föreslagna lagen kan bli olika beroende på om inflytandet regleras genom avtal eller genom tillämpning av referensbestämmelserna. Om inflytandet i ett europabolag regleras genom avtal, kan avtalet vara utformat så att de i vart fall inte genast beaktas. Om inflytandet i europabolaget regleras genom referensbestämmelserna kan det dröja bortemot ett år innan arbetstagarrådet prövar om sin sammansättning. Jämför 34 § förslaget till lag om arbetstagarinflytande i europabolag.</p>
<p>Om förhandlingsdelegationen har beslutat att inget inflytande enligt den föreslagna lagen om arbetstagarinflytande i europabolag skall gälla i europabolaget, skall följande gälla. Om förutsättningarna enligt lagen om EFR är uppfyllda skall denna tillämpas på europabolaget och dess dotterbolag. I dessa fall kommer samma lag att blir tillämplig på bolag som efter att europabolaget har registrerats blir dotterbolag till detta.</p>
<h2>5.3 Förslag till lag om ändring i lag (1987:1245) om styrelserepresentation för de privatanställda</h2>
<p>Tillägget i 2 § första stycket har gjorts för att klarlägga att europabolag inte skall omfattas av reglerna i lagen. Dotterbolag till europabolag, vilka inte själva är europabolag, omfattas däremot om övriga förutsättningar i lagen är uppfyllda.</p>
<p>Motsvarande bestämmelse finns i direktivets artikel 13.2. och 13.3b. Se även avsnitt 4.15.2.</p>
<h2>6 Konsekvenser av förslaget</h2>
<p>Vårt framlagda förslag får om det genomförs konsekvenser för Patent- och registreringsverket som har att registrera arbetstagarmedverkan i europabolagets bolagsorgan. Kravet på registrering är närmast en följd av den bolagsrättsliga regleringen i förordningen om europabolag men just arbetstagarnas medverkan är resultatet av det inflytande för arbetstagarna, vilket regleras i det direktiv, som vårt förslag avser att genomföra. Vår bedömning är att sagda konsekvens inte kommer att medföra några ökade administrativa svårigheter eller kostnader för Patent- och registreringsverket.</p>
<p>Förslaget har inga konsekvenser för jämställdheten mellan kvinnor och män.</p>
<p>Inte heller för den brottsförebyggande verksamheten kan vi se några konsekvenser.</p>
<p>Några regionalpolitiska konsekvenser kan förslaget inte antas få. För småföretagen har vi gjort en konsekvensanalys, vilken i huvudsak innehåller följande bedömningar.</p>
<p>Vårt betänkande avser endast att särskilt reglera rätten till arbetstagarinflytandet i den nya bolagsformen europabolag. Förslaget berör således inte de bolagsrättsliga aspekterna. Reglernas syfte är att säkerställa en rätt till information och samråd i frågor av gränsöverskridande karaktär som är av särskilt intresse för de anställda. Regleringen avser även att säkerställa att rätten till inflytande i europabolagets tillsyns- eller ledningsorgan i så stor utsträckning som möjligt motsvarar den form av inflytande de anställda tidigare hade i de bolag, som bildar europabolaget.</p>
<p>Utredaren bedömer att förslagen i betänkandet kommer att beröra små företag i begränsad omfattning. Regleringen måste genomföras för att uppfylla ett EG-direktiv. Några alternativ till lagstiftning har vi inte funnit. Den planerade lagstiftningen kan tänkas innebära att ett småföretag, som av någon anledning skall ingå i ett europabolag, behöver känna till regleringen om arbetstagarinflytandet och lämna föreskriven information till de anställda. Regleringen blir tämligen komplicerad och kan möjligen åtminstone teoretiskt innebära behov av experthjälp för det fall ett småföretag blir berört. Några kapitalkrävande investeringar eller omfattande uppgiftsskyldigheter kommer inte enligt vår bedömning att bli följden. Inte heller påverkas småföretagens produktionsmöjligheter. Kostnaderna måste bedömas, om det alls blir några, som ytterligt små och antas inte påverka småföretagens likviditet. Den administrativa hanteringen kan inte heller bedömas bli påverkad i någon betydande omfattning. Någon konkurrenssnedvridning kan inte väntas bli följden av förslaget.</p>
<p>Kontrollen av efterlevnaden av reglerna kommer huvudsakligen att skötas av berörda arbetstagare och bolagens ledningar själva. Sanktionerna för brott mot reglerna är i huvudsak skadestånd, vilket överensstämmer med principerna i svensk arbetsrätt.</p>
<p>Reglernas giltighetstider styrs av EG-direktivet, som anger att en uppföljning av reglerna och dessas tillämpning skall göras inom tre år från genomförandet. Några tidsbegränsningar avseende giltighetstid eller ikraftträdande av lagstiftningsförslaget i småföretagens intresse är inte möjliga att göra. Även om det ginge skulle det inte behövas.</p>
<p>Speciella informationsinsatser kan komma att behövas men torde då tillhandahållas av bransch- eller arbetsgivarorganisation.</p>
<p>I utredningsarbetet har parterna på arbetsmarknaden varit representerade i en referensgrupp. Några synpunkter av särskild betydelse för just små företag har inte framförts eller redovisats.</p>
<h2>Särskilda yttranden Särskilt yttrande</h2>
<p>av Kent Brorsson, Claes Ennerberg, och Anders Weihe</p>
<p>Direktivet om arbetstagarinflytande i europabolag ger inget besked om vad som skall gälla för det fall arbetstagarrepresentanterna inta fullgör sitt ansvar att bilda den förhandlingsdelegation som anges i direktivet. Detta är en allvarlig brist i direktivet som måste bero på ett rent förbiseende. Frågan är av fundamental betydelse för att förordningen om europabolag och direktivet skall kunna hållas samman som det är tänkt. Det är naturligtvis helt uteslutet att en passivitet att bilda förhandlingsdelegationen skulle kunna leda till att europabolag inte kan bildas. Vi menar att denna fråga är av sådan vikt att den bör behandlas mer ingående än vad som skett i utredningens betänkande. Det är också viktigt att ha en uppfattning om hur denna fråga skulle kunna lösas. Vi vill understryka att den måste lösas vid implementering och att den således inte kan överlämnas till avgörande i rättstillämpningen med den tidsutdräkt det skulle medföra.</p>
<p>Mot denna bakgrund anser vi att avsnitt 4.4.3 i utredningens betänkande bör kompletteras med nedanstående lydelse. Vi vill samtidigt understryka att detta yttrande inte innebär att vi står bakom utredningen i alla övriga delar. Exempelvis anser vi att förslaget om missbruk av europabolagsförfarandet utformats på ett felaktigt sätt både i sak och juridiskttekniskt.</p>
<h2>4.4.3 Skyldigheten att inrätta en förhandlingsdelegation</h2>
<p>Som tidigare framgått måste det vara klart vilket arbetstagarinflytande som skall gälla i europabolaget, för att bolaget skall få registreras (förordningen artikel 12.2). Enligt förordningen finns det följande tre olika sätt för att fastställa vilket arbetstagarinflytande som skall gälla i europabolaget. Ett avtal om arbetstagarinflytande kan ingås mellan förhandlingsdelegationen och de deltagande bolagen. Förhandlingsdelegationen kan med kvalificerad majoritet fatta beslut om att avstå från arbetstagarinflytande enligt regleringen i den lag som vi nu föreslår. Och om förhandlingsperioden löper ut utan att förhandlingsdelegationen och de deltagande bolagen ingått något avtal om arbetstagarinflytande, regleras arbetstagarinflytandet att av de särskilda regler (referensbestämmelserna) som skall införas för dessa fall. Förhandlingsperioden om sex månader inleds så snart förhandlingsdelegationen har inrättats.</p>
<p>Så långt är direktivets regler klara. Emellertid saknar direktivet bestämmelser om vad som inträffar för det fall att arbetstagarna inte utser så många ledamöter till förhandlingsdelegationen att den är inrättad. Det är en fundamental brist i direktivet och den reser frågan om hur den situationen skall behandlas med avseende på frågan om det finns förutsättningar för en registrering. En uppfattning skulle kunna vara att arbetstagarna genom att inte inrätta en förhandlingsdelegation kan förhindra att förhandlingsperioden börjar löpa med verkan att något europabolag inte kan registreras eftersom förutsättningen är att det måste vara klart vilket arbetstagarinflytande som skall gälla i europabolaget. Den tolkningen måste emellertid bestämt avvisas av flera olika skäl.</p>
<p>Utgångspunkten för stadgan för europabolag och direktivet om komplettering av stadgan för europabolag vad gäller arbetstagarinflytande är alldeles uppenbart att europabolag skall kunna bildas och registreras. De nyss nämnda referensbestämmelserna är avsedda att utgöra den garanti för arbetstagarinflytande som är en förutsättning för registreringen. Ett annat sätt att uttrycka saken är att de arbetsgivare som vill bilda europabolag måste acceptera den nivå på inflytande som referensbestämmelserna ger. Arbetsgivaren kan visserligen förhandla i syfte att träffa ett avtal men om det inte leder till överenskommelse eller avstående från inflytande blir referensbestämmelserna tillämpliga om europabolaget skall registreras. Det är mot den här bakgrunden inte tänkbart att arbetstagarsidan skulle ha det veto mot europabolaget som i praktiken skulle finnas om arbetstagarna genom att inte inrätta en förhandlingsdelegation skulle kunna blockera en registrering.</p>
<p>Frågan är av sådan avgörande betydelse att den inte kan överlämnas till rättstillämpningen utan måste lösas vid implementeringen. Det skulle innebära alltför stora olägenheter att under lång tid tvingas leva i osäkerhet på denna punkt genom att ett vägledande avgörande skulle dröja avsevärd tid. Dessutom är frågan av tydlig lagstiftningskaraktär. Vi anser att den nu aktuella frågan bör lösas på följande sätt.</p>
<p>Enligt artikel 3 punkten 2 i direktivet framgår att arbetstagarna har en skyldighet att inrätta en förhandlingsdelegation. Av bestämmelserna om representation, val, utnämning och majoritetskrav följer slutsatsen att en förhandlingsdelegation inte är inrättad förrän representationen är fullständig eller om man så vill förhandlingsdelegationen fullsutten. Reglerna om hur organet inrättas är komplicerade och det kan inte uteslutas att saken drar ut på tiden. Direktivets konstruktion för inflytande kan också innebära att arbetstagarsidan inte känner tillräckligt stark motivation att snabbt driva frågan om att inrätta förhandlingsdelegationen. Detta sammantaget med att direktivet saknar bestämmelser om rättsföljden av att arbetstagarna inte inrättar förhandlingsdelegationen är helt otillfredsställande. Saken måste ovillkorligen lösas under implementeringen. Av direktivets artikel 3 punkten 6 framgår att förhandlingsdelegationen med rösterna från två tredjedelar av de ledamöter som representerar minst två tredjedelar av arbetstagarna och däribland rösterna från de ledamöter som representerar arbetstagare i minst två medlemsstater kan avstå från inflytande genom att besluta om att inte inleda förhandlingar eller att avbryta pågående förhandlingar. Enligt vår mening bör man anknyta till den regleringen. Om arbetstagarna inte inom sex månader, efter det arbetsgivarsidan gjort vad som ankommer på dem för att förhandlingsdelegationen skall inrättas, har anmält fler ledamöter än en tredjedel av de ledamöter som skall representera en tredjedel av arbetstagarna skall det medföra att arbetstagarna har avstått från arbetstagarinflytande och europabolaget kan således registreras med den förutsättningen (avståendefallet). Om å andra sidan arbetstagarna inom samma tidsfrist har anmält fler ledamöter än som nyss angetts skall det innebära att arbetsgivarsidan kan välja mellan att registrera bolaget med förutsättningen att arbetstagarinflytandet skall ske i enlighet med referensbestämmelserna och att inte registrera bolaget utan i stället förlänga inrättandet av förhandlingsdelegationen ytterligare sex månader i syfte att det fulla antalet ledamöter till förhandlingsdelegationen anmäls så att förhandlingar kan komma till stånd (referensbestämmelsefallet). I det senare fallet skall förhandlingsperioden sammanfalla med den förlängda perioden att inrätta förhandlingsdelegationen. Efter den förlängda perioden om sex månader kan europabolaget registreras med förutsättningen att arbetstagarinflytandet skall ske i enlighet med referensbestämmelserna. Av direktivet framgår att arbetsgivarsidan alltid har möjlighet att avbryta registreringsförfarandet av det skälet att man inte anser att referensbestämmelserna är acceptabla. Det innebär naturligtvis att arbetsgivarsidan i båda de nu angivna situationerna, dvs. efter sex månader resp. efter sex plus sex månader, kan besluta att avstå från registrering. Då europabolag bildas genom ombildning av bolag där det förekommer medverkan är avstående av arbetstagarinflytande inte möjligt. I den situationen måste därför den nu aktuella frågan lösas enligt vad ovan sagt om referensbestämmelsefallet. Den nu angivna lösningen ligger enligt vår uppfattning väl i linje med direktivets uppbyggnad och bör med den utgångspunkten vara acceptabel ur såväl arbetsgivarsom arbetstagarsynpunkt. En sista fråga som ställts i utredningen är hur referensbestämmelserna i europabolaget skall tillämpas i det fall att arbetstagarsidan har visat sådant ointresse att en förhandlingsdelegation inte kunnat inrättas men likväl så stort att man anmält tillräckligt antal ledamöter för att rättsföljden inte blivit att arbetstagarna avstått helt från inflytande. Vårt svar är att referensbestämmelsernas praktiska tillämpning i europabolaget förutsätter att arbetstagarna utser representationsorgan. I de fall vi nu talar om är således europabolaget skyldigt att tillämpa referensbestämmelserna när det finns arbetstagarorgan i förhållande till vilka europabolaget kan tillämpa bestämmelserna. Att den praktiska tillämpningen förutsätter att arbetstagarna ställer sig till förfogande och utnyttjar de möjligheter till inflytande som finns ligger i sakens natur.</p>
<h2>Särskilt yttrande</h2>
<p>av Dan Holke och Ingemar Hamskär</p>
<p>Vi vill i detta yttrande kort beröra hur vi ser på vissa principfrågor som aktualiserats under arbetet i utredningen.</p>
<p>Enligt vår uppfattning har direktivet om arbetstagarinflytande i europabolag vissa tekniska brister som inte går att lösa vid det nationella införlivandet. Ur ett arbetstagarperspektiv är det djupt otillfredsställande att direktivet inte behandlar hur ändrade förutsättningar i SE-bolaget ska hanteras utan helt fixerar på de förhållanden som råder när bolaget registreras. Det är tveksamt om syftet verkligen varit att historiska omständigheter för all framtid kan ta ifrån arbetstagarna deras rätt till inflytande. Det normala i all lagstiftning är annars att man tar hänsyn till de faktiska omständigheterna såsom de föreligger vid varje given tidpunkt och att väsentliga förändringar i förutsättningarna påverkar reglernas tillämpning. Som direktivet är utformat kan vi på sikt få SE-bolag registrerade i Sverige utan regler om styrelserepresentation och med ett bristfälligt arbetstagarinflytande baserat på historiska förhållanden. Vi kan konstatera att direktivets brister i detta avseende inte kan lösas av varje land för sig utan måste bli föremål för nya överväganden i samband med att direktivet revideras i framtiden.</p>
<p>En annan fråga som diskuterats utförligt i utredningen under arbetets gång är vad som händer om arbetstagarna inte lyckas bilda någon förhandlingsdelegation. Som direktivet är utformat leder detta till att bolaget inte kan registreras som ett europabolag. Detta torde inte bli särskilt vanligt men innebär att företagsledningen måste övertyga även de anställda om det fördelaktiga i att bilda ett europabolag. Om företagsledningen misslyckas med att få de anställda involverade i arbetet kan det leda till att bolaget inte kan bildas. Med tanke på de bristande garantier för ett verkligt arbetstagarinflytande som direktivet innehåller är det inte en orimlig lösning. Vi delar helt utredarens slutsats i denna del och menar att det inte vid det nationella införlivandet utan stöd i direktivet är möjligt eller önskvärt att införa regler som innebär att europabolag kan bildas trots att arbetstagarna inte bildat någon förhandlingsdelegation. Om denna fråga anses behöva en annan lösning måste arbetet bedrivas gemensamt mellan medlemsstaterna. Det bör i så fall ske vid en översyn på EU-nivå av direktivet där även andra frågor beaktas, framförallt de vi nämnt ovan.</p>
<p>Om det inleds ett arbete med att skapa nya regler för vad som ska hända om någon förhandlingsdelegation inte bildas bör följande beaktas. Erfarenheterna från arbetet med europeiska företagsråd visar att företagsledningens inställning har stor betydelse för om arbetstagarna lyckas bilda en förhandlingsdelegation. Det är därför viktigt att företagsledningen har ett starkt tryck på sig att medverka till att en förhandlingsdelegation bildas. Om arbetstagarna vid registreringstidpunkten inte får ihop tillräckligt många företrädare för att förhandlingsdelegationen ska kunna fatta beslut, måste reglerna leda till att referensbestämmelserna tillämpas så att arbetstagarna inte är beskurna att utnyttja sitt inflytande i framtiden när kanske helt andra arbetstagare är anställda i bolaget. Arbetstagarinflytandet kommer då att vara vilande till dess arbetstagarna väljer att utnyttja det inflytande som direktivet föreskriver.</p>
<h2>Bilaga 1</h2>
<h2>Kommittédirektiv</h2>
<p>Beslut vid regeringssammanträde den 6 juni 2002.</p>
