<h1>Förord</h1>
<h2></h2>
<p>Föreliggande volym utgör en särskild bilaga till Kommittén för hemlösas slutbetänkande. Den består av fristående bidrag som forskare och utvärderare har skrivit på uppdrag av kommittén. Dessa bidrag har varit en värdefull källa för kunskap när kommittén har utarbetat sitt slutbetänkande. När vi nu avslutar vårt särskilda regeringsuppdrag är det väsentligt att denna kunskap sprids vidare till en mängd aktörer och i övrigt intresserade i samhället. Författarna ansvarar själva för innehållet i sina respektive bidrag.</p>
<p>Stockholm i december 2001.</p>
<p>Widar Andersson</p>
<h2>Kommunprojekten</h2>
<p>av Örjan Sundin, Andreas Karlsson och Göran Semb</p>
<h2>Bakgrund</h2>
<p>Kommittén för hemlösa fick genom regeringens direktiv i december 1998 i uppdrag att fördela totalt 30 miljoner kronor under en treårsperiod i form av projektmedel till kommuner och ideella organisationer i syfte att pröva och utveckla olika boende- och stödformer, stödja nyskapande projekt samt finna metoder för lokala inventeringar och uppsökande verksamhet. Meningen var att man skulle uppnå de övergripande målen att ge ett bättre stöd åt (nuvarande) hemlösa samt att förhindra att hemlöshet uppstår, bland annat genom tidigare och mer effektiva åtgärder riktade mot riskgrupper.</p>
<p>Kommitténs riktlinjer och utgångspunkter för utvärderingen har varit att projekt för att erhålla ekonomiskt bidrag skulle:</p>
<p>N  skapa förutsättningar för långsiktiga förändringar och förbättringar för de hemlösa,</p>
<p>N  innehålla förebyggande insatser (kartläggning, uppsökande verksamhet etc.),</p>
<p>N  vara inriktade på metodutveckling i arbetet dels med olika målgrupper, dels med avseende på kartläggning och analys av hemlösheten, och dels bakomliggande orsaker till hemlöshet,</p>
<p>N  vara metod- och kunskapsutvecklande vad gäller stödboende av olika slag,</p>
<p>N  innehålla något ”unikt” och nyskapande inslag, samt</p>
<p>N  ha inslag av samverkan mellan skilda kommunala förvaltningar, mellan kommuner och landsting, mellan kommuner och stat och/eller mellan kommun och frivilligorganisationer.</p>
<p>Kommitténs uppdrag var således att utveckla metoder för att komma till rätta med hemlösheten, samt att identifiera orsaker till hemlöshet. För att uppfylla dessa målsättningar har man samarbetat med åtta kommuner, som genomfört ett antal projekt för att komma till rätta med olika delar av hemlöshetsproblemet.</p>
<p>Kommunernas ansökningar kan grovt uppdelas på två, delvis överlappande, huvudområden med avseende på metodutveckling:</p>
<p>A. Att finna metoder för lokala inventeringar och uppsökande verksamhet, framför allt relaterat till särskilda grupper, till exempel kvinnor, missbrukare och långtidshemlösa.</p>
<p>B. Att pröva och utveckla olika boende- och stödformer.</p>
<p>I princip kan man säga att kommunernas ansökningar, trots denna begränsning vad gäller huvudområde, innehöll målformuleringar som sammanföll med kommitténs riktlinjer och utgångspunkter.</p>
<p>Stegvis Livsstilsförändrings uppgift har varit att assistera kommunerna med att göra denna projektverksamhet så utvärderingsbar som möjligt, samt att hjälpa kommunerna att sätta upp utvärderingsbara/operationaliseringsbara mål för verksamheten. Stegvis Livsstilsförändring påpekade vid projektstart att flera projekt redan var igång med verksamhet, varför vissa svårigheter med baslinjemätning var uppenbara samt att projekten inte var inriktade mot en av kommitténs centrala uppgifter: att identifiera orsaker till hemlöshet. Snarare handlade de flesta ansökningar om metoder för att ta hand om redan hemlösa och få dem tillbaka till någon form av boende. Ofta saknades mer preciserade frågeställningar och målsättningarna var med få undantag allmänt hållna.</p>
<p>Andra problem för projekten, kommittén och utvärderarna har bestått av praktiska hinder och besvär, till exempel har flera projekt bytt projektledare, de som drivit projekten har varit andra än de som ansökt om medel, flera projekt har rapporterat om motstånd från etablerade verksamheter, projekten har haft igångsättningsproblem vad gäller att bygga upp fungerande nätverk och på grund av detta, och ytterligare omständigheter som berörs i denna rapport, inte kunnat slutföra samtliga aspekter av sina projekt.</p>
<p>En allmän slutsats från utvärderarna är därför att det är, för att möjliggöra mer avancerad slutsatsdragning, nödvändigt att ansvariga för projektmedel enbart beviljar medel till projekt som redan vid projektstart har explicita målsättningar och frågor så pass operationaliserade att de går att besvara, eller om möjligt redan på ett tidigt skede hjälpa sökande att formulera både sådana frågor och adekvata sätt att analysera svar.</p>
<p>Uppsökande verksamhet, förutsatt att vissa kriterier är uppfyllda, torde kunna utvecklas till en allmän metod för kartläggning av hemlösas problematik och behov. Utvidgade insatser eller uppsökande verksamhet av annat slag är sannolikt nödvändiga för att nå speciellt utsatta grupper, såsom de med samtidigt beroende och psykisk problematik. Om denna grupp verkligen är överrepresenterad bland gruppen hemlösa med ofullständig eller ingen kontakt med samhällets hjälpsystem är dock en fråga som lämnas obesvarad.</p>
<p>Däremot verkar missbruk och beroende av droger och alkohol vara ett uttalat problem som man bör dra slutsatser av, speciellt som beroendet hos denna grupp verkar ha existerat under lång tid trots flera behandlingsinsatser samt att gruppen tar stort utrymme i hjälpsystemen och möjligen tränger ut andra utsatta grupper.</p>
<p>För hemlösa som redan är kända tycks drogberoendet, åtminstone bland de grupper som fokuserats inom de olika kommunprojekten, också vara den enskilda faktor som är mest dominant.</p>
<p>Trots detta tyder vissa utvärderingar på att det kan vara värt att fokusera på boendefrågan, förutsatt att det sociala arbetet fördjupas på så sätt att projektarbetaren genom ett mindre antal klienter får större utrymme för stödinsatser till den enskilde klienten och möjligheter att utveckla samarbetet med övriga ingående parter. En förutsättning för att ett sådan satsning skall lyckas kan vara att systematiskt följa upp och löpande utvärdera gjorda insatser men också att de psykosociala insatserna i sig har effekt.</p>
<p>Att mer aktivt stödja personer i härbärges- eller institutionsboende, förutsatt att drogfrihet inom boendet är ett krav, tycks också ge resultat både i fråga om fortsatt lägre missbruk och ökad sannolikhet för eget boende.</p>
<p>Behovet av formella samverkansformer mellan olika aktörer understryks. Framför allt betonas bristen på sådana mellan kommun och landsting, men också inom olika förvaltningar. För mer fördjupade slutsatser, se sektion C i denna rapport.</p>
<p>Fullständiga rapporter från respektive kommun finns från och med 1 juni 2002 tillgängliga på www.stegvis.se/hemlos.</p>
<p>Denna rapport är uppdelad i tre sektioner: 1. Lokala inventeringar och uppsökande verksamhet (Göteborg, Stockholm, Karlstad).</p>
<h2>1 Lokala inventeringar och uppsökande verksamhet</h2>
<p>Tre kommuner, Göteborg, Stockholm och Karlstad, har varit inriktade mot att i huvudsak inventera möjligheten av att bedriva uppsökande verksamhet. Denna har bedrivits i samarbete med andra aktörer och dessutom utanför kontorstid. Gemensamt för ansatserna, förutom vissa metodologiska likheter, är att man i sitt arbete säger sig medvetet ha valt att utgå från hemlösas egna idéer och önskemål.</p>
<p>I beskrivningen av projekten finns en rubrik som benäms fokuserad frågeställning . Denna är formulerad av utvärderarna och utgör det vi anser vara projektens försök att besvara en frågeställning som överensstämmer med kommitténs riktlinjer och utgångspunkter.</p>
<h2>1.1 Göteborg</h2>
<p>Ursprunglig målformulering</p>
<p>Trots att Göteborg har ett grundsystem i form av till exempel Altbosystemet, fanns det vid projektstarten, enligt Socialstyrelsens mätningar, drygt 1 000 hemlösa i Göteborg. Flertalet fångades upp inom redan befintliga hjälpsystem (inklusive frivilligorganisationerna) men det fanns tecken som tydde på att en grupp av de hemlösa, av olika anledningar, inte tog del av samhällets trygghetssystem.</p>
<p>Ambitionen med projektet var att försöka nå dessa personer, kartlägga deras situation, ge akut hjälp samt hitta strategier att förebygga och förkorta hemlöshet. Göteborgs kommun har inte tidigare bedrivit uppsökande arbete med inriktning mot hemlösa. I sin projektansökan angav man som viktiga målsättningar att ge förutsättningar för långsiktiga förbättringar för hemlösa (specifikt grupperna missbrukare, psykiskt funktionshindrade och kvinnor). Man ville också satsa på samarbete med olika frivilligorganisationer, med andra kommunala instanser och med sjukvården. Dessutom ville man genom projektet göra en satsning på uppsökande verksamhet genom ett speciellt mobilt fältteam.</p>
<p>Projektets syfte och fokus</p>
<p>Projektets syfte var att arbeta uppsökande och utveckla metoder för fältinriktat arbete gentemot målgruppen hemlösa.</p>
<p>Primärt har målet för teamet varit att etablera kontakt och göra sig kända för målgruppen. Projektets målgrupp omfattade främst den grupp hemlösa som antogs vara utan myndighetskontakter eller bara hade sporadiska kontakter och vars livssituation var sådan att mer permanenta boendelösningar – på grund av brister i existerande hjälpsystem – inte ansågs möjliga. Personer i målgruppen antogs röra sig mellan olika jourboenden och tillnyktringsenheter, ofta påverkade, allmänt stökiga, vissa avstängda från stöd- och jourboenden och med negativa erfarenheter från det traditionella hjälpsystemet.</p>
<p>Projektet har också haft ambitionen att kartlägga, samla information och kunskaper om målgruppen, försöka hitta brister i samhällsstödet och identifiera faktorer som bidrar till hemlöshet. I samband med detta arbete ville man också generera kunskap som kunde ge underlag för förslag till strategier som kan motverka hemlöshet och förbättra omhändertagandet för utsatta människor. I individärenden skulle man även pröva okonventionella boendelösningar.</p>
<p>Fokuserad frågeställning</p>
<p>Hur kan man nå den subgrupp av hemlösa som av olika anledningar fallit utanför gängse trygghetssystem, dels för att kartlägga och dels för att bistå med akut och långsiktlig hjälp?</p>
<p>Relation till kommitténs direktiv</p>
<p>Projektet är i huvudsak inriktat mot förebyggande verksamhet och lokal inventering i form av kartläggning, uppsökande verksamhet, stöd åt hemlösa och metoder för praktiskt samarbete. Med avseende på arbetet med olika målgrupper samt kartläggning och analys av hemlöshetens bakomliggande faktorer har man även en metodutvecklande inriktning.</p>
<p>Metod</p>
<p>Arbetet har letts av en styrgrupp vilken har varit sammansatt av representanter från huvudmännen, sjukvård, polis, frivilliga organisationer och kommunens stadskansli. Styrgruppen har ansvarat för att projektet skulle utvecklas enligt intentionerna.</p>
<p>Ursprungstanken var att ett nära samarbete skulle utvecklas mellan Tillnyktringsenheten (TNE), Nordhemskliniken, Stadsmissionen och det mobila teamet för att dels erhålla en så heltäckande bild som möjligt av hemlöshetssituationen, dels att samarbetet skulle fungera som en vårdkedja. Kartläggningen skulle också skötas gemensamt av en socionom på Nordhemskliniken, en socionom på TNE, föreståndaren på Stadsmissionens avgiftning och ett mobilt fältteam.</p>
<p>Ett mobilt fältteam på tre personer tillsattes. Teamet kopplades till TNE, som dels höll öppet dygnet runt, dels hade erfarenhet av hemlösa och dessutom vid projektstarten hade utrymme att fungera som tillfällig övernattning för de hemlösa. TNE hade samarbete med Nordhemskliniken, en öppenvårdsmottagning och avgiftningsverksamhet i första hand för alkoholmissbrukare. TNE och Nordhemskliniken ligger ett stenkast från varandra och Nordhemskliniken samarbetar i sin tur med Stadsmissionens avgiftning.</p>
<p>Personalen i det mobila teamet har en differentierad yrkessammansättning och lång erfarenhet inom respektive profession. Genom den differentierade yrkessammansättningen – i teamet ingick socionom, mentalskötare och fältarbetare från frivilligorganisationer – ville man ge fältarbetet en bredare kunskaps- och förståelsebas för att möta behov ur olika perspektiv och ge kanaler till olika befintliga hjälpsystem. Genom att teamets medlemmar också hade en relativt lång erfarenhet inom sina respektive yrkesområden hoppades man täcka nödvändiga kunskaper om möjligheter och begränsningar inom de representerade organisationerna.</p>
<p>Teamet arbetade på oregelbundna tider, flexibelt och okonventionellt med TNE som sin förlängda arm och husbil till hjälp i fältarbetet. Genom att inte vara bunden inom en byråkratisk ram eller av fasta arbetstider ville teamet mer flexibelt kunna möta människor utifrån deras egna villkor och förutsättningar. Målet för fältarbetet var att skapa förtroende och tillit, tillgodose de akuta behoven, länka vidare till fortsatt hjälp och hjälpa människor att komma i kontakt med samhällets olika hjälpsystem.</p>
<p>En ursprunglig tanke var att i kartläggningssyfte samla in information från enheter som ofta kommer i kontakt med hemlösa. Teamet skulle därför söka samarbete med andra aktörer, föra statistik och dokumentera sitt interna arbetssätt genom dagböcker (de senare avrapporteras hösten 2002). Statistiken bygger på uppgifter från den blankett som utformats av Mobila teamet samt kuratorer från TNE och Nordhemskliniken.</p>
<p>Huvudsakliga resultat och slutsatser</p>
<p>Av olika anledningar föll en del av statistikuppgifterna bort, bland annat på grund av att socionomen på Nordhemskliniken och föreståndaren på Stadsmissionens avgiftning blev långtidssjukskrivna utan ersättare. Detta har inneburit att det finns en del brister i bland annat kartläggningsarbetet.</p>
<p>Under perioden 17 maj 2000 – 26 februari 2001 (med avbrott för semester) förde teamet anteckningar över hur många personer man träffat och samtalat med under fältverksamheten. I anteckningarna framgår att det vid 44 olika tillfällen haft 312 möten, varav längre samtal med 206 personer. Huvuddelen av dessa uppgav sig vara hemlösa enligt den målgruppsdefinition som angivits ovan.</p>
<p>Konkret har insatserna vidare inneburit att teamet har hjälpt människor till tillfälligt boende, till sjukvård, gett rådgivande samtal etc.</p>
<p>Totalt 122 män och 23 kvinnor ingår i det statistiska materialet. Ytterligare cirka 100 är identifierade, men ingår inte i materialet av olika anledningar. En relativt stor grupp har bott i tält, i bil, i soprum och långa tider varit utan fast bostad (5–10 år). Cirka 20 % har varit utan fast bostad längre än 10 år. Många har både fysiska och psykiska problem utan att ha någon hjälp för detta, de flesta (över 90 %) har alkohol- och drogproblem, men ganska få (cirka 20 %) har under den senaste tolvmånadersperioden fått behandling för dessa problem. Närmare 60 % har någon form av kontakt med socialtjänsten medan drygt 20 % säger sig i dagsläget helt sakna sådan kontakt. Merparten får sin försörjning i form av förtidspension, sjukbidrag och socialbidrag.</p>
<p>Teamets strategi att vistas ute på de hemlösas arena har underlättat kontakterna med hemlösa, liksom användandet av husbilen. Akut hjälp av olika slag har kunnat ges, men de gånger man behövt hjälp av psykiatrin har denna hjälp inte kunnat ges.</p>
<p>Teamets koppling till den dygnet runt öppna TNE har underlättat arbetet. TNE har bland annat fungerat som tillfällig övernattning och en plats att gå till för att träffa teamet och få hjälp. TNE:s beläggning har fördubblats under projekttiden.</p>
<p>Flera verksamheter har vuxit fram under arbetets gång:</p>
<p>Efter att ha beviljats extra pengar från kommunstyrelsen utökades hemlöshetsprojektet med en speciell lågtröskelverksamhet för kvinnor (Alma). Alma startade sin verksamhet i september 2001.</p>
<p>Nattcaféet startades i samverkan mellan mobila teamet och olika frivilligorganisationer. Verksamheten vänder sig till de människor som inte har någonstans att ta vägen nattetid. Nattcaféet har nyligen startat en andra försöksperiod. En cafékommitté har bildats där hemlösa ingår med möjlighet att påverka verksamhetens innehåll.</p>
<p>Många av de hemlösa personer som teamet mött har varit i behov av somatiska vårdinsatser Med hjälp av en distriktssköterska erbjöds hemlösa kostnadsfri, enklare sjukvård utan krav på tidsbeställning. Mottagningen var inledningsvis inhyst i samma lokaler som TNE. Till en början var mottagningen inte så välbesökt, sannolikt beroende på att verksamheten inte var känd bland hemlösa, men efterhand har antalet besök ökat, speciellt sedan mottagningen flyttats till nattcaféet.</p>
<p>Trots att fältarbetet som metod har visat sig vara ett sätt att nå hemlösa, har man inte lyckats nå psykiskt funktionshindrade och kvinnor. Sannolikt behöver arbetet i detta avseende mer tid och kanske andra former för att nå ökat förtroende även hos dessa grupper.</p>
<p>Resultat i relation till problemformulering och fokuserad frågeställning</p>
<p>Resultatet av projektet är i linje med problemformulering och fokuserad frågeställning trots att man erfarit problem för de specificerade grupperna (psykiskt sjuka och kvinnor) inom subgruppen ”hemlösa som fallit utanför trygghetssystemen”, som man avsåg att studera. En kartläggning är dock genomförd och man har bistått med akut hjälp genom både TNE och de aktiviteter som byggts upp.</p>
<p>En beskrivning av teamets interna arbetssätt har inte sammanställts varför arbetsmetodologin i den uppsökande verksamheten saknas.</p>
<p>Beträffande målsättningen att åstadkomma mer långsiktiga förbättringar, till exempel att hitta strategier att förebygga och förkorta hemlöshet, är resultatet mer magert. Vad man möjligtvis har utvecklat i denna fas är en strategi att nå hemlösa som fallit utanför samhällets trygghetssystem, dock ej de specificerade grupper man avsåg. Det finns också tecken på att projektets strategi förbättrat omhändertagandet för utsatta människor – åtminstone vid akut problematik.</p>
<p>De aktiviteter som projektet initierat kan bidra till en mer permanent kontaktyta och mer långsiktig förbättring. Verksamheten bör dock följas upp.</p>
<p>Bedömning av bärighet i resultaten</p>
<p>Att projektet har inneburit en skillnad för hemlösa som fallit utanför samhällets trygghetssystem står helt klart. Strategin med ett mobilt team kombinerad med en fast bas, TNE, verkar lyckosam – de ökade beläggningssiffrorna på den senare kan tas som belägg för detta. Man har också lyckats kartlägga populationen och visat på populationens utsatthet och utanförskap.</p>
<p>Svårigheterna att nå speciella grupper (kvinnor och de med psykisk störning) är svårare att tolka. Antingen kan de vara färre än man misstänkt, alternativt har den uppsökande verksamheten, i den utformning den fått i detta projekt, inte varit ett lockande alternativ för just denna grupp. Denna fråga bör utredas närmare.</p>
<p>Projektet har också, till följd av svårigheter man mött, skapat nya verksamheter som nattcafé, sjukvårdsmottagning etc., vilka säkert förbättrar kontakterna – dock gör detta lovvärda initiativ det svårare att utvärdera den uppsökande verksamheten per se.</p>
<p>Samarbete</p>
<p>Göteborg har arbetat kommunövergripande och pekar på fynd som visar att det ej finns något enhetlig hållning bland stadsdelsförvaltningarna vad avser missbruks-, psykiatri- och boendefrågor. Man har skiftande organisationsmodeller, ekonomiska förutsättningar och strategier.</p>
<p>Även på handläggarnivå förekommer skillnader i förhållningssätt. Generellt sett är de enskilda socialsekreterarna hårt belastade, vilket innebär att ”tunga” ärenden ofta inte hinns med eller bortprioriteras. Framför allt människor som saknat tillhörighet inom socialtjänsten har haft svårt att bli aktualiserade. Det bör tilläggas att flera personer i målgruppen har ett ursprung utanför Göteborg, men har för avsikt att stanna i kommunen. Många av dem har vistats i kommunen en relativt lång tid, utan att erbjudas annat än en enkel biljett till sin hemort. Om en person som saknar tillhörighet blir aktualiserad i en stadsdel sker detta med hjälp av ett turordningssystem, där den enskilde saknar möjlighet att påverka inom vilken stadsdel han eller honhon hamnar. Flera får på detta vis sin stadsdelstillhörighet i ett område som de inte har anknytning till eller känner till.</p>
<p>Projektet rapporterar vidare svårigheter att finna ”ingångar” till psykiatrin.</p>
<p>Viktiga erfarenheter och aktualiserade frågor</p>
<p>Projektet har genom sin nyskapande metodologi nått en population som det annars är svårt att erhålla information om. Som en följd därav har man också kunnat bistå dessa med akuta omhändertaganden av såväl social som medicinsk art. Om detta sedan lagt grund för en mer beständig kontakt är oklart.</p>
<p>Svårigheten att nå den på förhand definierade ”speciellt utsatta” gruppen skapar också frågeställningar som inte låter sig besvaras inom ramen för projektet.</p>
<p>Drygt 20 % av de hemlösa som man har träffat uppgav att de inte hade någon kontakt med samhällets hjälpsystem. Nästa steg bör bli att analysera data för att undersöka om denna grupp på något sätt skiljer sig från övriga hemlösa som man har etablerat kontakt med. På så sätt skulle man kunna bidra till bättre kännedom om denna grupps sammansättning, och möjligtvis också om de faktorer som bidrar till att de inte nyttjar trygghetssystemen.</p>
<p>Andra frågor som aktualiseras är hur samarbetet kring denna grupp bör organiseras. Att det bör organiseras lär dock stå klart – projektet har identifierat en grupp som är utsatt och som av en eller annan anledning har hamnat utanför det samhälleliga skyddsnätet.</p>
<p>Projektets fortsättning</p>
<p>Projektet kommer att permanentas fr.o.m. årsskiftet 2001/02 och det kan därför sägas att man uppfyllt förutsättningarna för en annan av kommitténs målsättningar, att skapa förutsättningar för långsiktiga förändringar och förbättringar för de hemlösa.</p>
<h2>1.2 Stockholm</h2>
<p>Ursprunglig målformulering</p>
<p>Baserat på tidigare studier och erfarenheter bedömde tjänsemännen inom socialtjänstförvaltningen att hemlösa kvinnor generellt missgynnades inom hjälpsystemen, inklusive den uppsökande verksamheten.</p>
<p>Projektets syfte och fokus</p>
<p>Syftet har varit att utveckla uppsökande arbete specifikt riktat till hemlösa kvinnor. Mer specifikt har det gällt att utveckla och dokumentera metoder för att nå hemlösa kvinnor (framför allt de som har dålig kontakt med eller är okända inom gängse hjälpsystem); att beskriva uppsökares arbetssätt; kartlägga de hemlösa kvinnorna, dokumentera deras problem, orsaker till hemlöshet och hinder att lämna hemlösheten; men även att dokumentera samarbete med andra aktörer kring hemlösa kvinnor.</p>
<p>Initialt ville man också klargöra ”hur väl synen på uppsökarnas arbete ur de hemlösa kvinnornas perspektiv överensstämmer med socialtjänstens”.</p>
<p>Fokuserad frågeställning</p>
<p>Hur kan man beskriva uppsökares arbetssätt, kartlägga hemlösa kvinnor och dokumentera deras problem? Det uppsökande arbetet var inriktat på att uppsöka och praktiskt stötta hemlösa kvinnor i deras kontakt med socialtjänst, sjukvård och kriminalvård samt att utveckla metoder i mötet med hemlösa kvinnor.</p>
<p>Relation till kommitténs direktiv</p>
<p>Projektet har i huvudsak inriktats mot förebyggande verksamhet och lokal inventering i form av kartläggning, uppsökande verksamhet, stöd åt hemlösa kvinnor och metoder för praktiskt samarbete. Projektet har även en inriktning på metodutveckling i arbetet med olika målgrupper, specifikt kvinnor, med avseende på både kartläggning, arbetssätt och dokumentation.</p>
<p>Metod</p>
<p>Det uppsökande arbetet skulle enligt den ursprungliga projektplanen utföras av två kvinnliga uppsökare med erfarenhet av arbete med hemlösa kvinnor. Inledningsvis fanns i projektet erfarenhet från frivilligorganisation, landsting och socialtjänst. Under hösten 2000 när ny personal skulle anställas ändrades sammansättningen och en manlig uppsökare med erfarenhet från psykiatrin rekryterades. Samtidigt försvann kompetens knuten till socialtjänsten.</p>
<p>Det uppsökande arbetet har i första hand inriktats på att leta upp och besöka hemlösa kvinnor i deras vistelsemiljöer i utpräglade subkulturer. Förutom dag- och natthärbärgen har uppsökarna besökt gator, parker, kulvertar etc, dvs. platser där kvinnorna tillfälligt vistats. Uppsökarna har vid behov erbjudit stöd samt hjälpt kvinnorna till och vid kontakt med myndigheter. Uppsökarna har haft flexibla arbetstider och arbetat har styrts av behovet vid olika tidpunkter.</p>
<p>En viktig del i arbetet har varit att hjälpa hemlösa kvinnor som haft en bristfällig kontakt med socialtjänsten, att förbättra samarbetet mellan olika instanser samt att få till stånd en planering som syftat till att erbjuda kvinnorna mer långsiktiga stöd- och hjälpinsatser.</p>
<p>Dokumentationen har skett dels via data insamlade via projektmedarbetare och dels via FoU-enheten. Dokumentationen omfattar uppsökarnas dagbok, som försöker beskriva hur en dag ser ut för en uppsökare. Utöver dagböcker har dag-/arbetsanteckningar skrivits där varje enskild kvinnas viktiga möten dokumenterats, syftet med respektive möte, vad som sagts och gjorts och tidsåtgången för varje möte.</p>
<p>Lägesrapporterna utgörs av en beskrivning av kvinnornas situation utifrån ett frågeformulär som styrgruppen tillsammans med projektledaren har utarbetat. Frågeformuläret har legat till grund för de intervjuer med kvinnorna som gjorts inom ramen för projektet. Sammanlagt 28 kvinnor har intervjuats. Utgångspunkten har varit kvinnornas egen beskrivning av sin situation.</p>
<p>I FoU-enhetens utvärdering beskrivs inflödet i projektet under verksamhetens första 10 månader i termer av antal kvinnor projektet haft kontakt med samt dessas huvudsakliga problembild, antal år de varit hemlösa, tidigare och aktuella kontakter med hjälpsystemet, samt var och när de kommit i kontakt med Kvinnoprojektet. Dessutom redovisas projektets arbete med kvinnorna i termer av bland annat antal och typ av uppdrag och åtgärder, vem som gett uppdragen, tidsåtgång för olika insatser samt uppsökarnas kontakter med det omgivande hjälpsystemet angående kvinnorna. I analysen kopplas antal och typ av åtgärder och tidsåtgången för olika insatser, däribland problembild, tid i hemlöshet och tidpunkt för första kontakt med Kvinnoprojektet.</p>
<p>Analysen av uppsökarnas arbetssätt utgår från en dokumentationsmodell som utvärderaren inom FoU skapade 1995 för att utvärdera uppsökarverksamhet riktad till hemlösa män med allvarliga psykiska problem och/eller sjukdomar. Modellen innebär att varje moment i arbetet under en mätperiod dokumenteras. De uppgifter som redovisas i rapporten baserar sig på uppsökarnas egen dokumentation av sitt arbete och bygger på FoU utvärderarens möten med dessa under perioden april 2000 – januari 2001.</p>
<p>I rapporten redovisas också en beskrivning av det samlade hjälpsystemet för hemlösa, och resultatet av ett antal intervjuer, syftande till att få en bild av det omgivande hjälpsystemets syn på och uppfattningar om Kvinnoprojektet.</p>
<p>Resultat</p>
<p>Under mätperioden har uppsökare varit i kontakt med 40 kvinnor. Medelålder är 41 år (23–58 år), 90 % har missbruksproblematik (50 % av dessa använder mer än en drog), drygt 50 % (23 stycken) anses ha psykiska problem och drygt 45 % av de 40 förmodas ha dubbla störningar. Tjugofyra (60 %) har, trots denna bakgrund, varit hemlösa i fem år eller längre. De flesta är dock registrerade och har en handläggare/socialsekreterare och har även haft kontakt med olika personer inom hjälpsystemet. Hälften av kvinnorna är kända av uppsökarna från deras tidigare arbete inom socialtjänst och landsting.</p>
<p>Metoden har ändrats såtillvida att teamet efterhand bytte sammansättning – betydelsen av detta är svårtolkad.</p>
<p>I övrigt tyder data på att de flesta kontakter knöts i början av perioden, oftast på dagcentraler för hemlösa (knappt 40 %) eller härbärgen (13 %) medan första kontakten initierades på gatan för cirka 25 %. Ungefär 35 % av alla kontakter har initierats av uppsökarna själva, 30 % av socialtjänsten och 23 % av hemlösa kvinnor.</p>
<p>Mest frekventa åtgärder från uppsökare har varit kontakter (telefon och möten) med olika samarbetspartners, mest tidskrävande åtgärd har varit att länka de hemlösa till socialtjänst, sjukvård, härbärgen etc. Kvinnor med enbart missbruk har varit föremål för de flesta och tidsmässigt längsta insatserna, medan kvinnor med dubbel problematik erhållit mindre uppmärksamhet.</p>
<p>Arbetssättet med kvinnorna karakteriseras överlag av enstaka kontakter följt av länkning till andra aktörer. Relationsarbete (regelbunden intensiv kontakt) har bedrivits med färre kvinnor. Den sistnämnda arbetsmodellen har främst riktats mot kvinnor med enbart missbruksproblematik.</p>
<p>Fallbeskrivningar och samverkansintervjuer visar att det ofta är svårt att få till stånd en samordning av insatser. Ofta är många aktörer inblandade. I vissa fall har nätverksmöten kommit till stånd på initiativ av uppsökarna. Oklarheter har rått kring vem som har huvudansvaret för dessa och att följa klienten. Frågetecken har funnits om det är olika uppsökarverksamheters ansvar eller den stadsdelsförvaltning, som klienten tillhör.</p>
<p>Resultat i relation till problemformulering och fokuserad frågeställning</p>
<p>Man har erfarit problem vad gäller viss dokumentation, vilket medfört att det uppstått stora svårigheter att uppnå de målsättningar och fokus som man initialt hade, något Kvinnoprojektet för övrigt delar med Göteborg. Bland annat saknas en redogörelse för metoder angående mötet med hemlösa kvinnor.</p>
<p>Sammanlagda resultat och metod från de respektive utvärderingarna ger ändå upphov till slutsatser och resultat som bidrar till viss måluppfyllelse vad gäller den mer fokuserade frågeställningen.</p>
<p>Bedömning av bärighet i resultaten</p>
<p>Dokumentationen av gruppen som undersökts tillför kunskap. Trots besvärligheter/misslyckandet att nå de kvinnor som specifikt står utanför samhällets hjälpsystem bidrar projektet med slutsatser väl värda att beakta för framtida insatser vad gäller uppsökande verksamhet.</p>
<p>Problemet att nå den grupp som man specifikt är intresserad av är – liksom vad fallet är med Göteborgsprojektet – svårt att tolka. Antingen kan de vara färre än man misstänkt, alternativt har den uppsökande verksamheten, i den utformning den fått i detta projekt, inte varit ett lockande alternativ för just denna grupp. En alternativ tolkning ges under resultatdelen, utförligare beskriven i FoU-enhetens rapport: uppsökarna var få (enbart två till antalet), och arbetet inriktades i början mot redan kända hemlösa, dessutom kvinnor med missbruk, varför kvinnor med psykisk sjukdom möjligtvis undanträngdes. Denna fråga bör utredas närmare.</p>
<p>Mer specifikt bör framtida undersökningar utreda frågan om relationsskapande arbete är speciellt viktigt för just denna grupp, något som antyds i FoU-rapporten. Man har också lyckats kartlägga populationen och visar liksom Göteborgsprojektet på populationens utsatthet och utanförskap.</p>
<p>Samarbete</p>
<p>Rapporterna från projektet och FoU visar att det är vanligt att kvinnorna har flera kontakter inom hjälpsystemet. Det finns också flera olika uppsökande verksamheter. Ett nära samarbete mellan olika myndigheter, organisationer och uppsökare bedöms därför som väsentligt. Samverkan behöver ske både i de enskilda fallen, för att klargöra vem som har ansvar för vad, och på ett mer övergripande plan.</p>
<p>Projektet har av en del potentiella samarbetspartners kritiserats för att vara otydligt och man har efterlyst samarbete med andra uppsökargrupper.</p>
<p>Viktiga erfarenheter och aktualiserade frågor</p>
<p>Erfarenheterna från projektet har visat att de flesta hemlösa kvinnor har haft fler kontakter utöver Kvinnoprojektet.</p>
<p>Att kontakterna samordnas och att arbetsplaner upprättas, där det framgår vem som har ansvar för vad, är därför viktigt. I Stockholm kommer individuella handlingsplaner/arbetsplaner framgent att upprättas, dels för att samordna olika insatser runt varje kvinna, dels för att arbetet skall koncentreras mot de kvinnor som är mest hjälpbehövande eller inte har några aktiva myndighetskontakter.</p>
<p>Enligt resultaten verkar det inte vara de mest behövande som efterfrågar olika insatser. Uppsökande resurser kan därför särskilt uppmärksamma de individer som inte efterfrågar samhällets stöd, både motiverat ur humanitär och kunskapsgenererande synvinkel.</p>
<p>Ett strukturerat samarbete med andra uppsökande verksamheter, såväl myndigheter som frivilligorganisationer, bör utvecklas.</p>
<p>Båda uppföljningarna visar att de flesta hemlösa kvinnor som projektet kommit i kontakt med, har flera professionella kontakter inom hjälpsystemet. Trots detta har de flesta varit hemlösa mycket länge och de flesta sover periodvis ute. Flera kvinnor har i intervjuerna uttryckt att de i första hand skulle behöva mer stöd än de för närvarande anser sig få och att de tror att socialtjänsten skulle kunna ge detta stöd. Det tyder på att hjälpinsatserna inte har avsedd effekt och/eller att samordningen av insatser inte fungerar som den borde för dessa individer. Ett flertal kvinnor har i intervjuerna uttryckt att de anser att deras kontakt med socialtjänsten fungerar dåligt.</p>
<p>Projektets fortsättning</p>
<p>Projektet har visat att oklarheter råder om vem som har samordningsansvaret för enskilda individer.</p>
<p>Socialtjänstnämnden har uppdragit åt socialtjänstförvaltningen att utarbeta en samarbetsordning mellan socialtjänstförvaltningen och stadsdelsförvaltningarna för det uppsökande arbetet riktat till såväl ungdomar som vuxna. Man avser också att samordna resurser för ett kommunövergripande specialiserat uppsökande arbete riktat mot hemlösa.</p>
<h2>1.3 Karlstad</h2>
<p>Ursprunglig problemformulering</p>
<p>Projektet växte fram ur observationen att det fanns en större grupp av missbrukare i Karlstads centrum som for illa och saknade stöd, samtidigt som situationen också skapade negativa reaktioner från affärsinnehavare och besökare i centrum. Gruppen bestod av ett 80-tal personer, varav ett tiotal var uteliggare.</p>
<p>Sammanhanget för problemformuleringen var att det under senare år har skett stora nedskärningar inom framför allt missbrukarvården i Värmland. Just missbruksfrågan var initialt fokus för projektet – förbättrade förutsättningar för boende förutsattes implicit följa på ökad nykterhet och drägligare liv.</p>
<p>I ansökan formuleras bakgrunden på följande sätt:</p>
<p>De senaste åren har besparingar skett inom socialtjänsten vilket framför allt drabbat missbruksvården. Trots satsningar på öppenvårdsalternativ och boende har gruppen utslagna missbrukare ökat och blivit mer synliga, framför allt i Karlstads centrum.</p>
<p>Problemställningen definierades av socialförvaltning och frivilligorganisationer gemensamt.</p>
<p>Fokuserad frågeställning</p>
<p>Hur kan man hjälpa missbrukare i Karlstads centrum till ett drägligare liv och samtidigt förbättra ordningssituationen i centrum?</p>
<p>Metod</p>
<p>Uppsökande verksamhet med en minibuss samt ökade öppettider på RIA dagtid. Den uppsökande verksamheten bedrevs av IOGTNTO:s Vårdkedja, en verksamhet baserad på arbetsinsatser av frivilligarbetare och lönebidragsanställda, flertalet nyktra missbrukare.</p>
<p>Arbetet i den uppsökande delen bestod i en bred arsenal åtgärder, från stöd i myndighetskontakter till akut skjutsning hem, till RIA eller till vård. Bussverksamheten drevs av Vårdkedjan. Man beskriver sin roll och metod på följande vis:</p>
<p>Att bistå RIA med transporter, att skjutsa till härbärgen och boenden, transportera till hemmet i och utanför kommunen, arbeta direkt i missbrukargrupperna på stan i motivationssyfte, engagera missbrukare till deltagande i aktiviteter som erbjuds av kommun och intresseorganisationer m.m.</p>
<p>RIA:s verksamhet har varit inriktad på omvårdnad; luncher, tvätt, personlig hygien, aktiviteter och ibland kontakter med myndigheter eller anhöriga.</p>
<p>Arbetsmetoden har inte förändrats mycket under projekttiden.</p>
<p>Relation till kommitténs direktiv</p>
<p>Projektets ansökan till kommittén anger klart målgrupp och verksamhetsmål. I dessa finns hemlöshet endast indirekt med i och med att det noteras att ett härbärge kommer att startas parallellt med projektet ”Nya Centrum”. Under långsiktiga mål noteras behovet av ännu ett boende som länk mellan härbärge och socialförvaltningens institutioner.</p>
<p>Målgruppen för projektet har omfattat ett åttiotal personer, varav ett tiotal har varit uteliggare. Cirka en tredjedel av de som verksamheten har mött kan karakteriseras som hemlösa. Fokus för projektet har dock hela tiden varit gruppens missbruksproblem och sekundära effekter av detta.</p>
<p>En bedömning av resultat i relation till kommitténs direktiv är av detta skäl svårt att göra. För att bättre motsvara kommitténs direktiv skulle projektet från start ha behövt omformuleras.</p>
<p>Huvudsakliga resultat</p>
<p>Vid RIA har det gjorts registreringar av antalet besökare och aktiviteter. I genomsnitt har RIA 40 besökare per dag. Samtal och individuella kontakter har varit de mest förekommande aktiviteterna och stått för strax över en tredjedel av allt individfokuserat arbete. Samtal följs av luncher och omvårdnad i nämnd ordning och dessa två senare står gemensamt för cirka 40 % av de aktiviteter som skett.</p>
<p>Målgruppen för den uppsökande verksamheten har framför allt utgjorts av män med alkoholmissbruk. Totalt sett har bussverksamheten kommit i kontakt med 23 kvinnor och 75 män. Den andel som haft eget boende eller institutionsboende är relativt hög och andelen bostadslösa uppgår till cirka 30 %.</p>
<p>De flesta som kommit i kontakt med bussverksamheten har själva sökt upp den och själva initierat kontakten. Skälen till kontakten har i cirka 60 % av fallen varit föranledda av primära missbrukskonsekvenser.</p>
<p>Insatsen har i de flesta fall bestått av någon form av skjuts, antingen hem eller till institution. Parallellt med detta har det förekommit rådgivning och samtal, kontakter med tredje part som socialtjänst och även ibland viss praktisk hjälp. Insatserna har i regel varit korta och av ”akut” art.</p>
<p>Av intervjuerna med personer ur missbrukargruppen framträder en samstämmig bild av att bussverksamheten har haft positiva effekter. Det som ofta framförts är att antalet LOB-omhändertaganden minskat, att färre sover i garage eller källare, att färre brott blir begångna då antalet inbrott för att finna sovplats minskar och att bussverksamheten ger hjälp med att passa tider hos läkare och socialtjänst m.fl. Social planering kring bostad och sysselsättning nämns mer sällan. De intervjuade har själva understrukit sin egen förmåga att ta ansvar för sina liv. Vissa pratar om hjälpen som något som också skämmer bort, att man kan kalkylera med hemtransport och hjälp och slipper en del av det egna ansvaret.</p>
<p>I intervjuerna med samhällsinstitutioner, handel och polis/vaktbolag, framkommer att de flesta sett en förbättring i och med projektet. De flesta tycker att kommun och landsting borde ta ett större ansvar och flera är förvånade över att projektet varit hotat av nedläggning på grund av ekonomiska skäl. Hos dessa parter finns också en samstämmighet kring att socialt arbete inte skall vara en polisiär fråga.</p>
<p>År 1999 gjorde polisen ett tusental omhändertaganden av berusade personer, år 2000 hade dessa siffror halverats. Sammanlagt sju kvinnor och sju män har under projekttiden via projektet eller dess samarbetsparter lämnat gatan och har institutionsboende eller eget boende.</p>
<p>Resultat i relation till problemformulering och fokuserad frågeställning</p>
<p>I projektets ansökan och verksamhetsplan finns inga målsättningar som relaterar till boende eller hemlöshet. Projektet har också haft en position vid sidan av de etablerade boendeverksamheterna i</p>
<p>Karlstad kommun och något övergripande samarbete med de olika boenden som finns har inte existerat.</p>
<p>Resultatet av projektet är helt i linje med problemformuleringen och den fokuserade frågeställningen. Ordningssituationen har förbättrats och missbrukargruppen har fått en ökad grad av stöd och omvårdnad.</p>
<p>Det har dokumenterats 14 fall där personer har fått ett mer ordnat boendeförhållande via kontakter med projekt eller samarbetsparter. Huruvida det är fler än vad som skulle ha kommit till stånd utan detta projekt är svårt att uttala sig om.</p>
<p>Bedömning av bärighet i resultaten</p>
<p>Att projektet har gjort en stor skillnad för ordningssituationen i centrum är ställt utom allt tvivel. Antalet LOB-omhändertaganden har också klart minskat, och därmed polisens roll i omhändertagandet av sociala problem. Huruvida projektet har inneburit att fler kommit bort från gatan, till eget boende eller institution är svårare att uttala sig om eftersom det inte finns några jämförande siffror.</p>
<p>Samarbete</p>
<p>Karlstad har valt en form av arbete där mycket av arbetet i projektet sker i frivilligorganisationernas regi, medan socialförvaltningens roll är att hålla samman arbetet och utgöra en länk mellan projekt och missbrukarvård. En förutsättning för detta har varit redan tidigare goda kontakter mellan projektledare och frivilligorganisationer.</p>
<p>En långsiktig effekt, som projektgruppen själva tagit upp, är förbättrade direkta kontakter mellan socialtjänsten och frivilligorganisationerna.</p>
<p>Viktiga erfarenheter och aktualiserade frågor</p>
<p>Polisens tidigare roll i att hantera missbruksproblemen genom LOB är något som nämns som ett återkommande problem.</p>
<p>Projektet har inte löst några grundläggande problem men visar på ett sätt att hjälpa dem som far mest illa. Projektet har betytt mycket för att lyfta fram missbruksfrågorna massmedialt och politiskt.</p>
<p>Från socialförvaltningen är man klar över att man inte skulle ha kunnat göra detta arbete utan frivilligorganisationernas medverkan och att myndighetspersoner inte hade kunnat nå målgruppen på det sätt som nu har skett.</p>
<p>Projektgruppen kan inte lösa det grundproblem som man kanske vill lösa beroende på kultur och strukturfaktorer (vid sidan av, ingen formell roll, begränsat uppdrag och begränsad ekonomi).</p>
<p>Projektet har till stor del agerat akut och därigenom gjort en insats för att hjälpa missbrukargruppen. Däremot saknas i stort mer övergripande strukturella lösningar för att på lång sikt förändra situationen eller hantera mer grundläggande problem. Kommunen avböjde också ett reviderat projektförslag, som skulle ha inneburit att man mer skulle undersöka strukturella faktorer och hur de påverkar möjligheten att få och behålla ett boende.</p>
<p>Projektets fortsättning</p>
<p>Efter att ha varit hotat av nedläggning har projektet efter stark massmedial uppmärksamhet, fått medel för att kunna fortsätta i samma utsträckning som idag.</p>
<p>Inga förändringar av verksamheten är planerade. Även härbärget i Karlstad har fått medel för att fortsätta sin verksamhet.</p>
<p>För att ge förutsättningar för att skapa långsiktiga förändringar och förbättringar för de hemlösa krävs sannolikt en annan organisationsform, där det sker en större samordning av resurserna. Nu samordnade man en liten del för att lösa en akut situation, men ingen ”vårdkedja” (vägen från gata till boende) finns integrerad i projektet och det finns inga klara mötesplatser för detta.</p>
<h2>2 Att utveckla olika boende- och stödformer</h2>
<p>Örebro, Malmö (i två projekt), Södertälje, Linköping och Västerås har varit inriktade mot att i huvudsak utveckla stöd till hem/ bostadslösa, vissa i förebyggande/preventivt syfte och andra genom boende som innehållit vårdande intentioner.</p>
<p>I beskrivningen av projekten finns en rubrik som benämns fokuserad frågeställning . Denna är formulerad av utvärderarna och utgör det vi anser vara projektens försök att besvara en frågeställning som överensstämmer med kommitténs riktlinjer och utgångspunkter.</p>
<h2>2.1 Förebyggande</h2>
<h2>2.1.1 Örebro</h2>
<p>Ursprunglig problemformulering</p>
<p>Man har utgått ifrån att hemlöshet är ett resultat av flera bakomliggande faktorer och att det därmed behövs ett ”samlat grepp” om individens hela situation för att förebygga och åtgärda hemlösheten. Man ville pröva om en genomarbetad handlingsplan, regelbunden uppföljning (ökad struktur i arbetet) och tydlig medverkan från klienten och övriga aktörer skulle förbättra situationen för hemlösa.</p>
<p>Fokuserad frågeställning</p>
<p>Kan ett fokuserat arbete centrerat kring boendefrågan ha effekt på boendestatus hos de klienter som man arbetar med?</p>
<p>Metod</p>
<p>Genom att utnyttja lokala resurser avsåg man intensifiera stöd, behandling och sysselsättning för hemlösa och för personer som befann sig i riskzonen för att bli hemlös. Nyckelorden blev fokusering, fördjupning (till exempel genom avgränsning av antalet ärenden och specifik inriktning mot själva boendefrågan), samverkan och systematisk uppföljning (dokumentation, men även arbete med målsättningar och uppföljning av satta mål), vilket man ville åstadkomma genom att</p>
<p>N  fokusera på boendefrågan,</p>
<p>N  fördjupa arbetet på så sätt att projektarbetaren genom ett mindre antal klienter skulle få större utrymme för stödinsatser till den enskilde,</p>
<p>N  utveckla samarbetet med övriga ingående parter, samt N  systematisk följa upp och utvärdera gjorda insatser.</p>
<p>I projektet ingick ursprungligen 46 personer. Fyrtiofem ärenden påbörjades, en person har under projekttiden avlidit. I den slutliga analysen ingår således 44 personer (8 kvinnor och 38 män). Dessa har delats in i följande kategorier: 1. Personer som under en längre tid ej haft en egen bostad men som utifrån de egna förutsättningarna kan utveckla en högre grad av självständighet och där kommunen även i forsättningen kommer att tillgodose bostadsbehovet. 2. Personer som blivit vräkta men där möjlighet finns att på sikt åter erhålla en bostad med eget kontrakt. 3. Personer som riskerar att bli hemlösa.</p>
<p>För att strukturera arbetet och få till stånd en dokumentation av arbetet har projektet använt sig av s.k. handlingsplaner. I handlingsplanen anges personens ursprungliga kategoritillhörighet (se ovan), den övergripande målsättning som gäller för personen under hela projekttiden, den målsättning som skall gälla fram till nästa tillfälle en ny plan skall upprättas, vilken/vilka insatser som skall genomföras för att uppnå delmålet samt hur utfallet av förra periodens delmål var. Klient och socialsekreterare arbetar fram, undertecknar och godkänner gemensamt handlingsplanen.</p>
<p>Relation till kommitténs direktiv</p>
<p>Örebroprojektet svarar både mot kommitténs önskan om projekt för att lindra hemlöshetens konsekvenser och förhindra bostads /hemlöshet. Därigenom fyller projektet kriterierna för förebyggande insatser, nya former av stöd och modeller för utvärdering.</p>
<p>Huvudsakliga resultat</p>
<p>För att underlätta en bedömning av förändringar i boendestatus konstruerades i efterhand en boendetrappa om 10 steg, där steg 10 var ett eget kontrakt och steg 1 ”sover ute”. De tio stegen motsvarar konkreta boendeformer, kommunala boenden såväl som egna lösningar. Stegen går från uteliggare, kompisboende via till exempel härbärge och kollektiva boendeformer till övergångsbostäder/ skuldsaneringslägenheter och vidare till samboskap och eget kontrakt.</p>
<p>Stegen motsvarar inte kommunens egen boendekedja och innefattar inget antagande om att den enskilde måste avancera eller behöver avancera genom varje steg. Boendetrappan är en mätkonstruktion, inte en struktur för hur boenden i kommunen skall organiseras.</p>
<p>Av de 44 personer som analysen omfattar har 17 personer förändrat sin boendestatus. Fem personer har backat, det vill säga har avlägsnat sig från målet att ha ett eget hyreskontrakt, medan 12 personer lyckats närma sig målet i varierande grad. Utvecklingen är totalt sett positiv med fler förändringar i rätt riktning än bakslag.</p>
<p>Utslaget över hela gruppen blir medelförändringen svagt positiv. Av hela gruppen är det alltså 27 % som har avancerat uppåt i boendetrappan.</p>
<p>Om man tar hänsyn till att ett antal personer har haft som mål att behålla sitt boende blir det totala antalet personer som uppnått måluppfyllelse 20 (44 %) medan fem personer (11 %) backat i boendetrappan. Dessa siffror belyser dock inte det faktum att små framsteg, dvs. att ett oförändrat boende kan betraktas som positivt för en enskild person.</p>
<p>De personer vars boendesituation har förändrats mest hade vid projektets start antingen en mycket osäker situation, sov ute/på härbärge eller hade temporära lösningar med kompisboende, eller en relativt välordnad situation med kontrakt på övergångsbostad, samboskap eller eget kontrakt. De som förlorat sitt mer ordnade boende tar ofta ett stort kliv nedåt vad gäller grad av ordnat boende.</p>
<p>En mer detaljerad granskning ger följande bild:</p>
<p>N  De som, i jämförelse med sin situation vid projektets start, har backat i boendetrappan befinner sig idag på stödboende, med ett andrahandskontrakt, och i kompisboende (temporära lösningar). En person bor på härbärge.</p>
<p>N  De som avancerat delas upp i två grupper; den första kommer från primitiva boendelösningar som kompisboenden eller att sova ute och den andra gruppen från olika former av övergångsboenden (individuella boendelösningar, skuldsaneringslägenheter, andrahandsuthyrningar från bostads- och behandlingsenheten). Första gruppen befinner sig idag på stödboende, inneboende eller i någon form av övergångsbostad. Den andra gruppen har fått eget kontrakt eller är inneboende.</p>
<p>Om man ser till kategoritillhörighet gäller för grupp 1 (saknar bostad, kan behöva stöd under lång tid men kan utveckla mer självständighet) att 4 av 12 personer har avancerat uppåt i boendetrappan medan ingen har backat. Detta får kanske ses som uppseendeväckande då denna grupp har ett tyngre missbruk, bestående av amfetamin och blandmissbruk, än övriga grupper. I grupp 2 (vräkt men kan få bostad inom överskådlig tid) har 2 av 21 personer backat i boendetrappan, medan 8 har avancerat framåt. I grupp 3 (personer som riskerar hemlöshet) har 3 av 11 förlorat sina egna kontrakt.</p>
<p>En jämförelse med uppskattningen av hur tät kontakten har varit visar att täthet i kontakten leder till en viss positiv utveckling på det psykosociala området, men att täta kontakter också har ett samband med lägre måluppfyllelse. Man kan anta att ju tyngre problematik klienten har, desto oftare har socialsekreterare och klient haft kontakt. Måluppfyllelse har ett positivt samband med boutveckling i den definierade boendetrappan.</p>
<p>Av de 44 individer som ingår i analysen har 33 en totalt sett positiv utveckling vad gäller ekonomi, missbruk, kriminalitet, psykiatri/funktionsbedömning och boende.</p>
<p>Den grupp som har avancerat uppåt i boendetrappan är också den grupp som sammanvägt har den starkaste förbättringen inom det psykosociala området. Om man utgår från urvalskriterierna för projektet (boendeprognos/status kategori 1–3) kan man se att det finns en svag tendens till något bättre utveckling i grupp tre, och svagast i grupp ett.</p>
