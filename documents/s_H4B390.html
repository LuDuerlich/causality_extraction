<h1>Sammanfattning</h1>
<h2>Uppdraget</h2>
<p>Regeringen beslutade den 29 oktober 2015 att tillkalla en särskild utredare för att lämna förslag till inriktning, omfattning och utförande av forsknings- och utvecklingsverksamheten (FoU) på försvarsområdet mot bakgrund av de ökade kraven på den svenska försvarsförmågan i enlighet med 2015 års försvarspolitiska inriktning.</p>
<p>Enligt direktiven ska utredaren bl.a. beskriva hur forskning och utveckling på försvarsområdet kan bidra till det övergripande målet att stärka Försvarsmaktens operativa förmåga. Vidare ska utredaren analysera omfattningen av forskning och utveckling på försvarsområdet och föreslå inom vilka områden forskning och utveckling bör bedrivas med offentliga medel. Utredaren ska även föreslå hur samarbeten kan utvecklas mellan forskning och utveckling på försvarsområdet och forskning och utveckling på andra områden. Utredaren ska föreslå inom vilka områden resultat av civilt inriktad forskning och utveckling i större utsträckning kan användas. Utredaren ska också föreslå inom vilka områden internationella samarbeten bör eftersträvas inom forskning och utveckling på försvarsområdet. Slutligen ska utredaren föreslå hur forskning och utveckling på försvarsområdet samt finansieringen av denna bör organiseras.</p>
<p>Det enskilt viktigaste under försvarsinriktningsperioden 2016 t.o.m. 2020 är att öka den operativa förmågan i krigsförbanden och att säkerställa den samlade förmågan i totalförsvaret. Därför behandlar utredningen FoU till stöd för det militära försvaret men också vissa frågor som rör FoU till stöd för utvecklingen av det civila försvaret och totalförsvaret.</p>
<h2>Omvärldsutvecklingen ökar behovet av forskning och utveckling</h2>
<p>Den säkerhetspolitiska situationen i Europa har försämrats och omvärldsutveckligen präglas av stor osäkerhet. Regeringen framhåller betydelsen av nationell förmåga till analys på det försvars- och säkerhetspolitiska området liksom betydelsen av forskning och utveckling för att förstå och kunna anpassa det militära försvaret till framtida utmaningar och hot. Regeringen framhåller att försvarsförmågan ska förstärkas och de försvars- och säkerhetspolitiska samarbetena fördjupas för att möta utvecklingen.</p>
<p>Sverige måste kunna dra nytta av och använda de samlade kunskaps- och kompetenstillgångar som finns tillgängliga samt även samordna framtida satsningar för att kunna möta nya hot och utmaningar på försvars- och säkerhetsområdet.</p>
<p>Forskning och utveckling ligger till grund för förståelse av omvärldsutvecklingen och för att kunna genomföra en kvalificerad försvars- och säkerhetspolitisk analys till stöd för inriktning av politiken. Forskning och utveckling är också grundläggande för att kunna fastställa mål och uppgifter för försvaret och ange kraven på Försvarsmaktens operativa förmåga och framtida förmågeutveckling. FoU bidrar till en ändamålsenlig och kostnadseffektiv materielförsörjningsprocess och till utveckling av doktrin, personal och utbildning, som är grundläggande komponenter i utvecklingen av den operativa förmågan. Forskning och utveckling bygger kunskap i ett långsiktigt perspektiv som också används för att stödja omedelbara behov.</p>
<p>Forskning och utveckling är således nödvändig för att förstå och kunna anpassa det militära försvaret till utvecklingen i vår omvärld, till nya hot och framtida utmaningar samt en eventuell angripares styrkor och svagheter. I en tid av osäkerhet och instabilitet, där också den snabba tekniska utvecklingen utgör en betydande påverkansfaktor, måste det nationellt finnas forskning och utveckling av hög kvalitet och i tillräcklig omfattning på försvarsområdet. Det krävs en utvecklad samordning av och samverkan mellan berörda aktörer för att kunna möta gränsöverskridande säkerhetshot som kan vara av såväl militär som civil karaktär. Saknas nödvändig kunskap och kompetens baserad på forskning och utveckling kan allvarliga risker uppstå för den nationella försvarsförmågan och för</p>
<p>Försvarsmaktens operativa förmåga att möta framtida hot och utmaningar.</p>
<h2>Inriktning och omfattning av forskning och utveckling Ökade satsningar på FoU för att stärka det militära försvaret</h2>
<p>Försvarsmaktens operativa förmåga måste öka för att möta nya hot och utmaningar. Detta ställer krav på att dagens FoU-verksamhet stärks samtidigt som det finns ett behov av FoU också inom nya områden.</p>
<p>Utredningen föreslår därför att befintliga områden förstärks och att nya områden tillkommer. Ekonomiska resurser motsvarande mellan 200 och 300 miljoner kronor bör tillföras Försvarsmakten (anslag 1:5 Forskning och teknikutveckling) , men den närmare avvägningen bör ske i samband med arbetet inför nästa försvarspolitiska inriktningsbeslut. Om omvärldsutvecklingen försämras bör dock beslut om resursförstärkningar tidigareläggas.</p>
<h2>Väsentliga säkerhetsintressen ställer krav på FoU</h2>
<p>Regeringen anger att stridsflygsförmågan och undervattensförmågan utgör väsentliga säkerhetsintressen för Sverige. Dessa förmågor innefattar bl.a. verksamhet av integritetskritisk karaktär och som också omgärdas av hög sekretess.</p>
<p>Utredningen bedömer att de utpekade väsentliga säkerhetsintressena ställer krav på en strategisk helhetssyn och långsiktiga satsningar på FoU inom områden som är av grundläggande betydelse för angivna förmågor. Det måste finnas en nationell kunskapsbas och en utvecklad samverkan mellan stat, industri samt universitet och högskolor m.fl.</p>
<h2>Basanslag för strategiska forskningssatsningar</h2>
<p>Utveckling och tekniksprång sker ofta i gränslandet mellan olika forskningsområden. Omvärldsutveckligen och den snabba tekniska utvecklingen ställer krav på innovativ och nydanande forskning för att möta framtidens komplexa hot och utmaningar. På försvarsområdet saknas i dag tillräckliga resurser för sådan viktig forskning.</p>
<p>Utredningen föreslår därför att Totalförsvarets forskningsinstitut (FOI) tillförs ett anslag om minst 60 miljoner kronor för strategiska forskningssatsningar som långsiktigt kan bidra till utvecklingen av såväl det militära som det civila försvaret, dvs. till stöd för ett stärkt totalförsvar. En ökad samverkan mellan civil och militär FoU bör eftersträvas.</p>
<p>Även denna resursförstärkning bör bli föremål för närmare avvägning i samband med nästa försvarspolitiska inriktningsbeslut.</p>
<h2>FoU till stöd för det civila försvaret</h2>
<p>Den försvarspolitiska inriktningen innebär att totalförsvaret ska utvecklas och stärkas. Det finns ett betydande behov av forskning för uppbyggnad och utveckling av den del av totalförsvaret som det civila försvaret utgör.</p>
<p>Utredningen har identifierat behov av forskning och utvecklingsverksamhet på detta område till en kostnad motsvarande cirka 45 miljoner kronor, som i första hand avser verksamhet vid FOI respektive Försvarshögskolan (FHS). Den närmare avvägningen av de identifierade behoven bör ske i samband med arbetet inför nästa försvarspolitiska inriktning. Även dessa behov kan behöva avvägas tidigare om omvärldsutvecklingen försämras ytterligare.</p>
<p>Utredningen föreslår att Myndigheten för samhällsskydd och beredskap (MSB) utvecklar former för att långsiktigt inrikta forskningsmedel till stöd för utvecklingen av det civila försvaret.</p>
<p>En ökad samverkan bör ske mellan MSB och Försvarsmakten avseende inriktning av sådan forskning där det finns möjlighet till synergier och samlade satsningar.</p>
<h2>Behov av ökat analysstöd m.m.</h2>
<p>Mot bakgrund av den osäkra omvärldsutvecklingen betonar regeringen betydelsen av nationell förmåga till analys på det försvars- och säkerhetspolitiska området.</p>
<p>Utredningens bedömning är att omvärldsutvecklingen motiverar att regeringen nu överväger att öka satsningarna på forskning inom de försvars- och säkerhetspolitiska områdena samt på forskning avseende skydd mot massförstörelsevapen.</p>
<h2>Utförande</h2>
<p>Försvarsstrukturutredningen (SOU 2011:36) genomförde 2011 en omfattande analys av organisation och utförande av FoU-verksamheten på försvarsområdet. Staten har i dag fortsatt ett stort åtagande vad gäller FoU inom försvarområdet även om sådan verksamhet också bedrivs – och bör bedrivas – av industrin och andra aktörer.</p>
<p>Utredningen anser att staten fortsatt bör ha en egen kvalificerad FoU-kompetens på försvarsområdet, bl.a. inom områden av integritetskritisk karaktär eller som utgör väsentliga säkerhetsintressen, samtidigt som en ökad samverkan med andra aktörer bör eftersträvas. Utredningen förslår därför ingen förändring av nuvarande organisation och formerna för utförande av forskning och utveckling på försvarsområdet.</p>
<h2>Behov av helhetsbild och effektivare uppföljning</h2>
<p>Det svenska FoU-landskapet inom försvarsområdet är komplext och omfattar en mångfald av aktörer. Flera departement är berörda och under dessa finns ett antal myndigheter med totalförsvarsuppgifter, forskningsfinansierande och forskningsutförande myndigheter, sektorsmyndigheter, institut och forskningsråd. Vidare finns det små och medelstora företag, industrier, universitet och högskolor, privata forskningsstiftelser, länsstyrelser, landsting, kommuner m.fl. som bedriver FoU-verksamhet.</p>
<p>Utredningen har identifierat ett behov av att stärka samordningen av FoU-verksamheten mellan och inom det militära respektive det civila försvarets områden.</p>
<p>Utredningen har även analyserat formerna för styrning och finansiering av FoU på försvarsområdet men finner inte skäl att föreslå förändringar i dessa avseenden. Däremot finns behov av en stärkt helhetsbild och uppföljning av FoU på försvarsområdet.</p>
<p>Utredningen föreslår därför att en samlad resultatredogörelse för FoU-verksamheten inom utgiftsområde 6 lämnas till riksdagen och tidsmässigt samordnas med den införda investeringsplaneringsprocessen för försvarsmateriel. Vidare bör investeringar i forskning och utveckling på samma område redovisas en gång per år.</p>
<p>Utredningen rekommenderar att Försvarsmakten ser över och utvecklar sin FoU-strategi i syfte att möta aktuella och framtida behov. Försvarsmakten bör vidare säkerställa att FoU i högre utsträckning och mer systematiskt används i materielprocessen. Försvarsmakten bör i dessa syften även se över och stärka sin organisation för FoU-verksamheten.</p>
<h2>Nya och utvecklade former för samverkan Samverkansforum för FoU</h2>
<p>MSB och Försvarsmakten har på regeringens uppdrag gemensamt arbetat fram en sammanhängande planering för att utveckla och stärka totalförsvaret. Många av samhällets olika aktörer ska gemensamt utveckla totalförsvaret. Flera myndigheter har behov av FoU till stöd för denna verksamhet. Detta ställer krav på ökad samverkan mellan aktörerna, bl.a. för att skapa förutsättningar för prioriteringar och gemensamma FoU-satsningar.</p>
<p>Utredningen föreslår därför att MSB och Försvarsmakten i detta syfte ges i uppdrag att gemensamt lämna förslag på former och uppgifter för ett samverkansforum för FoU på försvarsområdet.</p>
<h2>Utlysning av teknikutvecklingsuppdrag</h2>
<p>Den civila teknikutvecklingen är ledande och tillämpas i allt större utsträckning på försvarsområdet. Det finns många företag i Sverige med hög teknisk kompetens som bör kunna delta i teknikutveckling på försvarsområdet. Genom ett öppet utlysningsförfarande av teknikutvecklingsmedel på försvarsområdet kan större nytta dras av den snabba civila teknikutvecklingen.</p>
<p>Utredningen föreslår därför att Försvarsmakten avsätter medel för utlysningar av teknikutvecklingsuppdrag av betydelse för den fortsatta förmågeutvecklingen. Företag ska tillsammans med myndigheter samt universitet och högskolor kunna ansöka om medel. Medfinansiering bör ske från företagens sida.</p>
<h2>Innovationsprogram för försvar och samhällets säkerhet</h2>
<p>Internationellt tas olika initiativ för att understödja innovationssatsningar som rör försvar och säkerhet, bl.a. i Storbritannien och USA. Motsvarande initiativ bör tas nationellt för att stärka möjligheterna till kraftsamling kring svenska styrkeområden. Det leder till att den nationella potentialen inom FoU kan nyttjas fullt ut på försvarsområdet, vilket även bidrar till ökning av kunskapsnivån, innovationsklimatet, företagens exportmöjligheter m.m.</p>
<p>Utredningen föreslår därför att regeringen inriktar myndigheter med ansvar för innovation att etablera innovationsprogram för försvar och samhällets säkerhet.</p>
<h2>Ökad användning av civilt inriktad forskning</h2>
<p>Samarbeten mellan forskning och utveckling på försvarsområdet och motsvarande verksamhet för civila ändamål gynnar uppbyggnaden av en bred kunskapsbas. Det är resurseffektivt att forskning och utveckling inriktad på civila tillämpningar nyttiggörs inom försvarsområdet och vice versa.</p>
<p>Utredningens förslag om basanslag för strategisk FoU-verksamhet, utlysning av teknikutvecklingsmedel och inrättande av breda innovationsprogram för samhällets säkerhet och försvar gynnar utvecklingen av samarbeten mellan forskning och utveckling på försvarsområdet och forskning och utveckling inom andra områden.</p>
<p>Utredningen föreslår härutöver att resultat från civilt driven forskning och utveckling i ökad utsträckning bevakas och värderas för Försvarsmaktens behov.</p>
<h2>Internationella samarbeten</h2>
<p>Regeringen framhåller att säkerhet byggs solidariskt tillsammans med andra och att hot mot freden och vår säkerhet avvärjs bäst i gemenskap och samverkan med andra länder och organisationer. Mot bakgrund av den försämrade säkerhetspolitiska situationen i Europa och i vårt närområde bör det ske en fördjupning av Sveriges bi- och multilaterala försvars- och säkerhetspolitiska samarbeten.</p>
<p>Utredningen anser att de forsknings- och utvecklingssamarbeten som Sverige väljer att ingå i ska utgå från Försvarsmaktens operativa förmågebehov och en säkerhetspolitisk helhetsbedömning. Från dessa utgångspunkter bör ett fortsatt ambitiöst internationellt samarbete eftersträvas inom t.ex. området för artificiell intelligens, cyberområdet och rymdområdet. Det finns även utrymme för en fördjupning av FoU-samarbetet inom Nordefco.</p>
<h2>Konsekvenser av förslagen</h2>
<p>Utredningen föreslår att FoU-verksamheten tillförs mellan 200 och 300 miljoner kronor till stöd för att öka Försvarsmaktens operativa förmåga. Vidare föreslås att FOI beviljas ett särskilt basanslag om 60 miljoner kronor. Utredningen har även identifierat behov av forskning och utveckling till en kostnad motsvarande cirka 45 mil- joner kronor till stöd för uppbyggnad av det civila försvaret, och som i första hand avser verksamhet vid FOI respektive FHS.</p>
<p>Utredningen bedömer att det i dag inte finns förutsättningar att finansiera förslagen inom befintliga anslag för FoU på försvarets område eller genom annan omfördelning inom befintliga anslag. Föreslagna resurstillskott bör i första hand avvägas i arbetet med nästa försvarspolitiska inriktning. Om omvärldsutvecklingen för- sämras ytterligare kan emellertid behov uppstå av att tidigarelägga föreslagna resursförstärkningar.</p>
<p>Utredningen lämnar även förslag om ökad samordning och sam- verkan mellan olika aktörer inom såväl den militära FoU-verksam- heten som FoU-verksamheten i övrigt inom totalförsvaret. Dessa förslag bör inte föranleda några kostnadsökningar utan bör kunna genomföras inom ram genom förändrade eller nya arbetssätt och effektivisering i övrigt.</p>
