<h1>Sammanfattning och kommentar</h1>
<h2></h2>
<p>Utformningen av det svenska personvalssystemet och debatten därom har beskrivits i inledning av rapporten. Där framgår att det finns olika uppfattningar om hur personvalssystemet bör vara utformat eller om det bör finnas överhuvudtaget. Enligt regeringsformen är det svenska valsystemet i grunden ett partival med möjlighet för väljarna att avge personröst, och med det som utgångspunkt gäller frågan hur stor möjlighet väljarna ska ges att ändra den kandidatordning som presenteras av partierna på valsedlarna. Starkast skulle personvalsinslaget vara om endast väljarnas personröster avgjorde vilka kandidater som ska utses på partiernas mandat. Partiernas listor sägs då vara öppna och de kandidater som presenteras av partierna rangordnas inte. Motsatsen är ett renodlat partival, som innebär att väljarna får ta ställning till slutna partilistor på vilka partierna efter internt nomineringsarbete har fastställt kandidatrangordningen. Ett sådant valsystem skulle dock inte vara förenligt med regeringsformens krav på att det ska vara möjligt för väljarna att avge personröst. Det nuvarande svenska valsystemet innebär att listorna är delvis öppna, vilket betyder att det i grunden finns en av partierna gjord rangordning av kandidater men att ordningen kan ändras av en viss andel av väljarna. Ju lägre spärr som krävs härvidlag, desto mindre inflytande får partierna och partimedlemmarna och desto större inflytande ges till partiernas väljare.</p>
<p>I rapporten redovisas vad effekterna skulle ha blivit med olika spärrnivåer i 2006 års val. Det visar sig att en sänkning av personvalsspärren i riksdagsvalet från åtta till fem procent skulle ha inneburit en ökning av antalet personvalda ledamöter till drygt det dubbla mot i dag, från 57 till 121. Även antalet personvalda på icke valbar plats skulle ha fördubblats, från 6 till 13. Andra spärrnivåer som studeras i rapporten är tio och två procent. Dessutom redovisas effekterna av ett system utan personvalsspärr. I ett sådant system skulle alla 349 riksdagsledamöter bli personvalda. Den intressanta frågan är snarare hur många av dessa som inte skulle ha blivit valda i ett system utan personval, dvs. som stod på vad som i dag omnämns som icke valbar plats. Det visar sig då att totalt 78 av de 349 valda kandidaterna, eller 22 procent, inte skulle ha blivit valda i ett system utan personval. Flertalet ledamöter skulle alltså ha varit desamma som i dag.</p>
<p>Personvalets utformning</p>
<p>Effekten av sänkt eller borttagen spärr skulle dock variera stort mellan partier och valkretsar. Generellt kan sägas att ju fler mandat ett parti får i en valkrets, desto större skulle förändringarna bli. Om spärrarna togs bort helt skulle antalet personvalda socialdemokrater på icke valbar plats ha ökat från dagens 0 till 33 och för Moderaternas del skulle antalet ha ökat från dagens 1 till 21. Procentuellt sett skulle dock Miljöpartiet, tillsammans med Socialdemokraterna, ha varit det parti som påverkats om spärrarna avskaffades. Av Miljöpartiets 19 ledamöter skulle 8 ha varit nominerade på icke valbar plats. För Centerpartiets, Kristdemokraternas och även Folkpartiets del skulle förändringarna ha varit förhållandevis små jämfört med i dag. Anledningen till att mindre partier generellt sett skulle påverkas mindre än stora partier är att de mindre partierna sällan får mer än ett mandat i en valkrets och att de kandidater som står överst på partiernas valsedlar oftast är populärast bland väljarna. I partier som får många mandat i en valkrets skulle däremot krävas förhållandevis få röster för att bli personvald på något av de sista mandaten, vilket får till följd att förändringarna jämfört med kandidatrangordningen på valsedlarna blir större. Som exempel kan här nämnas Socialdemokraterna och Moderaterna i valkretsarna Stockholms län och Stockholms kommun. Totalt i dessa valkretsar skulle 6 av de 16 valda socialdemokraterna och 7 av de 28 valda moderaterna har varit nominerade på icke valbar plats, och den genomsnittliga andelen personröster skulle för de sex socialdemokraterna ha varit 0,8 procent och för de sju moderaterna 0,2 procent.</p>
<p>Det bör i sammanhanget påpekas att de redovisade effekterna vid olika spärrnivåer utgår från att väljarna skulle ha röstat som i 2006 års val även med en annan spärrnivå än dagens. Antagandet är så klart inte helt realistiskt. Sänkt personvalsspärr ökar incitamenten för såväl kandidater som väljare att engagera sig i personvalet, varför effekterna på kandidaturvalet vid lägre eller sänkt spärr förmodligen skulle bli större än de som redovisas i rapporten. Oaktat detta kan dock förutspås att det för kandidater från mindre partier även i ett system med sänkta eller borttagna spärrar i praktiken skulle krävas en stor andel personröster för att bli personvald, och eftersom flertalet personröster som regel går till toppkandidater skulle kandidaturvalet i de partierna sannolikt påverkas i relativt begränsad utsträckning. I större partier däremot, som får flera mandat i respektive valkrets, kan påverkan på kandidaturvalet tänkas bli större eftersom det i dessa finns större</p>
<p>Peder Nielsen</p>
<p>utrymme för kandidater längre ned på listorna att bli personvalda på förhållandevis få personröster.</p>
<p>I rapporten redovisas även hur olika spärrnivåer i 2006 års val skulle ha påverkat den sociala representativiteten i riksdag, kommun och landsting. Det kan konstateras att representativiteten för de flesta grupper inte skulle ha ändrats i någon mer påtaglig mening med lägre spärrar, men vissa förändringar är värda att notera. I riksdagen skulle andelen yngre ledamöter och ledamöter i yngre medelåldern ha blivit något fler, medan ledamöter över 50 år skulle ha blivit något färre. Den största förändringen är att andelen ledamöter med utländsk bakgrund skulle ha ökat om spärrarna varit lägre i dag. Om spärren tagits bort helt skulle andelen med utländsk bakgrund nästan ha blivit dubbelt så stor som i dag. Till stor del kan ökningen härledas till de tre största valkretsarna (Stockholms län, Stockholms kommun och Göteborgs kommun), vilket sannolikt har att göra med att det i dessa skulle krävas förhållandevis få röster för att bli personvald på de sista mandaten. Vidare skulle låg- och medelinkomsttagarna ha blivit något fler medan höginkomsttagarna skulle ha blivit färre, vilket kan bero på att lägre spärrar skulle leda till att färre av de sittande riksdagsledamöterna, vilka alla till följd av riksdagsarvodet ingår i den högsta inkomstkategorin, skulle blivit omvalda. Vad gäller kön och utbildning skulle skillnaden ha blivit liten med lägre spärr.</p>
<p>Även i kommunfullmäktigeförsamlingar skulle andelen yngre och yngre medelålders ha ökat något och andelen över 50 år ha minskat något om spärren varit lägre eller tagits bort helt. Andelen ledamöter med utländsk bakgrund skulle ha ökat, om än inte lika mycket som i riksdagen. Vad gäller utbildning och inkomst skulle lägre eller borttagen spärr inte ha inneburit några större förändringar. Däremot skulle kvinnors representativitet ha försämrats något med lägre eller borttagen spärr. Här bör noteras att det finns stora skillnader inom landet. På vissa håll skulle andelen kvinnor i kommunfullmäktige inte ha påverkats negativt om spärren varit lägre eller tagits bort, men på andra håll skulle det ha inneburit en större minskning.</p>
<p>I landstingsfullmäktigeförsamlingarna, slutligen, påminner de förändringar som skulle ha skett med lägre eller avskaffad spärr till stora delar om förändringarna i kommunerna. En skillnad är dock att andelen kvinnliga ledamöter inte skulle ha minskat utan tvärtom ökat något.</p>
<p>Personvalets utformning</p>
