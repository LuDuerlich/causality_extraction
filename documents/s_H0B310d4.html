<h1>Sammanfattning och slutsatser</h1>
<h2></h2>
<p>Som genomgången ovan visar var utgivningen av barn- och ungdomslitteratur under perioden 2001–2010 större än den någonsin tidigare hade varit. Orsakerna till den rekordstora utgivningen står att finna i ett ökat antal utgivare samt en ökad utgivning inom vissa litteraturkategorier och genrer, som deckare, fantasy och japanska serier. En närmare analys av totalsiffrorna för decenniet visar att det framför allt är mangaboomen som är orsaken till den utgivningspuckel som vi ser i mitten och slutet av perioden. De bakomliggande orsakerna till ökningen i övrigt är med största sannolikhet sänkningen av den svenska bokmomsen 2002 samt ett ökat litteraturstöd till böcker för barn och unga.</p>
<p>Före mangans intåg var engelskan i stark dominans bland översättningarna, ett förhållande som länge har kritiserats. Men även om japanskan i och med mangaboomen blev det näst största översättningsspråket påverkades fördelningen mellan originalspråken inte nämnvärt; översättningarna från andra utomeuropeiska språk var alltjämt få. När utgivningen av japanska serier minskade markant under slutet av decenniet ökade dessutom engelskans dominans återigen och det finns all anledning att misstänka att den kommer att stärkas ytterligare i takt med att mangan går tillbaka.</p>
<p>Det litteraturstöd som särskilt ska beakta mångfalden i utgivningen och den geografiska, kulturella och språkliga spridningen, har uppenbarligen inte räckt till för att representationen av världens språk skulle bli bättre, trots att stödet ökade under 2000-talet. Men även om stödet inte har medfört översättningar från fler språk kan dock en ökad mångfald skönjas på ett innehållsligt plan. Framför allt bilderboksutgivningen har mer och mer kännetecknats av etnisk och kulturell mångfald samt ett ifrågasättande av normer och konventioner.</p>
<p>En av de stora nyheterna och förändringarna under decenniet var e-utgivningen, som i någon mån ringar in decenniet i och med att den första e-boken för barn och unga kom år 2000 och de första apparna för iPhone och iPad år 2010. E-utgivningen har fört med sig nya sätt att publicera och läsa litteratur, med ökad interaktivitet genom nya format som e-bok+ och bloggromaner. En annan viktig förändring i utgivningen är att läsa lätt-litteratur för nybörjarläsare och lässvaga barn och unga har ökat markant, en konsekvens av att läsförståelsen och läsintresset bland barn och unga har minskat.</p>
<p>Även om det barnlitterära förlagslandskapet har vidgats under decenniet finns alltjämt ett fåtal förlag i toppen, som har dominerat utgivningen kvantitativt sett sedan lång tid tillbaka: Bonnier Carlsen, B. Wahlströms, Egmont Kärnan och Rabén & Sjögren. Deras position på marknaden är stabil, men noteras kan att de under 2009 och 2010 förlorade i marknadsandelar till mindre förlag. Faktorer som sänkningen av bokmomsen och det ökade litteraturstödet gjorde det attraktivt att etablera nya förlag under decenniet, vilket har lett till en ökad konkurrens på barnboksmarknaden som har tvingat de större aktörerna att hålla utgivningen av antalet titlar uppe, men med följden att upplagorna och försäljningen per titel blir mindre. De långsiktiga konsekvenserna av detta är det svårt att bedöma i dagsläget och med rådande statistik, men det är värt att notera att en liknande utveckling föregick 1970-talets förlagskris.</p>
<h2>Referenser</h2>
<p>Bonnierförlagen (2010). ”LasseMaja hjälper Barncancerfonden”, pressrelease 18 november. http://www.bonnierforlagen.se/Nyhetsarkiv/2010/LasseMaja-hjalperBarncancerfonden.</p>
<p>Brandel, Tobias (2011). ”E-bok+ går runt Apples hårda censur”. Svenska Dagbladet , 3 april 2011.</p>
<p>Carlsson, Ulla (red.) (2011). Nordicom-Sveriges  Mediebarometer 2010 . MedieNotiser nr 1. Göteborg: Nordicom.</p>
<p>Carlsson, Ulla & Ulrika Facht (red.) (2010). Mediesverige 2010: Statistik och analys . Göteborg: Nordicom.</p>
<p>Gedin, Per (1997).  Litteraturen i verkligheten: Om bokmarknadens historia och framtid . Stockholm: Rabén Prisma.</p>
<p>Deswar, Alan, Avdelningen för administration, Statens kulturråd, Stockholm, 24 januari 2012 (e-post).</p>
<p>KB (2011a). Kungl. biblioteket. ”Statistik över svensk bokutgivning”. http://www.kb.se/ soka/Bibliografier/statistik/.</p>
<p>KB (2011b). Kungl. biblioteket. ”I Nationalbibliografin redovisad utgivning(monografier)”. http://www.kb.se/dokument/Soka/Statistik2010.pdf.</p>
<p>Klingberg, Göte (1967).  Kronologisk bibliografi över barn- och ungdomslitteratur utgiven i Sverige 1591–1839.  Årsböcker i svensk undervisningshistoria 47. Stockholm: Föreningen för svensk undervisningshistoria.</p>
<p>Klingberg, Göte & Ingar Bratt (1988).  Barnböcker utgivna i Sverige 1840–89: En kommenterad bibliografi . Skrifter utgivna av Svenska barnboksinstitutet 30. Lund: Lund University Press.</p>
<p>Kulturrådet (2011). Statens kulturråd. ”Utgångspunkter för bedömning av litteraturstödet”. http://www.kulturradet.se/sv/bidrag/litteratur/Litteraturstod/Bedomning-avlitteraturstod.</p>
<p>Mählqvist, Stefan (1977).  Böcker för svenska barn 1870–1950: En kvantitativ analys av barn- och ungdomslitteratur i Sverige . Skrifter utgivna av Svenska barnboksinstitutet 5. Stockholm: Gidlund.</p>
<p>NOFF (2011). Nordiska oberoende förlags förening. http://www.noff.se/ medlemmar.asp.</p>
<p>Olevik, Josefin (2008). ”Nu vill alla läsa lätt”. Dagens Nyheter , 26 augusti 2008.</p>
<p>Paulin, Lotta (2011). ”’Thet vnger lärer han gammal håller’: strövtåg i den äldre barnlitteraturens historia”. Barnboken – tidskrift för barnlitteraturforskning  nr 1 2011. http://urn.kb.se/resolve? urn=urn:nbn:se:sbi-38.</p>
<p>Sbi dokumentation. Svenska barnboksinstitutet. ”Dokumentation från Bokprovningen”. http://www. sbi.kb.se/sv/Utgivning-och-formedling/Bokprovning/Dokumentation.</p>
<p>Sbi (2000). Svenska barnboksinstitutet. ”Bokprovning årgång -99”. http://www.sbi.kb.se/ sv/Utgivning-och-formedling/Bokprovning/ Dokumentation/.</p>
<p>Sbi (2007). Svenska barnboksinstitutet. ”Brats, brott och betong: 2006 års utgivning”. http: //www.sbi.kb.se/Documents/Public/Bokprovning/Dokumentation/Argang_2006.pdf.</p>
<p>Sbi (2008). Svenska barnboksinstitutet. ”Smarta barn och vilsna vuxna: 2007 års utgivning”. http://www.sbi.kb.se/Documents/Public/Bokprovning/Dokumentation/Argang_2007. pdf.</p>
<p>Sbi (2011). Svenska barnboksinstitutet. ”Dokumentation: Årgång 2010”. http://www.sbi. kb.se/Documents/Public/Bokprovning/Dokumentation/Dokumentation_Argang_2010 .pdf.</p>
<p>SCB (2011). Statistiska centralbyrån. ”Befolkningsutveckling; födda, döda, in- och utvandring, gifta, skilda 1749–2010”. http://www.scb.se/Pages/TableAndChart____26046. aspx.</p>
<p>SFF (2011). Sveriges författarfond. ”De mest utlånade författarna i folk- och skolbibliotek</p>
<p>SvF (2009). Svenska Förläggareföreningen. ”Branschstatistik 2008”. Rapport från Svenska Förläggareföreningen. http://forlaggare.se/media/11030/svfstat2008web.pdf.</p>
<p>SvF (2011). Svenska Förläggareföreningen. ”Branschstatistik 2010”. Rapport från Svenska</p>
<p>Förläggareföreningen. http://forlaggare.se/media/41030/svfstat_2010%20web.pdf.</p>
<p>Söderling, Fredrik (2008). ”Norstedts tar bort sju förlagsnamn”. Dagens Nyheter , 29 november 2008.</p>
<p>Tellgren, Christina (1982).  På barnens bokmarknad: Utgivningen av barn- och ungdomslitteratur i Sverige 1966–1975.  Skrifter utgivna av Svenska barnboksinstitutet 14. Stockholm: Bonniers juniorförlag.</p>
<p>Warnqvist, Åsa (2007).  Poesifloden: Utgivningen av diktsamlingar i Sverige 1976–1995.  Skrifter utgivna av Avdelningen för litteratursociologi vid Litteraturvetenskapliga institutionen i Uppsala 54. Lund: ellerströms.</p>
<p>Westin, Boel (2002). ”Vad är barnlitteraturforskning?”, i Litteraturvetenskap: En inledning . Lund: Studentlitteratur.</p>
<h2>Appendix</h2>
<p>Frågan som alla glömde: vem tar fram statistiken?</p>
<p>Utmaningar i kartläggningen av den svenska bokutgivningen</p>
<p>Detaljerad och heltäckande statistik är ett måste när bokutgivningen i ett land ska beskrivas. Hur många romaner, biografier eller kokböcker ges ut ett visst år? Hur har utgivningen förändrats över tid? Hur stor del av den litteratur som ges ut i Sverige är översatt, och från vilka språk? För att förstå hur stora tekniska förändringar som offsettrycket, persondatorn och print-on-demand-tekniken har påverkat bokutgivningens omfattning, eller om det till exempel finns behov av statligt stöd inom särskilda områden för att främja bredd och mångfald, krävs tillförlitliga siffror.</p>
<p>Tidigare litteraturutredningar har åtskilliga gånger uppmärksammat behovet av en pålitlig statistik över den svenska bokutgivningen, men vad har egentligen gjorts inom området? Hur långt tillbaka finns tillförlitlig och jämförbar statistik och vilka problem uppvisar denna? Hur skulle det statistiska materialet kunna kompletteras och förbättras, och hur ser statistikläget ut inför framtiden? Det är de centrala frågorna i denna artikel.</p>
<p>Tillgänglig statistik och den löpande statistikens brister</p>
<p>Det tidiga svenska trycket finns samlat i en rad bibliografier. 1866 började Svenska Bokförläggareföreningen att löpande ge ut Svensk  bok-katalog, som successivt utökades och så småningom kom att utvecklas till Sveriges nationalbibliografi. Sedan 1906 kan denna sägas täcka i stort sett hela det svenska trycket. Uppdraget att sköta redigeringen av bibliografin övergick 1953 till Kungl. biblioteket (KB), som fortsatte att ge ut kataloger över bokutgivningen till och med 2003. Sedan dess finns Nationalbibliografin enbart i digital form som en sökbar deldatabas i Libris, fullständig från och med år 1976 och framåt. (se vidare Warnqvist 2007, s. 23).</p>
<p>Forskningen började på 1960-talet ta fram metoder för att göra historiska kartläggningar av utgivningen och konstaterade då att nationalbibliografin är det enda tänkbara materialet om man är intresserad av bokutgivningen från 1900-talets början och framåt. Inom en rad forskningsprojekt har sedan den svenska utgivningen successivt kartlagts. Statistik har tagits fram, men fortfarande finns luckor, särskilt när det gäller de senaste 40 årens bokutgivning (för en genomgång av tillgängliga studier, se Warnqvist 2007, s. 42–47 och 287–291).</p>
<p>Den årliga utgivningen har under denna period, särskilt under de senaste decennierna, varit så omfattande att det skulle krävas mycket stora resurser för att täppa till denna lucka, som dessutom blir större för varje år. Den årliga utgivningen har de två senaste decennierna ökat från cirka 10–12 000 registrerade publikationer per år till omkring det dubbla enligt KB.</p>
<p>Helt utan statistik för de senaste decennierna står vi emellertid inte. KB tar fram en löpande, årlig statistik över utgivningen, men denna är alltför översiktlig för att vara användbar i andra sammanhang än när totalsiffror för ämnesområden, publicerings- eller originalspråk behövs. Periodvis har även bristande resurser orsakat eftersläpning i KB:s registrering, vilket i sin tur leder till felaktigheter i de årligen framtagna siffrorna (se vidare nedan). Konsekvensen blir att den enda heltäckande, löpande statistik som tas fram över det svenska trycket är kortfattad och inte helt tillförlitlig.</p>
<p>Bristande statistik även inom relaterade områden</p>
<p>Som komplement till diskussionen kan tilläggas att utgivningen inte är det enda område där statistiken är bristfällig när det gäller den svenska bokmarknaden. Även de tillgängliga siffror som finns över försäljningen av böcker är ofullständiga, eftersom branschorganisationen Svenska Förläggareföreningen (SvF), som tar fram siffror över detta i sin branschstatistik, endast redogör för medlemsförlagens utgivning.</p>
<p>Då antalet medlemmar i föreningen har minskat avsevärt under det senaste decenniet – 1998 var antalet förlag 82, 2006 var de 69 och 2010 endast 53 – täcker SvF:s statistik numera endast 50 procent av den totala bokförsäljningen i Sverige. SvF uppskattade 2008 att det såldes omkring 80 miljoner volymer i Sverige varje år och föreningens statistik omfattade cirka 40 miljoner (SvF 2009, s. 2). Majoriteten av de nya, mindre förlag som har grundats det senaste decenniet har i stället anslutit sig till NOFF, Nordiska oberoende förlags förening, som dock inte tar fram någon statistik över medlemsförlagens utgivning och försäljning. Konsekvensen blir att slutsatser och kulturpolitiska beslut som grundas på hur försäljningen av böcker ser ut i Sverige baseras på ett ofullständigt material.</p>
<p>Det finns även annan statistik som är relevant för att kunna belysa bokutgivningen och dess villkor som är svår att få fram. Det främsta exemplet är kanske bristen på en större studie eller redovisning av det statliga litteraturstödet. Stödet, som är ett produktionsstöd som utbetalas i efterhand till förlagen, infördes budgetåret 1975/76 i kölvattnet av det tidiga 1970-talets förlagskris. En större kartläggning av stödet med statistik över tilldelningen genomfördes 1977 (Holmström 1977), men sedan dess saknas större analyser. Statistik har presenterats i andra sammanhang, exempelvis i Kulturrådets årsrapporter och Mediesverige 2010  (Carlsson & Facht 2010, s. 202), men det råder viss osäkerhet rörande dessa siffrors tillförlitlighet.</p>
<p>Statistikläget för svensk barn- och ungdomslitteratur</p>
<p>Situationen för den löpande statistiken ser något bättre ut inom det barn- och ungdomslitterära området, huvudsakligen på grund av att det sedan 1999 finns två statistikproducenter inom området med intentionen att täcka hela utgivningen, KB och Svenska barnboksinstitutet (Sbi). Även här finns också historiska studier och bibliografier upprättade över den tidiga utgivningen. Tack vare att området har två statistikproducenter, vars siffror går att ställa mot varandra, är barn- och ungdomslitteraturen ett bra område för att mer i detalj diskutera de tillförlitlighetsproblem som den löpande framtagna statistiken bär på. Fortsättningsvis i denna artikel får därför denna statistik illustrera de generella problemen inom den svenska bokutgivningsstatistiken.</p>
<p>Historiska studier och tryckta bibliografier</p>
<p>Forskarna Göte Klingberg och Ingar Bratt har i tre bibliografier över perioden 1591–1899 samlat all litteratur utgiven i bokform i Sverige som är att betrakta som avsedd för barn och ungdom. På grund av att någon tillförlitlig nationalbibliografi inte fanns under de århundraden för vilka insamlingen gäller, hämtades materialet från en rad andra källor, som bibliografier, förlagskataloger och privata samlare (Klingberg 1967, s. 11–13; Klingberg & Bratt 1988, s. ix–x; Bratt 1996). Tack vare dessa pionjärinsatser kan vi sägas ha en god bild av utgivningens omfång fram till 1900-talet.</p>
<p>Under de drygt 110 år som har passerat sedan dess har utgivningen ökat markant, vilket har gjort det svårt för enskilda forskare att studera något annat än en kortare period, enskilda år inom ett längre intervall alternativt bara en viss del av utgivningen. Stefan Mählqvist valde i sin doktorsavhandling att studera utgivningen av fiktionsprosa för barn och ungdom 1870–1950 genom att excerpera materialet i nationalbibliografin vart tionde år (Mählqvist 1977). Christina Tellgren studerade däremot hela utgivningen av barn- och ungdomslitteratur under tioårsperioden 1966–1975 (Tellgren 1982).</p>
<p>Då den årliga utgivningen under sistnämnda period steg från strax över 500 titlar till närmare 1 000 (Tellgren 1982, s. 24) säger det sig självt att det krävs stora forskningsprojekt för att på samma sätt kunna studera utgivningen därefter. Någon större kvantitativ studie av barn- och ungdomsboksutgivningen efter 1975 utifrån ett tillförlitligt material har heller inte genomförts. I stället har man varit hänvisad till KB:s årliga, övergripande statistik över det svenska trycket, alternativt egna sökningar i den nationalbibliografiska deldatabasen i Libris.</p>
<p>Kungl. bibliotekets statistik</p>
<p>Den av KB framtagna statistiken är problematisk så till vida att den tas fram endast några månader efter det år den täcker och därmed inte inkluderar det material som skickas in till KB efter denna tidpunkt. I gengäld inkluderas det eftersläpande materialet i kommande års statistik, men resultatet för enskilda år blir alltså felaktigt. Vissa år har KB även haft större eftersläpningar än vanligt till följd av bristande resurser. Det gäller exempelvis början av 2000-talet, men har förekommit även senare. 2007 var ett sådant år, vilket medförde att mer av 2007 års utgivning än normalt katalogiserades under 2008 (se tabell 1; Nauri 14 december 2011).</p>
<p>KB:s statistik har som nämnts också problemet att den inte är särskilt detaljerad. Litteratur för barn och ungdom särskiljs som egen kategori, men de enda underkategorier som utgivningen sedan bryts ner i är nya verk och nya upplagor, skönlitteratur och övrig litteratur, publiceringsspråk samt originalspråk för verk översatta till svenska (se t.ex. KB 2011b). Den bästa källan för att få en så fullständig bild som möjligt av den utgivning KB registrerar är i dagsläget den nationalbibliografiska deldatabasen i Libris, där eftersläpande verk efter hand registreras. Dock erbjuder inte heller databasen några särskilt goda möjligheter att isolera underkategorier eftersom systemet inte är anpassat för detta. Systemet är heller inte anpassat för vanliga användare. Det krävs till exempel ofta booleska sökningar för att kunna isolera en viss kategori litteratur från det övriga svenska trycket.</p>
<p>Svenska barnboksinstitutets statistik</p>
<p>Eftersom det har funnits behov av betydligt mer detaljerad statistik inom det barn- och ungdomslitterära området än vad KB har tagit fram, har Sbi sedan 1999 tagit fram egen statistik inom ramen för sin årliga bokprovning, vilken även innehåller en analysdel där utveckling och trender diskuteras. Denna statistik är baserad på de verk som Sbi får sig tillsända av förlag, författare, tryckerier eller KB och är den mest detaljerade statistik över den svenska bokutgivningen som tas fram löpande för alla kategorier. Statistiken har utvecklats och utvidgats år från år och redogjorde 2010 för fördelningen mellan litteraturkategorier, svenska original och översättningar (inklusive fördelning utifrån originalspråk), förstaupplagor och återutgivning, förlag, huvudpersonernas kön samt antalet debutanter (Sbi 2011).</p>
<p>Även Sbi:s statistik har emellertid sina problem. I likhet med KB:s statistik finns en brytpunkt några månader efter det aktuella årets slut och hänsyn tas därmed inte heller här till den eftersläpning av insänt material som kan förekomma. Till skillnad från KB kompletterar Sbi heller inte med det eftersända materialet i efterhand, varför det inte finns någon möjlighet att senare presentera en fullständig bild av utgivningen. Hur många titlar som saknas i Sbi:s statistik är omöjligt att säga utan en grundligare genomgång av materialet, men antalet är enligt institutet självt inte försumbart (Östlund 29 november 2011).</p>
<p>Denna typ av eftersläpningar kan medföra snedvridningar i totalbilden då de kan gälla enskilda förlag eller vissa kategorier av förlag som ger ut en viss typ av litteratur. Det är i efterhand svårt att reda ut vad som har ingått i det eftersläpande materialet, men om det följer mönstret för vuxenutgivningen rör det sig framför allt om utgivning från småförlag och egenutgivare (jfr Warnqvist 2007, s. 26), vilket skulle kunna ge en skev bild av fördelningen av marknadsandelar. Småförlagen och framför allt egenutgivningen är också kategorier med en hög andel debutanter, varför det även här finns anledning att peka på statistikens osäkerhet.</p>
<p>En jämförelse mellan KB:s och Sbi:s statistik</p>
<p>En analys av KB:s siffror över barn- och ungdomslitteraturen 2001–2010 visar hur eftersläpningen har påverkat resultatet. År 2002 och 2003 är det tydligt att eftersläpningen har varit stor, vilket också gör att utgivningen 2004 och 2005 ser ut att vara något mer omfattande än den faktiskt var. Samma sak gäller som nämnts år 2007, vilket påverkar totalsiffran för 2008. En mer rättvisande bild av utgivningen ger den nationalbibliografiska deldatabasen i Libris, och denna lämpar sig därför bättre för en jämförelse med Sbi:s siffror. Observeras bör dock att KB, till skillnad från Sbi, under denna period har registrerat alla publikationstyper i sin databas, medan Sbi av ekonomiska och praktiska skäl inte har samlat in e-material. Vid en jämförelse måste alltså e-utgivningen räknas bort i KB:s siffror (se tabell 1).</p>
<p>Skillnaden i antalet registrerade verk mellan KB och Sbi under perioden 2001– 2010 landar på närmare 350 titlar. Det speglar en del av den icke-registrerade eftersläpningen hos Sbi, men inte allt, då det även finns vissa skillnader i vad som registreras som slår åt andra hållet. Sbi räknar i sin statistik till exempel med en hel del nytryck med mindre förändringar som av KB inte betraktas som nya verk.</p>
<p>Oavsett dessa skillnader står det klart att Sbi:s statistik är nästan lika omfattande som KB:s (se tabell 1).</p>
<p>Går man ner på detaljnivå finns emellertid ytterligare skillnader i hur materialet registreras, huvudsakligen orsakade av den mänskliga faktorn, det vill säga att bibliotekarier och katalogisatörer vid de båda biblioteken gör olika bedömningar av hur verket ska klassificeras. Detta kan gälla litteraturkategori eller bedömningen om vad som är ett nytryck respektive ny upplaga, men även frågan om ett verk över huvud taget ska klassas som avsett för barn eller ungdomar.</p>
<p>Ett problem på kategorinivå, som uppstår vid en jämförelse av utgivningen inom en viss kategori i Sbi:s statistik och i KB:s nationalbibliografiska deldatabas, är det faktum att KB fram till 2011 tillämpade dubbelklassificering (sedan 2011 använder KB Dewey och inte SAB som klassifikationssystem, vilket innebär att man i fortsättningen bara tillämpar en kod). I KB:s statistik förekommer ett enskilt verk endast en gång, men vid egna sökningar i deldatabasen, vilket krävs om man vill komma åt en viss litteraturkategori, får man träff på verk även om den klassifikation man har sökt på inte är huvudsignum för verket. Sbi arbetar med huvud- och underkategorier, och i de fall där ett verk kan föras till mer än en kategori är det huvudkategorin som har avgjort vart titeln har förts i statistiken. Som tabell 2 visar påverkas detta inte nämnvärt vid egna sökningar i Sbi:s biblioteksdatabas Elsa.</p>
<p>Exemplet barnlyrik</p>
<p>Vid sökningar utifrån klassificeringar i KB:s deldatabas framgår att antalet diktsamlingar för barn och unga publicerade 2001–2010 som klassificerades under Hc.03,u uppgick till 126 titlar. Sbi redovisar för dessa tre år hälften, 63 titlar, under rubriken Poesi i sin statistik (se tabell 2). I Elsa finns möjlighet att ta fram listor där även det eftersläpande materialet finns med, men som tabell 2 visar gör det ingen större skillnad i detta fall. Det är en genomgående trend att den digitala nationalbibliografin listar betydligt fler lyriktitlar än Sbi. Delvis beror det på att KB tillämpar dubbelklassificeringar, delvis på att bedömningen av vad som är att betrakta som lyrik för barn har skilt sig åt på de båda biblioteken.</p>
<p>På grund av att KB numera använder Dewey är det troligt att skillnader som dessa blir mindre i framtiden, men de kommer att kvarstå för all detaljerad statistik för tiden före 2011 som tas fram ur nationalbibliografin av någon annan än deras egna statistiker. Även ett ökat samarbete mellan KB och Sbi de senaste åren gör att skillnaderna på sikt successivt kommer att minska. Både KB:s och Sbi:s statistik rymmer emellertid fler problem på detaljplanet än vad som har kunnat diskuteras här. Barnlyriken har endast fått utgöra ett exempel.</p>
<p>Slutord och diskussion</p>
<p>Problemet med att få fram en heltäckande, detaljerad och pålitlig statistik över bokutgivningen i Sverige har som nämnts funnits länge. De problem som ovan har noterats i KB:s statistik är förstås inte isolerade till det barn- och ungdomslitterära området utan gäller för hela det svenska trycket. Vad som krävs är en mer detaljerad löpande statistik och ett mer användarvänligt och forskningsanpassat nationalbibliografiskt gränssnitt i databasen. Detta skulle vara av värde för både branschen och forskningen samt ge bättre underlag för framtida litteraturutredningar.</p>
<p>Eftersom KB har ansvaret för att samla in det svenska trycket har biblioteket alla förutsättningar för att ta fram en rik, detaljerad och användbar statistik över den svenska bokutgivningen. Men biblioteket har inget statistikansvar inom detta område och inga resurser att lägga på att utveckla den övergripande statistik som biblioteket i dagsläget ändå tar fram och presenterar på sin webbplats.</p>
<p>Den enda tänkbara lösningen på hur den samtida och framtida bokutgivningen ska kunna beskrivas med pålitlig statistik är att lösa den löpande statistikens brister genom att göra den tillförlitlig och mer detaljerad. Utgivningen är i dag för stor för att den humanistiska forskningen med dess begränsade resurser i efterhand ska kunna reparera skadan annat än punktvis. KB måste alltså få ett statistikansvar inom området samt särskilda medel för detta uppdrag.</p>
<p>Den typ av närgranskning av utgivningen med analyser av trender och utveckling som Sbi årligen genomför ligger emellertid utanför KB:s verksamhet. Analysen är unik inom den svenska bokutgivningen, och särskilt viktig inom just det barn- och ungdomslitterära området, då den är användbar inte bara för forskningen utan även för exempelvis pedagoger och bibliotekarier i det fortlöpande läsfrämjande arbetet. Det är följaktligen av största vikt att även Sbi har möjlighet att i framtiden utveckla sin statistik, exempelvis till att omfatta fler variabler samt inkludera det eftersläpande materialet. Även här saknas dock medel.</p>
<p>Med tanke på att Sbi har varit föregångare i arbetet med den löpande statistiken samt att utgivningen av barn- och ungdomslitteratur är särskilt viktig att kartlägga och beskriva, vore ett sätt att utnyttja Sbi:s expertis att ge institutet statistikansvaret för det barn- och ungdomslitterära området. Sbi har redan nationellt ansvar för att ta fram ämnesord för barn- och ungdomslitteratur. Med ett delat statistikansvar mellan KB och Sbi och särskilda medel för att utveckla hållbara metoder finns alla möjligheter att skapa en statistik över bokutgivningen för framtidens behov.</p>
<p>Källor: Svenska Förläggareföreningen (SvF 2011); Kungl. biblioteket (KB 2011a, KB 2011b); Svenska barnboksinstitutet (Sbi dokumentation).</p>
<p>Källor: Kungl. biblioteket (KB 2011b); Svenska barnboksinstitutet (Sbi dokumentation) och databasen Elsa (http://uno.kb.se/F/-?func=file&file_name=find-a&local_base=sbi01).</p>
<p>Bratt, Ingar (1996).  Barnböcker utgivna i Sverige 1890–99: En kommenterad bibliografi . Skrifter utgivna av Svenska barnboksinstitutet 60. Lund: Lund University Press.</p>
<p>Carlsson, Ulla & Ulrika Facht (red.) (2010). Mediesverige 2010: Statistik och analys . Göteborg: Nordicom.</p>
<p>Holmström, Bengt (1977). Statligt litteraturstöd  (Ds U 1977:14). Stockholm: LiberFörlag/ Allmänna förlaget.</p>
<p>Klingberg, Göte (1967).  Kronologisk bibliografi över barn- och ungdomslitteratur utgiven i Sverige 1591–1839.  Årsböcker i svensk undervisningshistoria 47. Stockholm: Föreningen för svensk undervisningshistoria.</p>
<p>Klingberg, Göte & Ingar Bratt (1988).  Barnböcker utgivna i Sverige 1840-89: En kommenterad bibliografi . Skrifter utgivna av Svenska barnboksinstitutet 30. Lund: Lund University Press.</p>
<p>Mählqvist, Stefan (1977).  Böcker för svenska barn 1870–1950: En kvantitativ analys av barn- och ungdomslitteratur i Sverige . Skrifter utgivna av Svenska barnboksinstitutet 5. Stockholm: Gidlund.</p>
<p>Nauri, Miriam, enhetschef, Nationalbibliografin, Kungl. biblioteket, Stockholm, 13 december 2011 (telefonintervju).</p>
<p>Nauri, Miriam, enhetschef, Nationalbibliografin, Kungl. biblioteket, Stockholm, 14 december 2011 (e-post).</p>
<p>Tellgren, Christina (1982).  På barnens bokmarknad: Utgivningen av barn- och ungdomslitteratur i Sverige 1966–1975.  Skrifter utgivna av Svenska barnboksinstitutet 14. Stockholm: Bonniers juniorförlag.</p>
<p>Warnqvist, Åsa (2007).  Poesifloden: Utgivningen av diktsamlingar i Sverige 1976–1995.  Skrifter utgivna av Avdelningen för litteratursociologi vid Litteraturvetenskapliga institutionen i Uppsala 54. Lund: ellerströms. http://www.kb.se/dokument/Soka/Statistik2010.pdf.</p>
<p>Sbi dokumentation. Svenska barnboksinstitutet. ”Dokumentation från Bokprovningen”. http://www.sbi.kb.se/sv/Utgivning-och-formedling/Bokprovning/Dokumentation.</p>
<p>Förläggareföreningen. http://forlaggare.se/media/41030/svfstat_2010%20web.pdf.</p>
<p>Östlund, Cecilia, första bibliotekarie, Svenska barnboksinstitutet, Stockholm, 29 november 2011 (telefonintervju).</p>
<h2>Författare</h2>
<p>Ulla Carlsson , professor och föreståndare</p>
<p>Nordicom, Göteborgs universitet</p>
<p>Ulf Fredriksson , docent</p>
<p>Avdelningen för internationell pedagogik,</p>
<p>Institutionen för pedagogik och didaktik, Stockholms universitet</p>
<p>Lars Höglund , professor</p>
<p>Enheten för biblioteks- och informationsvetenskap, Göteborgs universitet</p>
<p>Jenny Johannisson , universitetslektor</p>
<p>Institutionen Biblioteks- och informationsvetenskap/ Bibliotekshögskolan, Högskolan i Borås</p>
<p>Institutionen för litteratur, idéhistoria och religion, Göteborgs universitet</p>
<p>Svenska språket, Örebro universitet,</p>
<p>Tolk- och översättarinstitutet (TÖI), Stockholms universitet</p>
<p>Fakulteten för lärande och samhälle, Malmö högskola</p>
<p>Katarina Renman Claesson , forskare</p>
<p>Juridiska institutionen, Stockholms universitet</p>
<p>Monica Rosén , professor</p>
<p>Institutionen för pedagogik och specialpedagogik,</p>
<p>Göteborgs universitet</p>
<p>Språk- och litteraturcentrum, Lunds universitet</p>
<p>Pamela Schultz Nybacka , universitetslektor</p>
<p>Institutionen för ekonomi och företagande, Södertörns högskola</p>
<p>Pelle Snickars , docent och forskningschef</p>
<p>Kungl. biblioteket</p>
<p>Institutionen för kulturvetenskaper, Lunds universitet</p>
<p>Institutionen för kulturvetenskaper, Lunds universitet</p>
<p>Staffan Sundin , professor Nordicom, Göteborgs universitet,</p>
<p>Institutionen för konst, kommunikation och lärande, Luleå tekniska universitet</p>
<p>Johan Svedjedal , professor Avdelningen för litteratursociologi,</p>
<p>Litteraturvetenskapliga institutionen, Uppsala universitet</p>
<p>Petra Söderlund , docent Avdelningen för litteratursociologi,</p>
<p>Litteraturvetenskapliga institutionen, Uppsala universitet</p>
<p>Åsa Warnqvist , postdoktor</p>
<p>Institutionen för litteraturvetenskap och idéhistoria, Stockholms universitet</p>
<p>Patrik Wikström , docent</p>
<p>JMG, Göteborgs universitet</p>
<h2>Statens offentliga utredningar 2012</h2>
<p>Kronologisk förteckning – långsiktig säkerhet, haverier och global utblick. M. – en forskningsantologi. Ku.</p>
<p>Systematisk förteckning</p>
<h2>Justitiedepartementet</h2>
<p>Skadeståndsansvar och försäkringsplikt vid sjötransporter – Atenförordningen och försäkringsdirektivet i svensk rätt. [8]</p>
<h2>Socialdepartementet</h2>
<p>Framtidens högkostnadsskydd i vården. [2]</p>
<p>Åtgärder mot fusk och felaktigheter med assistansersättning. [6]</p>
<h2>Finansdepartementet</h2>
<p>Skatteincitament för riskkapital. [3]</p>
<h2>Utbildningsdepartementet</h2>
<p>Tre blir två! Två nya myndigheter inom utbildningsområdet. [1]</p>
<p>Högskolornas föreskrifter. [5]</p>
<h2>Miljödepartementet</h2>
<p>Kunskapsläget på kärnavfallsområdet 2012 – långsiktig säkerhet, haverier och global utblick. [7]</p>
<h2>Kulturdepartementet</h2>
<p>Läsarnas marknad, marknadens läsare – en forskningsantologi. [10]</p>
<h2>Arbetsmarknadsdepartementet</h2>
<p>Kompletterande regler om personuppgiftsbehandling på det arbetsmarknadspolitiska området [4]</p>
<p>Förmån och fälla – nyanländas uttag av föräldrapenning. [9]</p>
