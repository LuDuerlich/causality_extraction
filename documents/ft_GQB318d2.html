<h1>11 Informationsskyldighet och rättelse </h1>
<h2>11.1 Informationsskyldighet</h2>
<h2>11.1.1 PUL</h2>
<p>I 23 och 24 §§ PUL föreskrivs om informationsskyldighet för den personuppgiftsansvarige i samband med att denne samlar in information om den registrerade. I 23 § föreskrivs att om uppgifter om en person samlas in från personen själv, skall den personuppgiftsansvarige i samband därmed självmant lämna den registrerade information om behandlingen. Enligt 24 § skall information även lämnas till den registrerade när personuppgifter har samlats in från någon annan källa än denne. Den personuppgiftsansvarige skall enligt 24 § även självmant lämna den registrerade information om behandlingen när uppgifterna registreras. Är uppgifterna avsedda att lämnas ut till tredje man, behöver dock inte informationen lämnas förrän uppgifterna lämnas ut för första gången. Från huvudregeln i första stycket finns vissa undantag. Information behöver inte lämnas till den registrerade om det i lag eller annan författning framgår vilken behandling av personuppgifterna som kan bli aktuell. Den personuppgiftsansvarige behöver inte heller uppfylla informationsplikten om det visar sig vara omöjligt eller skulle innebära en oproportionerligt stor arbetsinsats. 23 och 24 §§ kompletteras av 25 § som reglerar vilken information som den personuppgiftsansvarige skall lämna till den registrerade. Informationen skall innehålla uppgift om den personuppgiftsansvariges identitet, ändamålen med behandlingen, och all övrig information som behövs för att den registrerade skall kunna ta till vara sina rättigheter i samband med behandlingen, såsom information om mottagarna av uppgifterna, skyldighet att lämna uppgifter och rätten att ansöka om information och få rättelse. Information behöver dock inte lämnas om sådant som den registrerade redan känner till.</p>
<p>I en del fall är avsikten att fortlöpande samla in uppgifter om en och samma person. Det bör då vara möjligt att lämna information vid ett tillfälle – innan uppgifterna registreras för första gången – under förutsättning att den registrerade får information om bl.a. vilken kategori uppgifter som kommer att hämtas in och behandlas. Genom den information som lämnas innan den första registreringen får den registrerade kännedom om de behandlingar som kommer att utföras fortlöpande och vilka kategorier av uppgifter dessa kommer att avse.</p>
<p>Den personuppgiftsansvarige har även enligt 26 § en skyldighet att till var och en som ansöker om det en gång per år gratis lämna besked i frågan om personuppgifter som rör sökanden har behandlats. Har sådana uppgifter behandlats skall skriftlig information också lämnas om vilka uppgifter som behandlats, varifrån dessa uppgifter hämtats, vilka ändamålen med behandlingen är och till vilka mottagare eller kategorier av mottagare som uppgifterna lämnas ut.</p>
<p>I 27 § återfinns en gemensam undantagsregel från den personuppgiftsansvariges informationsskyldighet som innebär att bestämmelser om sekretess och tystnadsplikt har företräde framför PUL.</p>
<h2>11.2 Rättelse</h2>
<h2>11.2.1 PUL</h2>
<p>I PUL finns i 28 § en bestämmelse om den personuppgiftsansvariges skyldighet att korrigera personuppgifter som behandlas. Enligt bestämmelsen är den personuppgiftsansvarige skyldig att på den registrerades begäran rätta, blockera eller utplåna sådana personuppgifter som inte har behandlats enligt lagen eller enligt föreskrifter som utfärdats med stöd av lagen. Dessutom föreskrivs att den personuppgiftsansvarige under vissa förutsättningar skall underrätta tredje man till vilka uppgifterna lämnats ut om åtgärden.</p>
<p>Skyldigheten att korrigera uppgifter gäller endast på begäran av den registrerade själv. Här måste dock nämnas att 9 § innefattar en skyldighet för den personuppgiftsansvarige att endast behandla korrekta uppgifter, vilket indirekt betyder att den personuppgiftsansvarige skall korrigera felaktiga eller ofullständiga uppgifter även om sådana uppmärksammas på annat sätt. Den personuppgiftsansvarige är enligt 9 § också skyldig att vidta alla rimliga åtgärder för att rätta, blockera eller utplåna sådana personuppgifter som är felaktiga eller ofullständiga med hänsyn till ändamålet med behandlingen. En begäran om rättelse kan framställas formlöst och bör föranleda den personuppgiftsansvarige att skyndsamt utreda om de framförda anmärkningarna är befogade. Om det finns skäl för korrigering skall denna genomföras snarast. Vilken av de alternativa metoderna rättelse, blockering eller utplånande, som skall användas får den personuppgiftsansvarige själv välja. Av omständigheterna kan dock följa att någon av metoderna är mer eller mindre naturlig. Rättelse innebär att en ursprunglig, felaktig eller ofullständig uppgift, ersätts av en ny korrekt. Om det inte är möjligt att ersätta uppgiften med en ny, skall i stället blockering eller utplåning ske. Blockering innebär att en uppgift förenas med information om att de är spärrade och om anledningen till detta. Utplåning innebär att uppgifter förstörs så att de inte kan återskapas.</p>
<p>Skyldigheten att underrätta om vidtagna korrigeringsåtgärder innebär att den personuppgiftsansvarige under vissa förutsättningar skall lämna information om åtgärden till tredje män till vilka de korrigerade uppgifterna har lämnats ut. Sådan underrättelse skall ske dels på begäran av den registrerade, dels om mer betydande skada eller olägenhet för den registrerade skulle kunna undvikas genom en sådan underrättelse. En begäran från den registrerade kan ske formlöst. Även utan begäran från den registrerade skall den personuppgiftsansvarige alltså lämna sådan information om därigenom mer betydande skada eller olägenhet kan undvikas. Om så är fallet får bedömas i varje enskild situation. Vid bedömningen bör då beaktas bl.a. hur känsliga uppgifterna i fråga är och till vilka tredje män uppgifterna har lämnats ut.</p>
<h2>11.3 Överväganden och förslag</h2>
<p>Utredningen föreslår:  I LIA bör införas två bestämmelser som avser information och rättelse. Förslagen har sin motsvarighet i PUL, men har förenklats något i LIA.</p>
<p>Bestämmelsen om information innebär att en arbetsgivare vid manuell behandling av personuppgifter som omfattas av LIA utan dröjsmål skall lämna en arbetstagare eller en arbetssökande information om sådana uppgifter om arbetstagaren eller arbetssökanden som arbetsgivaren behandlar och för vilket ändamål behandlingen sker.</p>
<p>Bestämmelsen om rättelse innebär att en arbetsgivare i motsvarande omfattning som gäller för informationsskyldigheten utan dröjsmål skall rätta eller utplåna sådana personuppgifter som inte har behandlats enligt denna lag eller föreskrifter som har utfärdats med stöd av lagen.</p>
<p>PUL:s regler om information och rättelse gäller för sådan behandling av arbetstagares personuppgifter som sker automatiserat eller i registerform enligt den lagen.</p>
<p>Med de syften och den utformning som LIA har är det ett naturligt inslag i integritetsskyddet att en arbetstagare eller en arbetssökande skall kunna få information om den behandling som förekommer och att ha rätt att få felaktiga eller ofullständiga personuppgifter korrigerade. Som beskrivits ovan finns denna möjlighet i PUL vid behandling av en arbetstagares personuppgifter enligt den lagen. Utanför detta skydd faller emellertid behandling som inte omfattas av PUL, antingen genom att en tillämpning av PUL är utesluten p.g.a. att behandlingen sker helt manuellt eller p.g.a. att LIA innebär en specialreglering.</p>
<p>Enligt utredningens uppfattning är det önskvärt att det även vid behandling av arbetstagares eller arbetssökandes personuppgifter enligt LIA finns en rätt till såväl information som rättelse. PUL:s bestämmelser i dessa avseenden är utformade utifrån de behov som finns vid automatiserad behandling. Enligt utredningens mening skall PUL:s regler om information och rättelse gälla även vid sådan behandling enligt LIA som sker automatiserat eller i registerform. För helt manuell behandling däremot är det tillräckligt med mindre långtgående bestämmelser.</p>
<p>Förslaget är en förenklad motsvarighet till PUL:s bestämmelser om informationsskyldighet och rättelse. Bestämmelserna innebär att arbetsgivaren är skyldig att lämna information om och rätta även sådana helt manuellt behandlade personuppgifter som omfattas av lagen. Med hänsyn till att det anges i bestämmelserna att åtgärderna skall ske utan dröjsmål framgår att information skall lämnas så fort den dokumenterade behandlingen påbörjas eller en felaktighet upptäcks. Ytterligare preciseringar när det gäller omfattningen av arbetsgivarens skyldigheter är inte behövliga. Viss ledning kan vid tillämpningen sökas i PUL:s motsvarande bestämmelser.</p>
<p>De föreslagna bestämmelserna i LIA innebär att frågan om informations- och korrigeringsskyldigheten specialregleras i förhållande till PUL. I enlighet med principen om lex-specialis skall då bestämmelserna gälla före PUL:s motsvarande bestämmelser. Avsikten är emellertid inte att inskränka en arbetsgivares skyldigheter enligt PUL i de fall arbetsgivaren som personuppgiftsansvarig behandlar personuppgifter automatiserat eller i registerform. Därför anges särskilt att PUL fortfarande gäller om behandlingen sker automatiserat eller i registerform.</p>
<h2>12 Tystnadsplikt</h2>
<p>För att stärka integritetsskyddet bör möjligheterna för den som behandlar eller har behandlat uppgifter enligt LIA att sprida dessa uppgifter begränsas. Detta stärker integritetsskyddet för arbetstagaren genom att uppgifterna inte sprids i större omfattning än nödvändigt på arbetsplatsen och att uppgifterna inte sprids till någon framtida arbetsgivare. I detta sammanhang är det av vikt att skilja mellan behovet av en rättslig reglering för allmän verksamhet och för privat verksamhet. Detta beror på att det finns bestämmelser i sekretesslagen som samtidigt som de till viss del garanterar den enskilde ett integritetsskydd vid behandling av de uppgifter som regleras i LIA, även uppfyller de krav på offentlighet som gäller för allmän verksamhet.</p>
<h2>12.1 Den rättsliga regleringen</h2>
<h2>12.1.1 PUL</h2>
<p>I 30 § finns en bestämmelse som innebär att ett personuppgiftsbiträde och den eller de som arbetar under biträdets eller den personuppgiftsansvariges ledning bara får behandla personuppgifter i enlighet med instruktioner från den personuppgiftsansvarige. Om en arbetsgivare instruerar en arbetstagare som för arbetsgivarens räkning behandlar personuppgifter om t.ex. andra arbetstagares hälsa att inte lämna ut dem, kan bestämmelsen sägas innebära en slags tystnadsplikt.</p>
<p>Också andra bestämmelser i PUL begränsar möjligheterna för en arbetsgivare och för den som för arbetsgivarens räkning arbetar med personuppgifter att lämna dem vidare. Av de grundläggande bestämmelserna i 9 § framgår att personuppgifter bara får lämnas ut om utlämnandet inte är oförenligt med de ändamål för vilka personuppgifterna samlades in.</p>
<p>Personuppgifter om arbetstagarens hälsa får, i enlighet med bestämmelserna om behandling av känsliga personuppgifter, i vissa fall lämnas ut bara om det föreligger en arbetsrättslig skyldighet eller om den enskilde samtyckt.</p>
<p>Skulle någon som arbetar för arbetsgivaren lämna ut personuppgifter i strid med vad som gäller är det arbetsgivaren som bär det rättsliga ansvaret enligt PUL gentemot arbetstagaren. I vilken utsträckning arbetsgivaren i sin tur kan vidta någon åtgärd mot den som lämnat ut uppgiften i strid med givna instruktioner kan framgå av de bestämmelser som reglerar förhållandet dem emellan.</p>
<h2>12.1.2 Sekretesslagen m.m.</h2>
<p>Om arbetstagaren genomgår en undersökning eller ett test kan arbetsgivaren till följd av bestämmelser om sekretess vara förhindrad att ta del av och därigenom att behandla de personuppgifter som kommer fram vid undersökningen eller testet. Beroende på om arbetstagaren varit i kontakt med allmän eller enskild sjukvård följer sekretessen av olika bestämmelser.</p>
<p>Enligt 7 kap. 1 § sekretesslagen gäller sekretess inom allmän hälso- och sjukvård för uppgifter om enskilds hälsotillstånd eller andra personliga förhållanden, om det inte står klart att uppgifterna kan röjas utan att den enskilde eller någon närstående lider men.</p>
<p>Sekretess till skydd för den enskilde gäller enligt 14 kap. 4 § inte i förhållande till den enskilde själv. Den kan också helt eller delvis efterges av honom eller henne. Vid en genomgång av regeringsrättens praxis framgår att det bara är i undantagsfall som domstolen frånkänt den enskildes samtycke rättsverkan vid en tillämpning av 14 kap. 4 §. Det är alltså i och för sig möjligt att sekretessen hävs i en situation där den enskilde är föremål för någon påverkan. Det samtycke som den enskilde lämnar för att efterge sekretessen behöver inte heller vara uttryckligt. Också ett tyst samtycke som grundas på den enskildes uppträdande kan vara tillräckligt för att förutsättningarna skall vara uppfyllda.</p>
<p>Den enskildes rätt att efterge sekretessen gäller bara om inte annat följer av annan bestämmelse i sekretesslagen. Så kan vara fallet enligt 7 kap. 3 § i fråga om uppgifter om den enskildes hälsotillstånd om det med hänsyn till ändamålet med den vård eller behandling som den enskilde undergår är av synnerlig vikt att uppgifterna inte lämnas ut till honom eller henne.</p>
<p>För hälso- och sjukvårdspersonal inom den enskilda hälso- och sjukvården gäller enligt 2 kap. 8 § lagen (1998:531) om yrkesverksamhet på hälso- och sjukvårdens område tystnadsplikt för vad som framkommit i verksamheten om en enskilds hälsotillstånd eller andra personliga förhållanden. Tystnadsplikten gäller liksom i den allmänna sjukvården inte i förhållande till den enskilde själv, om det inte med hänsyn till ändamålet med hälso- och sjukvården är av synnerlig vikt att uppgifterna inte lämnas till patienten.</p>
<p>Sekretess gäller enligt 7 kap. 11 § första stycket för bl.a. uppgifter som hänför sig till psykologisk undersökning. Bestämmelsen omfattar inte de uppgifter som kan komma fram vid ett personlighetstest eller resultatet av ett sådant test. I förarbetena till sekretesslagen uttalas att användningen av sådana undersökningar i samband med anställning i offentlig civil tjänst bara förekommer i ytterst begränsad omfattning. I de fall där psykologiska test används i sådana sammanhang är det dessutom i regel inte myndigheten som har hand om testet. Detta genomförs i stället av utomstående organ. Till följd härav har det inte bedömts finnas behov av att låta sekretessen på det personaladministrativa området omfatta också psykologiska undersökningar.</p>
<p>I 7 kap. 11 § tredje stycket sekretesslagen finns även bestämmelser som föreskriver om sekretess inom vissa delar av en myndighets personaladministrativa verksamhet. Enligt bestämmelsen gäller sekretess för bl.a. uppgifter om en enskilds hälsotillstånd, om det kan antas att den enskilde eller någon honom eller henne närstående lider men om uppgifterna röjs. Personuppgifter som en myndighet hämtar in i samband med en arbetstagares sjukledighet eller om arbetstagarens hälsotillstånd i andra sammanhang kan hemlighållas med stöd av denna bestämmelse. Att märka är att sekretessen inte gäller i ett ärende om anställning. Uppgifter om hälsa som en arbetssökande lämnar eller som annars framkommer i ett anställningsärende är därför oftast offentliga. Bestämmelsen i 7 kap. 11 § utgör enligt 14 kap. 7 § inte hinder mot att en myndighet fullgör vad som i lag är föreskrivet om skyldighet att lämna information till företrädare för en arbetstagarorganisation eller till skyddsombud.</p>
<h2>12.1.3 Arbetsmiljölagen</h2>
<p>Enligt 4 kap. 7 § arbetsmiljölagen kan regeringen eller, efter särskilt bemyndigande Arbetsmiljöverket, föreskriva att det skall föras register vid hälsoundersökningar som föreskrivits med stöd av 4 kap. 5 eller 6 §§. I registret vid vissa typer av arbetsuppgifter antecknas namnet på den som undersökts och undersökningsresultatet.</p>
<p>I 3 § arbetsmiljöförordningen föreskrivs att register som avses i 4 kap. 7 § arbetsmiljölagen skall förvaras av arbetsgivaren under viss tid. Det finns inte någon författningsreglerad tystnadsplikt för sådana uppgifter som skall föras in i register och som kan avse om arbetstagaren är tjänstbar eller exempelvis om arbetstagaren har bly i blodet.</p>
<h2>12.2 Överväganden och förslag</h2>
<p>Utredningen föreslår:  Det bör införas en bestämmelse i LIA som innebär att den som hos en arbetsgivare med privat verksamhet behandlar eller har behandlat personuppgifter som avses i 3–5, 8 och 9 §§ inte obehörigen får röja eller utnyttja vad som därvid kommit fram.</p>
<p>För den som hos en arbetsgivare med allmän verksamhet behandlar eller har behandlat sådana personuppgifter gäller bestämmelserna i sekretesslagen.</p>
<p>Som påpekats inledningsvis är en viktig del av ett fungerande integritetsskydd att de uppgifter som arbetsgivaren behandlar inte sprids i större omfattning än vad som är nödvändigt. Detta är särskilt viktigt i de fall där en arbetsgivare enligt lag är tillåten att hämta in vissa särskilt känsliga uppgifter. Arbetstagaren bör därför vara säker på att den eller de personer som behandlar uppgifterna hos arbetsgivaren inte obehörigen får röja eller utnyttja vad som kommit fram.</p>
<p>I bestämmelsen föreskrivs tystnadsplikt för privata arbetsgivares verksamhet beträffande samtliga de personuppgifter som omfattas av LIA:s bestämmelser. Vad däremot gäller det allmännas verksamhet finns det bara i vissa fall förutsättningar att tillskapa ett ytterligare integritetsskydd genom att förhindra spridning av arbetstagares personuppgifter.</p>
<p>För personuppgifter om enskildas hälsotillstånd inom myndigheters personaladministrativa verksamhet gäller sekretess enligt 7 kap. 11 § tredje stycket sekretesslagen. Uppgifter som en myndighet hämtar in i samband med arbetstagarens sjukledighet kan alltså hemlighållas med stöd av denna bestämmelse. För att tillgodose kravet på offentlighet och insyn omfattar bestämmelsen inte arbetstagarens hälsouppgifter i ärende om anställning eller disciplinansvar.</p>
<p>Visserligen är en av utredningens utgångspunkter att samma skyddsregler skall gälla för den offentliga och privata sektorn. I fråga om tystnadsplikt för arbetsgivarens anställda som behandlar hälsouppgifter är det emellertid inte lämpligt med en bestämmelse som undantagslöst föreskriver att de anställda inte får röja hälsouppgifterna, eftersom det inom den offentliga sektorn är nödvändigt att i vissa fall behålla rätten till insyn och offentlighet. Så är exempelvis fallet i ärende om anställning. I prop. 1999/2000:123 Lämplighetsprövning av personal inom förskoleverksamhet, skola och barnomsorg anmärks särskilt att det är en viktig princip att behålla offentligheten i sådana ärenden. Lagrådet har i sitt yttrande över detta lagstiftningsärende uttryckligen påpekat att frågan om undantag från denna princip bör prövas noga.</p>
<p>Utredningen delar uppfattningen att det krävs en noggrann prövning av om förekomsten av hälsouppgifter i ett anställningsärende inom offentlig verksamhet motiverar ett utökat sekretesskydd i förhållande till 7 kap. 11 § tredje stycket sekretesslagen. Som tidigare konstaterats vid ett flertal tillfällen är arbetstagarens hälsouppgifter av känslig karaktär. Detta förhållande motiverar emellertid inte ensamt att det i LIA införs en bestämmelse som innebär ett avsteg från offentlighetsprincipen och begränsar möjligheterna till insyn i denna typ av ärenden. För att så långt som möjligt uppnå ett fullgott integritetsskydd för arbetstagarens personuppgifter och samtidigt iaktta intresset av offentlighet inom det allmännas verksamhet föreslår utredningen därför att bestämmelsen i 7 kap. 11 § tredje stycket även fortsättningsvis skall gälla för det allmännas verksamhet och att det i LIA införs en tystnadsplikt inom den verksamhet som bedrivs privat.</p>
<p>I detta sammanhang bör erinras om bestämmelsen i 14 kap. 7 § sekretesslagen som innebär att 7 kap. 11 § samma lag inte utgör hinder mot att en myndighet fullgör vad som i lag är föreskrivet om skyldighet att lämna information till företrädare för en arbetstagarorganisation eller till skyddsombud. För att inte inskränka privata arbetsgivares förhandlingsskyldighet bör motsvarande ordning gälla inom den privata sektorn. Detta kommer till uttryck genom att förslaget bara tar sikte på obehörigt röjande av uppgifter.</p>
<p>Personuppgifter om lagöverträdelser har inte samma sekretesskydd i myndighets personaladministrativa verksamhet som personuppgifter om hälsa eller droganvändning. De personuppgifter som registreras i belastningsregistret omfattas av särskilda sekretessbestämmelser som tar sikte på registret. Vad däremot gäller uppgifter om lagöverträdelser som framgår av belastningsregisterutdrag som getts in till exempelvis domstolar eller antecknats i domar och beslut är huvudregeln att offentlighet skall eftersträvas. För att utredningen skulle kunna föreslå en bestämmelse som garanterar ett integritetsskydd i denna fråga för den offentliga sektorn krävs alltså att det tillskapas en särskild bestämmelse. Vid en sådan lösning uppkommer emellertid frågan om det är möjligt att tillskapa ett fungerande integritetsskydd genom att införa en bestämmelse som är konstruerad på ett liknande sätt som övriga bestämmelser i sekretesslagen. I ett tidigare lagstiftningsärende har det framhållits att en sådan integritetsskyddande bestämmelse för uppgifter antecknade i belastningsregistret eventuellt kan komma att få motsatt effekt. Lagrådet påpekade i sitt yttrande att om en arbetstagare ger in ett registerutdrag som inte innehåller någon anteckning torde detta kunna lämnas ut oavsett om en bestämmelse är konstruerad med ett rakt eller ett omvänt skaderekvisit. Härigenom kommer ett nekande till att få ta del av en uppgift om lagöverträdelse i form av ett belastningsregisterutdrag innebära att det indirekt framgår att det finns en anteckning i arbetstagarens register. Lagrådet ansåg att det finns en klar risk för att det i dessa fall uppstår spekulationer kring vad som finns antecknat och att dessa kan leda till att arbetstagaren kränks. Därtill kommer som nämnts ovan att huvudregeln under anställningsförfaranden är att det skall råda offentlighet. Detta sett tillsammans med svårigheten att undvika att en sekretessbestämmelse skapar en integritetsproblematik snarare än stärker skyddet innebär att utredningen avstår från att föreslå en bestämmelse om sekretess för personuppgifter om lagöverträdelser inom personaladministrativ verksamhet i sekretesslagen.</p>
<p>Sekretess gäller enligt 7 kap. 11 § första stycket för bl.a. uppgifter som hänför sig till psykologisk undersökning. Som redovisats ovan uttalades det i förarbetena till sekretesslagen att användningen av sådana undersökningar i samband med anställning i offentlig civil tjänst bara förekom i ytterst begränsad omfattning. I de fall där psykologiska test användes i sådana sammanhang var det dessutom i regel inte myndigheten som hade hand om testet utan detta utfördes av utomstående organ. Om en personlighetstest utförs i enlighet med vad som föreslås i LIA torde det i större omfattning än vad som i dag är fallet vara så att testet utförs av utomstående personal och att arbetsgivaren bara får en kortare muntlig eller skriftlig redovisning av testet. Huvuddelen av de uppgifter som arbetssökanden lämnat kommer alltså att sorteras bort. Trots detta är det enligt utredningens mening viktigt att de uppgifter som separat eller sammanställda som ett resultat presenteras för arbetsgivaren inte sprids i vidare omfattning än vad som är nödvändigt, varför det föreligger behov av att tillskapa en tystnadsplikt för sådana uppgifter.</p>
<p>Med hänsyn till vad som sagts ovan om kravet på offentlighet i anställningsärenden inom allmän verksamhet torde det inte föreligga förutsättningar för att föra in en särskild bestämmelse om tystnadsplikt i sekretesslagen för de uppgifter som arbetsgivaren får del av i anledning av ett utfört personlighetstest. Däremot bör det enligt utredningens uppfattning införas en bestämmelse som gäller för den privata sektorn.</p>
<p>Bestämmelsen i LIA innebär att den som behandlar eller har behandlat sådana personuppgifter som avses i 3 och 4 §§, dvs. epost och andra privata elektroniska uppgifter samt personuppgifter i s.k. loggar inte obehörigen får röja eller utnyttja vad som kommit fram. I denna del innebär bestämmelsen bl.a. en tystnadsplikt för systemadministratörer. För att stärka integriteten vid arbetstagares användning av IT-verktyg är det av vikt att spridningen av de uppgifter som avses i 3 och 4 §§ LIA begränsas. Med hänsyn till att det inte är möjligt att förutse vilka uppgifter som kommer att sekretessbeläggas föreligger det emellertid inte förutsättningar att föra in en sådan tystnadsplikt i sekretesslagen.</p>
<p>Bestämmelsen om tystnadsplikt i LIA kommer i likhet med 7 kap. 11 § tredje stycket sekretesslagen inte innebära någon inskränkning i den s.k. meddelarfriheten.</p>
<h2>13 Det fackliga inflytandet</h2>
<h2>13.1 Överväganden</h2>
<h2>13.1.1 Inledning</h2>
<p>PUL är utformad som en offentligrättslig lag med vissa privaträttsliga inslag och LIA föreslås vara en lag som tar sin utgångspunkt i PUL:s bestämmelser. I avsnitt 4.2.1 har lämnats en redogörelse för förhållandet mellan LIA och PUL och av denna framgår att båda lagarna bygger på samma grundläggande principer, att de är delvis sammanflätade och att de skall tillämpas jämsides när det gäller sådan behandling av personuppgifter som är helt eller delvis automatiserad eller i registerform. Med hänsyn till det nära sambandet mellan lagarna anser utredningen att utformningen av LIA så långt möjligt bör överensstämma med utformningen av PUL. Skärningspunkterna mellan LIA och PUL kan dock komma att orsaka vissa problem vid tillämpningen, och det är därför viktigt att LIA:s regler får en utformning som klargör och underlättar tillämpningen så långt som möjligt.</p>
<p>De fackliga företrädarna i utredningens referensgrupp har i en särskild skrivelse till utredningen framfört kravet att den integritetsskyddande lagstiftning som utredningen kan komma att föreslå skall utformas som en arbetsrättslig lag och sanktioneras med ogiltighet av sådana avtal som är oförenliga med lagen samt med skadestånd.</p>
<p>Arbetsmarknadens parter har centrala uppgifter när det gäller all lagstiftning som rör arbetslivet, och en sådan lag som LIA faller självklart inom organisationernas normala intresseområde. Utredningen vill också understryka att parternas ansvar och engagemang behövs för att lagen skall kunna ge arbetstagare och arbetssökande det avsedda integritetsskyddet. Effektiviteten av LIA bygger i hög grad på ett fackligt engagemang.</p>
<p>Arbetstagarorganisationerna finns representerade på i stort sett alla arbetsplatser i landet och det är viktigt att de följer tillämpningen av den föreslagna lagen ute på arbetsplatserna och slår larm om den inte fungerar. Det är viktigt inte minst eftersom det är både mer praktiskt och mindre dramatiskt för en arbetstagare att ta kontakt med den lokala fackliga organisationen för att framföra sina klagomål än att vända sig till en tillsynsmyndighet. En felaktig tillämpning av lagen kan ofta bero på att arbetsgivaren saknar kunskap om lagen eller har missuppfattat dess innebörd och därför torde åtgärder som har vidtagits i strid med lagen i många fall kunna rättas till på ett enkelt sätt genom att informella kontakter tas mellan arbetsgivaren och den lokala fackliga organisationen.</p>
<p>Utredningen delar alltså i princip den inställning som uttrycks i skrivelsen från de fackliga representanterna och anser att en sådan lag som LIA som tar direkt sikte på förhållandena inom arbetslivet bör innehålla arbetsrättsliga inslag. I det följande diskuteras hur dessa lämpligen bör utformas.</p>
<h2>13.1.2 En tvingande lag som inte kan frångås genom avtal</h2>
<p>Den första fråga som uppkommer är om de föreslagna bestämmelserna i LIA bör vara tvingande eller dispositiva, dvs. om det kan överlämnas åt arbetsmarknadens parter att träffa kollektivavtal som avviker från bestämmelserna. Utredningen har inledningsvis som grund för sitt arbete slagit fast att skyddet för den personliga integriteten får anses vara en mänsklig rättighet. Som tidigare framhållits kan därav dras slutsatsen att det ankommer på staten att skapa ett tillfredsställande skydd för den personliga integriteten liksom man gör i övrigt beträffande skydd för mänskliga rättigheter. Staten bör alltså kunna garantera att det finns ett visst skydd för den personliga integriteten, vilket innebär att staten genom lagstiftning måste lägga fast en nivå för skyddet.</p>
<p>Dataskyddsdirektivet har lagt fast en bestämd nivå för skyddet av personuppgifter och bestämmelserna i PUL är i enlighet därmed tvingande i den meningen att de inte kan frångås genom kollektivavtal eller andra avtal. Det gäller oavsett om avtalet är mer eller mindre förmånligt för den registrerade än lagens bestämmelser. En annan sak är att den registrerades samtycke i vissa lägen har betydelse enligt lagen.</p>
<p>Det finns emellertid ett visst spelrum enligt dataskyddsdirektivet som lagstiftaren utnyttjat genom PUL, och det spelrummet skulle lagstiftaren kunna överlåta till avtalsreglering på LIA:s område. Det kan gälla sådant som preciseringar av hur bestämmelsen om att behandling av personuppgifter kan vara tillåten efter en intresseavvägning skall tillämpas på särskilda områden eller hos en viss personuppgiftsansvarig. LIA skall också gälla på områden där dataskyddsdirektivet inte är tillämpligt och där utrymmet för avvikande avtal skulle kunna vara ännu större.</p>
<p>Det blir enklare att tillämpa LIA och PUL parallellt om också LIA är tvingande i samma mening som PUL. Det är vidare svårt att veta exakt hur stort spelrummet enligt dataskyddsdirektivet är och det kan därför vara olämpligt att överlämna dessa svåra rättsliga överväganden till kollektivavtalsparter och enskilda parter. Det kan också vara svårt att bedöma vilka begränsningar som kan finnas i avtalsfriheten med hänsyn till den personliga integriteten (jfr t.ex. NJA 1975 s. 16).</p>
<p>Sammanfattningsvis finner utredningen att både principiella och praktiska skäl talar för att LIA skall vara tvingande på samma sätt som PUL. Avtal som strider mot LIA skall således inte kunna göras gällande.</p>
<p>Däremot finns det naturligtvis ingenting som hindrar att parterna med LIA som grund träffar kollektivavtal med bestämmelser som preciserar lagen i olika hänseenden, t.ex. genom att precisera vad som gäller enligt lagen med hänsyn till förhållandena inom skilda branscher eller lokala förhållanden på olika arbetsplatser. Tvärtom är det önskvärt att så sker och det är utredningens förhoppning att den föreslagna lagen skall kunna främja en sådan utveckling. LIA innehåller nämligen flera regler där det inte är på förhand alldeles givet hur de skall tillämpas på en arbetsplats.</p>
<p>För att parterna på arbetsmarknaden skall kunna träffa sådana preciserande kollektivavtal krävs det ingen särskild bestämmelse i lagen. Avtalen får nämligen inte stå i strid med lagen utan bara precisera den. Vid tvist om vad lagen innebär i ett visst fall kan sådana kollektivavtal antas få stor betydelse. Enligt 9 § PUL, som skall gälla vid all behandling av personuppgifter som omfattas av LIA, skall nämligen personuppgifter alltid behandlas i enlighet med god sed och vad som utgör god sed får avgöras med beaktande av de preciseringar som kan ha gjorts genom bl.a. kollektivavtal. Brott mot kollektivavtal för också med sig skyldighet att betala skadestånd enligt MBL.</p>
<p>Avslutningsvis finns det anledning att erinra om att kollektivavtal givetvis bara kan träffas i frågor som är kollektivavtalsmässiga. Det kan t.ex. finnas begränsningar i fråga om möjligheten att träffa sådana avtal i frågor om förhållandet mellan arbetssökande och potentiella arbetsgivare. Inget hindrar emellertid att arbetstagarorganisationer och arbetsgivare eller deras organisationer träffar överenskommelser i annan form med preciserande bestämmelser.</p>
<h2>13.2 Förslag</h2>
<p>Utredningen föreslår:  Det bör i LIA tas in en bestämmelse utan materiell betydelse med hänvisning till arbetsgivares skyldighet att förhandla enligt 11–14 §§ lagen (1976:580) om medbestämmande i arbetslivet. Vidare bör det i LIA anges att mål om tillämpningen av lagen handläggs enligt lagen (1974:77) om rättegången i arbetstvister.</p>
<h2>13.2.1 Arbetsgivares förhandlingsskyldighet</h2>
<p>Enligt 11 § MBL skall en arbetsgivare innan han beslutar om viktigare förändring av sin verksamhet på eget initiativ förhandla med arbetstagarorganisation i förhållande till vilken han är bunden av kollektivavtal. Detsamma skall iakttas innan en arbetsgivare beslutar om viktigare förändring av arbets- eller anställningsförhållandena för arbetstagare som tillhör organisationen. Om synnerliga skäl föranleder det får arbetsgivaren enligt paragrafens andra stycke fatta och verkställa beslut innan han har fullgjort sin förhandlingsskyldighet enligt första stycket. Förhandlingen skall i första hand genomföras på lokal nivå, men den kan därefter enligt 14 § på begäran av arbetstagarsidan föras upp på förbundsnivå på den sidan. I frågor av mindre ingripande betydelse kan enligt 12 § initiativ till förhandling i stället tas från arbetstagarsidan. I 13 § finns en särskild regel om förhandlingsskyldighet för arbetsgivaren även gentemot en arbetstagarorganisation, som saknar kollektivavtal, om en fråga särskilt angår arbets- eller anställningsförhållandena för en arbetstagare som tillhör den organisationen.</p>
<p>Det är inte prövat i vilken utsträckning det gäller förhandlingsskyldighet enligt 11–14 §§ MBL inför arbetsgivarbeslut i alla de frågor som regleras i LIA; frågor som bara berör förhållandet mellan arbetssökande och arbetsgivaren torde dock falla utanför MBL:s tillämpningsområde. Utredningen anser emellertid att det är så viktigt att förhandlingsskyldigheten enligt MBL inför arbetsgivarbeslut i frågor som regleras i LIA uppmärksammas att det i LIA bör tas in en hänvisning utan materiell betydelse till bestämmelserna i MBL.</p>
<h2>13.2.2 Rättegången i tvister</h2>
<p>Enligt 1 kap. 1 § lagen (1974:371) om rättegången i arbetstvister (LRA) tillämpas lagen på rättegången i tvister om kollektivavtal och andra tvister rörande förhållandet mellan arbetsgivare och arbetstagare. Från lagens tillämpning undantas enligt 1 kap. 2 § bl.a. mål om skadestånd i anledning av brott, om talan förs i samband med åtal för brottet.</p>
<p>Enligt LRA:s förarbeten skall lagen tillämpas på tvister som rör arbetsgivare och arbetstagare i denna deras egenskap. LRA är tillämplig på alla tvister som omfattas av definitionen arbetstvist och det behövs således inte någon särskild forumregel för att den skall tillämpas. Det avgörande är om tvisten har uppkommit i ett anställningsförhållande. Som exempel på tvister där LRA skall tillämpas anges i förarbetena sådana tvister som uppkommit i ett anställningsförhållande och som gäller tillämpningen av bl.a. avtalslagen eller skadeståndslagen.</p>
<p>Mot den nu angivna bakgrunden och med hänsyn till LIA:s tillämpningsområde kan det konstateras att en tvist mellan en arbetstagare och en arbetsgivare om sådant som regleras i LIA definitionsmässigt är en arbetstvist, liksom tvister mellan arbetsgivare och arbetstagare om det som regleras enligt PUL. LRA skall därmed tillämpas. Talan kan gälla t.ex. skadestånd enligt LIA eller vara en talan om fastställelse om vad som gäller enligt LIA i ett visst konkret fall. Eftersom brott mot några av bestämmelserna i LIA är straffsanktionerade blir även de ovan nämnda reglerna i 1 kap. 2 § aktuella vid tillämpningen av LIA. En skadeståndstalan som handläggs tillsammans med ett åtal avseende brott mot PUL skall alltså enligt 22 kap. RB handläggas tillsammans med brottmålet i allmän domstol.</p>
<p>Enligt 2 kap. 1 § LRA skall Arbetsdomstolen som första domstol ta upp och avgöra tvist som väcks av en arbetsgivar- eller arbetstagarorganisation eller av en arbetsgivare som själv slutit kollektivavtal under förutsättning att målet gäller dels tvist om kollektivavtal eller annan arbetstvist som avses i MBL, dels arbetstvist i övrigt under förutsättning att kollektivavtal gäller mellan parterna eller att enskild arbetstagare som berörs av tvisten sysselsätts i arbete som avses i kollektivavtal vilket arbetsgivaren är bunden av. I alla andra fall skall en arbetstvist enligt 2 kap. 2 § tas upp och avgöras av tingsrätt. Enligt 4 kap. 5 § LRA kan arbets- och arbetsgivarorganisation föra talan för medlem. Och i enlighet med 4 kap. 7 § LRA måste rättegången i Arbetsdomstolen föregås av föreskrivna fackliga tvisteförhandlingar.</p>
<p>Utredningen anser att det är ändamålsenligt att alla tvister om tillämpningen av LIA handläggs enligt LRA. Utredningen föreslår därför att det i LIA införs en bestämmelse härom och att det i den bestämmelsen – efter mönster från antidiskrimineringslagstiftningen – tas in en föreskrift om att därvid skall anses som arbetstagare också arbetssökande och som arbetsgivare också den som någon har sökt arbete hos. Brottmål och överklaganden av Datainspektionens beslut enligt PUL skall dock givetvis inte handläggas enligt LRA.</p>
<h2>13.2.3 Sammanfattning</h2>
<p>Sammanfattningsvis kan konstateras att det kommer att finnas väsentliga arbetsrättliga inslag vid tillämpningen av LIA. Sålunda kan kollektivavtal träffas i fråga om den närmare tillämpningen av lagen, förhandlingar skall föras enligt MBL och LRA gäller beträffande alla tvister som rör lagen, varvid organisation kan företräda medlem. Det är utredningens förhoppning att dessa inslag sammantaget skall främja ett aktivt deltagande av de fackliga organisationerna i det viktiga arbetet att se till att skyddet för den personliga integriteten effektiviseras och utvecklas enligt de intentioner som uttrycks i LIA.</p>
<h2>14 Tillsyn</h2>
<h2>14.1 Inledning</h2>
<p>Ett naturligt inslag i en lag med LIA:s karaktär är bestämmelser om tillsyn över lagens rätta tillämpning. Bl.a. kan det vara en stor fördel för den arbetstagare som anser att arbetsgivaren bryter mot lagen att kunna vända sig till en tillsynsmyndighet i stället för att vara hänvisad till att stämma arbetsgivaren eller anmäla denne till åtal. Med hänsyn till tillämpningsområdet kan det övervägas om tillsyn skall ske av antingen Datainspektionen (DI) eller Arbetsmiljöverket. Vidare bör övervägas om arbetstagarorganisationerna bör ges någon slags kontrollfunktion i detta avseende.</p>
<h2>14.1.1 Datainspektionen</h2>
<p>Enligt PUL:s regler om tillsyn har tillsynsmyndigheten, DI, rätt att på begäran få tillgång till de personuppgifter som behandlas, att få upplysningar om och dokumentation av behandlingen av personuppgifter och säkerheten vid denna samt att få tillträde till sådana lokaler som har anknytning till behandlingen av personuppgifter. Vidare har DI möjlighet att vid vite förbjuda fortsatt behandling av personuppgifter, undantaget lagring, om det inte är klart att behandlingen är laglig. DI kan också hos länsrätten ansöka om att sådana personuppgifter som har behandlats på ett olagligt sätt skall utplånas.</p>
<h2>14.1.2 Arbetsmiljöverket</h2>
<p>Arbetsmiljöverket är central förvaltningsmyndighet för arbetsmiljö- och arbetstidsfrågor och har som övergripande mål att minska riskerna för ohälsa och olycksfall i arbetslivet och att förbättra arbetsmiljön från såväl fysisk, psykisk som social och arbetsorganisatorisk synpunkt. Verket skall, enligt förordningen (2000:1211) med instruktion för Arbetsmiljöverket, särskilt ha tillsyn över bl.a. arbetsmiljö- och arbetstidslagstiftningen samt, inom arbetsmiljöområdet, lagstiftningen om tobak.</p>
<p>Arbetsmiljölagen, som är den centrala lagen på arbetsmiljöområdet, har enligt 1 kap. 1 § till ändamål att förebygga ohälsa och olycksfall i arbetet samt att även i övrigt uppnå en god arbetsmiljö. Bestämmelsen avser inte enbart arbetsmiljö i fysiskt hänseende, utan en samlad bedömning skall göras, varvid även skall beaktas olika förhållanden som berör arbetets psykiska och sociala innehåll. Arbetsmiljölagens 7 kap. innehåller bestämmelser om tillsyn. Enligt dessa har Arbetsmiljöverket för sin tillsyn bl.a. rätt att få erforderliga upplysningar av arbetsgivaren och rätt till tillträde till arbetsställe. Polismyndighet skall lämna den handräckning som behövs för att tillsynen skall kunna utövas. Arbetsmiljöverket får meddela förelägganden eller förbud, vilka får förenas med vite.</p>
<h2>14.1.3 Arbetstagarorganisationerna</h2>
<p>Även om inte arbetstagarorganisationerna har någon formell tillsynsuppgift på ett sätt som motsvarar DI:s och Arbetsmiljöverkets, ligger det inom organisationernas intresseområde att bevaka att gällande regler tillämpas på ett sätt som gagnar medlemmarna.</p>
<p>Enligt 11–14 §§ MBL är en arbetsgivare i vissa angivna situationer skyldig att förhandla med arbetstagarorganisation innan beslut om förändringar som påverkar organisationens medlemmar fattas. T.ex. torde införande av kontroller av arbetstagarna i form av hälsokontroller och drogtester samt mer omfattande loggning i många fall vara sådana viktigare förändringar som avses i lagen. Redan enligt gällande bestämmelser har arbetstagarorganisationerna därmed inflytande över de aktuella frågorna.</p>
<h2>14.2 Överväganden och förslag</h2>
<p>För vissa av de situationer som utredningen behandlar omfattar befintliga kontrollfunktioner även LIA:s tillämpning, genom Datainspektionens (DI) och Arbetsmiljöverkets tillsyn. Om man bortser från dessa fall finns emellertid också situationer där någon egentlig kontrollfunktion inte finns. Särskilt gäller det uppgifter om arbetstagare som behandlas manuellt och där behandlingen inte innebär vare sig risker för ohälsa eller viktigare förändringar av arbets- eller anställningsvillkoren.</p>
<p>När det gäller arbetstagares personuppgifter som behandlas automatiserat eller i registerform anser utredningen att DI:s befogenheter enligt PUL får anses tillräckliga. Att i LIA införa bestämmelser som skärper DI:s befogenheter vid sådan behandling i arbetslivet är därför inte påkallat. På motsvarande sätt har Arbetsmiljöverket långtgående befogenheter när det gäller situationer där verksamheten kan strida mot arbetsmiljölagen. Inte heller för dessa situationer finns därför något behov av att skärpa tillsynsbestämmelserna för arbetslivets del.</p>
<p>Mot den angivna bakgrunden är frågan om det finns något behov av tillsynsbestämmelser dels för situationer där personuppgifter behandlas helt manuellt och dels där behandlingen inte kan sägas utgöra ett arbetsmiljöproblem.</p>
<p>Vad först gäller DI:s uppgift som tillsynsmyndighet enligt PUL grundas denna på internationellt överenskomna regler om dataskydd. Även om det i viss mån skulle kunna vara befogat med särskilda regler om tillsyn också när det gäller helt manuellt behandlade uppgifter, torde intresset härav vara avsevärt mindre än när det gäller automatiserad behandling eller behandling i registerform. Vidare måste beaktas att bestämmelser i LIA som motsvarar PUL:s bestämmelser om tillsyn skulle innebära en rätt för DI att t.ex. få tillträde till alla lokaler där manuellt behandlade uppgifter kan finnas, vilket i praktiken torde innebära samtliga lokaler där arbetsgivaren bedriver verksamhet. En sådan utvidgning av föremålet för DI:s tillsyn skulle inte falla sig helt naturlig.</p>
<p>Liknande resonemang kan föras beträffande Arbetsmiljöverket. Myndighetens nuvarande tillsynsverksamhet motiveras av arbetsmiljöintressen. Att då utvidga tillsynen även till annat än sådant som kan utgöra risker för den psykiska arbetsmiljön ter sig därför i förstone inte särskilt naturligt. Arbetsmiljöverkets område omfattar emellertid till stor del frågor rörande hälsorisker, där hälsokontroller utgör ett viktigt inslag. Att utöka Arbetsmiljöverkets tillsyn till alla former av hälsokontroller och behandlingen av hälsouppgifter över huvud taget skulle därför kunna vara motiverat. Vidare kan beaktas att Arbetsmiljöverkets tillsyn redan omfattar vissa former av det som utredningen valt att benämna loggning, framför allt sådan som innefattar kvantitativa eller kvalitativa kontroller vid bildskärmsarbete.</p>
<p>Vid en samlad bedömning anser utredningen emellertid att värdet av att införa en särskild bestämmelse om tillsyn vore ringa. Mot den bakgrunden saknas det skäl att i LIA föreslå någon särskild tillsynsbestämmelse.</p>
<h2>15 Sanktioner</h2>
<h2>15.1 Skadestånd</h2>
<h2>15.1.1 Den rättsliga regleringen</h2>
<h2>15.1.1.1 Skadeståndslagen</h2>
<p>I skadeståndslagen (1972:207) återfinns grundläggande bestämmelser om skadestånd. Lagen är generellt tillämplig och gäller om inte annat är föreskrivet eller föranleds av avtal eller i övrigt följer av regler om skadestånd i avtalsförhållanden. Enligt ordalydelsen är lagen tillämplig också i avtalsförhållanden, även om modifikationer och undantag är vanliga i sådana fall. Inom arbetsrätten finns det flera sådana undantag som särskilt reglerar skadeståndsfrågor i förhållandet mellan arbetsgivare och arbetstagare. Här kan bara nämnas 54 § MBL och 38 § lagen (1982:80) om anställningsskydd som ett par av de viktigare.</p>
<p>När det gäller rätt till ersättning för ideella skador, eller kränkningar, intar svensk rätt en restriktiv hållning. I princip förutsätts att en sådan rätt framgår direkt av lag eller avtal. I skadeståndslagen 2 kap. 3 § finns en mer allmän bestämmelse om ersättning för kränkning. Rätten till ersättning enligt bestämmelsen är dock begränsad till allvarliga kränkningar som uppkommer genom vissa brott som riktar sig mot enskildas personliga integritet. Särskilda skadeståndsregler som ger rätt till ersättning för olika slag av integritetskränkningar finns också, t.ex. 48 § PUL, 18 § inkassolagen, 21 § kreditupplysningslagen och 7 § lagen (1998:714) om frihetsberövande och andra tvångsåtgärder. Även de ovan nämnda arbetsrättsliga skadeståndsbestämmelserna ger en rätt till ideell ersättning.</p>
<h2>2 kap. 3 § skadeståndslagen</h2>
<p>Med hänsyn till att 17 § LIA föreskriver straff för vissa överträdelser av LIA kommer sådana förfaranden att definitionsmässigt utgöra av kränkningar genom brott. Frågan är i vilken mån kränkningarna är sådana som avses i 2 kap. 3 § skadeståndslagen och om den bestämmelsen därmed skulle kunna bli tillämplig vid överträdelser av LIA. 2 kap. 3 § skadeståndslagen tillämpas emellertid inte generellt på alla kränkningar av personlig integritet. Enligt bestämmelsens ordalydelse är skadeståndsskyldigheten begränsad till fall när någon allvarligt kränker någon annan genom brott som innefattar ett angrepp mot dennes person, frihet, frid eller ära. Angrepp mot annans frid avser enligt motiven främst den enskildes rätt att få vara i fred och hålla sitt privatliv okänt för andra. Som exempel på sådana brott anges i motiven bl.a. brytande av post- eller telehemlighet, intrång i förvar och olovlig avlyssning.</p>
<p>Att döma av förarbetena till bestämmelsen och av den praxis som bildats är det tveksamt ett brott mot LIA skulle komma att medföra rätt till skadestånd enligt bestämmelsen. Däremot kan tänkas fall där en arbetsgivares brott mot LIA samtidigt utgör t.ex. brottet ofredande eller sådana ärekränkande gärningar som avses med bestämmelsen. Så bör vara fallet om en arbetsgivares åtgärder direkt syftar till att exempelvis ofreda arbetstagaren eller att kränka dennes frid eller ära. Som redovisats ovan skulle en arbetsgivares åtgärd att ta del av en arbetstagares privata elektroniska uppgifter under vissa förutsättningar kunna bedömas som brytande av post- eller telehemlighet. I sådant fall blir också 2 kap. 3 § skadeståndslagen enligt sin ordalydelse tillämplig. Även om inte brottet dataintrång nämns särskilt i motiven, torde även det brottet kunna medföra skadeståndsskyldighet.</p>
<p>Sammanfattningsvis kan således 2 kap. 3 § skadeståndslagen bli tillämplig vid brott mot LIA, men endast om gärningen samtidigt utgör brott enligt andra straffstadganden. Att ett förfarande är straffbart enligt LIA innebär därmed i sig inte att 2 kap. 3 § skadeståndslagen blir tillämplig. Med hänsyn till att bestämmelsens ordalydelse ger visst utrymme åt rättstillämpningen bör dock framhållas att denna bedömning är något osäker.</p>
<h2>15.1.1.2 PUL</h2>
<p>Vid behandling av en arbetstagares personuppgifter som sker automatiserat eller i registerform och således omfattas av PUL, blir skadeståndsbestämmelsen i 48 § PUL tillämplig. Enligt den bestämmelsen är den personuppgiftsansvarige skyldig att ersätta den registrerade för skada och kränkning av den personliga integriteten som orsakats av en behandling i strid med lagen. Ersättningsskyldigheten förutsätter inte vare sig uppsåt eller vårdslöshet från den personuppgiftsansvariges sida, utan är ett strikt ansvar. Ersättningsskyldigheten kan dock jämkas om den personuppgiftsansvarige visar att felet inte berodde på honom eller henne. Enligt bestämmelsen kan skadestånd komma ifråga vid varje brott mot lagen. All ekonomisk skada skall ersättas, dvs. personskada, sakskada och ren förmögenhetsskada. Därutöver skall ersättning utgå för kränkning av den personliga integriteten. I förarbetena till PUL motiverades rätten till ersättning för kränkning med att rätten till personlig integritet är en immateriell rättighet och att det vid en kränkning av denna inte behöver uppkomma någon ekonomisk skada. Därför bör den enskilde, som drabbas av en olaglig behandling, ha rätt till ekonomisk kompensation för själva kränkningen förutom rätt till ersättning för ekonomisk skada. Ersättningen för kränkningen bör uppskattas efter skälighet mot bakgrund av samtliga omständigheter i det aktuella fallet.</p>
<h2>15.1.2 Överväganden och förslag</h2>
<p>Utredningens förslag:  En bestämmelse bör införas som innebär att arbetsgivare skall ersätta en arbetstagare eller en arbetssökande för den skada och kränkning av den personliga integriteten som behandling av personuppgifter i strid med LIA har orsakat.</p>
<p>Ersättningsskyldigheten bör i den utsträckning det är skäligt kunna jämkas, om arbetsgivaren visar att felet inte berodde på arbetsgivaren.</p>
<p>Av redogörelsen för nuvarande reglering framgår att en arbetstagare redan med gällande bestämmelser har vissa möjligheter till ersättning för skada i situationer som omfattas av LIA. Möjligheterna är emellertid begränsade till sådana fall där arbetsgivaren samtidigt gör sig skyldig till brott enligt andra straffstadganden. Vid flertalet överträdelser av LIA skulle därmed en arbetstagare sakna rätt till skadestånd, vilket utredningen finner otillfredsställande. Utgångspunkten bör enligt utredningens mening vara densamma som i PUL, nämligen att alla överträdelser av lagens bestämmelser bör medföra rätt till ersättning för såväl skada som kränkning av arbetstagarens personliga integritet.</p>
<p>Den föreslagna bestämmelsen innebär att en arbetstagare får rätt till ersättning för skada eller kränkning av den personliga integriteten vid alla brott mot LIA. Förslaget har utformats i enlighet med 48 § PUL och omfattar sak- och personskada, ren förmögenhetsskada och kränkning. Eftersom det torde vara mycket sällsynt att ersättningsgilla rena förmögenhetsskador samt sak- och personskador uppkommer vid brott mot LIA, är den praktiskt mest betydelsefulla skadeformen i bestämmelsen kränkning av den personliga integriteten. Detta är, som nämnts ovan, fråga om ett ideellt intresse som i många fall kan vara svårt att ange mer exakt. LIA:s utformning innebär emellertid att en gräns har dragits mellan vad som inom lagens tillämpningsområde är tillåtet och otillåtet i fråga om åtgärder som kan kränka en arbetstagares personliga integritet. Om en arbetsgivare går utöver vad som är tillåtet och alltså bryter mot LIA:s bestämmelser måste en kränkning av den personliga integriteten ha uppkommit. Arbetsgivarens ansvar är strikt och gäller därmed oavsett uppsåt eller oaktsamhet från dennes sida. Arbetsgivaren blir ansvarig inte bara för egna åtgärder, utan även för åtgärder som t.ex. någon anställd vidtar mot en annan anställd eller som ett rekryteringsföretag har vidtagit under ett anställningsförfarande. Den möjlighet till jämkning som intagits i bestämmelsen innebär emellertid att arbetsgivaren kan bli fri från ansvar om han eller hon visar att skadan eller kränkningen har uppkommit på grund av fel som inte berodde på arbetsgivaren. Ansvaret bör kunna jämkas bl.a. om arbetsgivaren kan visa att han vidtagit tillräckliga åtgärder för att LIA skall följas, men en kränkning trots det uppkommer på grund av att en arbetstagare eller ett rekryteringsföretag behandlar personuppgifter i strid med arbetsgivarens riktlinjer.</p>
<p>För en arbetstagare är det således tillräckligt att visa att personuppgifter har behandlats eller att annan åtgärd har vidtagits i strid med LIA för att en kränkning skall anses ha uppkommit. Om arbetsgivaren häremot gör gällande att det föreligger skäl för jämkning, är det arbetsgivarens sak att visa att så är fallet.</p>
<p>När det i övrigt gäller grunderna för jämkning eller bedömning av ersättningens storlek bör tillämpningen överensstämma med vad som gäller enligt PUL.</p>
<p>Här bör särskilt påpekas att en tvist om skadestånd enligt bestämmelsen normalt skall handläggas enligt lagen (1974:371) om rättegången i arbetstvister, vilket närmare har redovisats i avsnitt</p>
<h2>15.1.3 Förhållandet till andra bestämmelser</h2>
<h2>15.1.3.1 Skadeståndslagen</h2>
<p>Enligt 1 kap. 1 § skadeståndslagen gäller lagen inte om annat är föreskrivet. I förhållande till 2 kap. 3 § skadeståndslagen är de föreslagna skadeståndsbestämmelserna i LIA sådana specialbestämmelser som tar över de allmänna skadeståndsreglerna i skadeståndslagen. Vid sådana förfaranden som utgör överträdelse av LIA och samtidigt utgör brott enligt andra straffbestämmelser kan ersättning utgå enligt såväl LIA som skadeståndslagens bestämmelser. Den omständigheten att arbetsgivarens åtgärder – förutom överträdelse av LIA – också är straffbara på annan grund bör kunna beaktas vid bedömningen av allvaret i kränkningen.</p>
<p>Skadeståndslagens karaktär av generell lag innebär att dess bestämmelser tillämpas i den utsträckning en skadeståndsfråga inte berörs i LIA. Således skall skadeståndslagen tillämpas bl.a. när det gäller skadeståndets beräkning (5 kap.) eller frågan om ansvaret när det finns flera skadeståndsskyldiga (6 kap. 3 §). Frågan om jämkning p.g.a. medvållande (6 kap. 1 §) får emellertid anses reglerad i den föreslagna bestämmelsen i LIA.</p>
<h2>15.1.3.2 PUL</h2>
<p>I likhet med vad som allmänt sagts beträffande förhållandet mellan LIA och PUL gäller även i fråga om skadestånd att LIA:s bestämmelse tar över PUL:s i de fall LIA innebär en specialreglering av en skadegörande handling. Om en arbetsgivare t.ex. inhämtar personuppgifter från tredje man utan arbetstagarens samtycke, står det i strid med en särskild bestämmelse i LIA, vilket medför att LIA:s skadeståndsbestämmelse tar över 48 § PUL. Om de i exemplet ovan inhämtade uppgifterna behandlas automatiserat och arbetsgivaren därvid exempelvis i strid med 33 § PUL överför personuppgifterna till tredje land rör det sig om en åtgärd som inte regleras särskilt i LIA. Därmed skall skadeståndsbestämmelsen i PUL tillämpas.</p>
<p>Således kan olika skadeståndsbestämmelser komma att tillämpas avseende olika skeden i behandlingen av en och samma personuppgift. Detta har emellertid ingen materiell betydelse, eftersom LIA:s och PUL:s skadeståndsbestämmelser innehållsmässigt överensstämmer med varandra.</p>
<h2>15.2 Straff</h2>
<h2>15.2.1 Den rättsliga regleringen</h2>
<h2>15.2.1.1 PUL</h2>
<p>I 49 § PUL finns regler om straff för den som bryter mot vissa bestämmelser i lagen. De förfaranden som är straffbelagda är om någon uppsåtligen eller av oaktsamhet lämnar osanna uppgifter i vissa angivna fall, behandlar känsliga uppgifter eller uppgifter om lagöverträdelser i strid med lagen, överför personuppgifter till tredje land i strid med lagen eller underlåter att till tillsynsmyndigheten anmäla vilken behandling som sker. Straffbestämmelsen riktar sig mot varje fysisk person som gör sig skyldig till den straffbara handlingen och är alltså inte särskilt knuten till den personuppgiftsansvarige.</p>
<p>För att föreslå nya straffbestämmelser bör krävas starka skäl, bl.a. att det är fråga om ett så allvarligt brott att en straffrättslig sanktion är befogad och att det inte finns andra sätt att reagera mot beteendet i fråga. Vidare måste en straffbestämmelse vara så preciserad att den enskilde klart kan förutse var gränserna för tillåtet beteende går.</p>
<p>Utredningen föreslår att överträdelser av LIA:s bestämmelser skall vara förenade med en skadeståndsskyldighet för arbetsgivaren.</p>
<p>Vidare har i avsnitt redovisats hur frågor om arbetstagares integritetsskydd praktiskt bör komma att hanteras på arbetsplatserna. Fackföreningarna förutses här få ett betydande inflytande. Förutsättningarna att ge de föreslagna bestämmelserna tillräcklig effektivitet utan att förena dem med en straffsanktion tycks därmed goda.</p>
<p>Trots att det alltså enligt utredningens mening inte finns något självständigt behov av att straffsanktionera LIA:s bestämmelser måste följande beaktas. I förhållande till PUL utgör LIA en specialreglering när det gäller bl.a. behandling av personuppgifter om arbetstagares hälsa. Det innebär att PUL:s bestämmelser om behandling av hälsouppgifter inte skall tillämpas inom LIA:s tillämpningsområde, dvs. i förhållandet mellan arbetsgivare och arbetstagare eller arbetssökande. Med hänsyn till att de paragrafer som straffbestämmelsen i PUL hänvisar till därmed inte är tillämpliga innebär de föreslagna bestämmelserna i LIA i praktiken en avkriminalisering i de fall där behandlingen sker helt eller delvis automatiserat. Enligt utredningens mening är det inte lämpligt att här avkriminalisera lagstridig behandling av hälsouppgifter i arbetslivet, när sådan behandling är straffbar i andra sammanhang.</p>
<p>Trots de ovan redovisade betänkligheterna beträffande kriminalisering anser utredningen därför att det är ofrånkomligt att i LIA införa en straffbestämmelse som motsvarar vad som gäller enligt PUL. För att motsvara PUL:s tillämpningsområde är tillräckligt att i LIA införa en bestämmelse som kriminaliserar brott mot 5 § LIA. I förhållande till PUL innebär LIA en specialreglering även t.ex. när det gäller behandling av personuppgifter om lagöverträdelser eller när det gäller arbetsgivarens skyldighet att lämna information till arbetstagarna eller att rätta felaktiga uppgifter. I dessa fall har emellertid direkt i de föreslagna bestämmelserna föreskrivits att motsvarande bestämmelser i PUL fortfarande skall gälla vid helt eller delvis automatiserad behandling eller behandling i registerform. Därför gäller PUL:s straffbestämmelse och någon särskild reglering i LIA behövs inte i de fallen.</p>
<h2>15.2.3 Överväganden och förslag</h2>
<p>Utredningen föreslår:  En straffbestämmelse föreslås, enligt vilken den som uppsåtligen eller av oaktsamhet behandlar personuppgifter i strid med 5 § kan dömas till böter eller fängelse i högst sex månader eller, om brottet är grovt, till fängelse i högst två år. Det straffbara området är begränsat till behandling som sker helt eller delvis automatiserat eller i registerform, varför helt manuell behandling undantas.</p>
<p>Bestämmelsen straffsanktionerar förfaranden som innebär att en arbetsgivare behandlar en arbetstagares eller en arbetssökandes personuppgifter om hälsa eller droganvändning i strid med 5 §. Bestämmelsen utformas med 49 § PUL som förebild och avser därmed såväl uppsåtliga som oaktsamma förfaranden. I likhet vad som gäller enligt PUL är det den fysiska person som gjort sig skyldig till förfarandet som kan dömas till ansvar. Vilken person som i ett enskilt fall kan dömas till ansvar får bedömas utifrån allmänna straffrättsliga principer.</p>
<h2>15.2.4 Förhållandet till PUL</h2>
<p>Straffbestämmelsen i PUL gäller även i fortsättningen för sådana förfaranden som bestämmelsen avser, med undantag för de fall där LIA innebär en specialreglering. I 9, 11, 12 och 13 §§ har uttryckligen angetts att PUL skall gälla även i fortsättningen vid behandling som sker helt eller delvis automatiserat eller i registerform. Därmed skall också 49 § PUL tillämpas i de fall det sker en straffbar överträdelse av 21 och 23–28 samt 30 och 31 §§ PUL. När det gäller förfaranden i strid med 3 § har tidigare anförts att sådana förfaranden kan vara att bedöma som dataintrång enligt 4 kap. 9 c § BrB.</p>
<h2>16 Konsekvenser av förslagen</h2>
<h2>16.1 Inledning</h2>
<p>Enligt 14 § kommittéförordningen (1998:1474) gäller att om förslagen i ett betänkande påverkar kostnaderna eller intäkterna för staten, kommuner, landsting, företag eller andra enskilda skall en beräkning av dessa konsekvenser redovisas i betänkandet och om förslagen innebär samhällsekonomiska konsekvenser i övrigt skall också dessa redovisas. När det gäller kostnadsökningar och intäktsminskningar för staten, kommuner eller landsting skall kommittén föreslå en finansiering. I 15 § nu nämnda förordning sägs att om förslagen i ett betänkande har betydelse för den kommunala självstyrelsen skall konsekvenserna i det avseendet anges i betänkandet. Detsamma gäller när ett förslag har betydelse för brottsligheten och det brottsförebyggande arbetet, för sysselsättningen och offentlig service i olika delar av landet, för små företags arbetsförutsättningar, konkurrensförmåga eller villkor i övrigt i förhållande till större företags, för jämställdheten mellan kvinnor och män eller möjligheterna att nå de integrationspolitiska målen. I 16 § sägs att regeringen anger närmare i utredningsuppdraget vilka konsekvensbeskrivningar som skall finnas i ett betänkande.</p>
<p>I Integritetsutredningens direktiv har angetts att utredaren särskilt skall ta hänsyn till de små företagens arbetsförutsättningar, konkurrensförmåga och villkor i övrigt.</p>
<h2>16.2 Ekonomiska konsekvenser</h2>
<p>Utredningens förslag till integritetsskyddande lag kommer att beröra de flesta arbetsgivares verksamhet. Det är därför önskvärt att både arbetsgivare och arbetstagare informeras om lagens innebörd. Enligt utredningens mening är det lämpligast att överlåta åt arbetsgivar- och arbetstagarorganisationerna att informera sina medlemmar på det sätt som är mest praktiskt och effektivt. För denna uppgift bör det utgå extra medel. Frågan om beloppets storlek får behandlas vid överläggningar mellan regeringen och berörda organisationer.</p>
<p>I övrigt kan lagförslaget inte anses medföra några kostnader som bör täckas med särskilda anslag.</p>
<h2>16.3 Övriga konsekvenser</h2>
<p>Bestämmelserna om genomförandet av hälsoundersökningar och drogtester kan föranleda en mindre kostnad för de arbetsgivare som i syfte att uppfylla lagens krav ansluter sig till företagshälsovården eller liknande inrättningar.</p>
<p>Utredningen har fortlöpande bedrivit sitt arbete med hänsyn till att kvinnor och män skall behandlas lika. Uppmärksamheten har alltså kontinuerligt varit riktad mot jämställdhetsfrågor och utredningen anser att lagförslaget är helt i enlighet med intentionerna i jämställdhetslagstiftningen. Utredningen har också tagit del av relevanta EG-direktiv och avgöranden från EG-domstolen angående familjeplaneringsfrågor och beaktat de resonemang som framkommit i avgörandena vid utformningen av såväl lagtext som betänkandetext.</p>
<p>Enligt direktiven har utredningen att beakta de föreslagna bestämmelsernas konsekvens för de små företagens arbetsförutsättningar, konkurrensförmåga och villkor i övrigt. Utredningen anser inte att lagförslaget kommer att få verkningar som påverkar de mindre företagens förutsättningar i nämnda avseenden.</p>
<p>Utredningen anser inte heller att förslaget får några konsekvenser i övrigt i de hänseenden som bör beaktas.</p>
<h2>17 Författningskommentar</h2>
<h2>Förslag till lag om skydd för personlig integritet i arbetslivet Syftet med lagen</h2>
<h2>1 §</h2>
<p>Syftet med denna lag är att med utgångspunkt i personuppgiftslagen (1998:204) stärka skyddet för den personliga integriteten i arbetslivet.</p>
<p>Paragrafen är en s.k. portalparagraf som upplyser om att målsättningen med lagen är att stärka integriteten i arbetslivet.</p>
<p>Förslaget motiveras utförligt i kapitel 3 i den allmänna motiveringen.</p>
<h2>Lagens tillämpningsområde 2 §</h2>
<p>Lagen tillämpas på arbetsgivares dokumenterade behandling av arbetstagares och arbetssökandes personuppgifter. Med arbetstagare förstås i förekommande fall även tidigare arbetstagare.</p>
<p>Vid all behandling av personuppgifter som omfattas av denna lag tillämpas även 7–9 §§ personuppgiftslagen.</p>
<p>Om det i en annan lag än personuppgiftslagen eller i en förordning finns bestämmelser som avviker från denna lag, skall de bestämmelserna gälla.</p>
<p>I paragrafen finns bestämmelser om tillämpningsområdet för lagen. Bestämmelserna har ingående beskrivits i kapitel 4 i den allmänna motiveringen.</p>
<p>Med begreppet behandling av personuppgifter avses detsamma som anges i 3 § PUL, nämligen varje åtgärd eller serie av åtgärder som vidtas i fråga om personuppgifter, vare sig det sker på automatisk väg eller inte, t.ex. insamling, registrering, organisering, lagring, bearbetning eller ändring, återvinning, inhämtande, användning, utlämnande genom översändande, spridning eller annat tillhandahållande av uppgifter, sammanställning eller samkörning, blockering, utplåning eller förstöring.</p>
<p>Med begreppet personuppgift avses, likaledes enligt 3 § PUL, all slags information som direkt eller indirekt kan hänföras till en fysisk person som är i livet.</p>
<p>Alla former av behandling av personuppgifter – manuell och automatiserad – omfattas av LIA. För det första krävs det dock att personuppgifterna är dokumenterade. En personuppgift är dokumenterad om den finns i en framställning i skrift eller bild eller i en upptagning som kan läsas, avlyssnas eller på annat sätt uppfattas med tekniskt hjälpmedel (jfr motsvarande krav i fråga om handlingar i 2 kap. 3 § första stycket TF). Personuppgifter som en arbetsgivare har fått muntligt och som inte därefter dokumenterats omfattas således inte.</p>
<p>För det andra krävs att det är en arbetsgivare som behandlar personuppgifter om en person som är eller har varit arbetstagare hos arbetsgivaren eller söker eller har sökt anställning hos arbetsgivaren. Lagen bygger på det civilrättsliga arbetstagarbegreppet. Med arbetssökande avses detsamma som enligt 45 § jämställdhetslagen (1991:433). En arbetsgivare anses behandla personuppgifter om arbetsgivaren ensam eller tillsammans med annan bestämmer ändamålen med och medlen för behandlingen (jfr definitionen av personuppgiftsansvarig i 3 § PUL). Att en arbetsgivare som anlitar rekryteringsföretag eller liknande företag under vissa förutsättningar anses ansvarig enligt LIA för företagets behandling av personuppgifter har berörts i avsnitt i den allmänna motiveringen.</p>
<p>Av paragrafen framgår vilken behandling av personuppgifter som omfattas av LIA. I andra stycket föreskrivs att 7–9 §§ PUL skall tillämpas vid all behandling som omfattas av LIA. Det innebär att dessa bestämmelser skall tillämpas också på sådan manuell behandling som inte omfattas av 5 § PUL men som omfattas av LIA, dvs. vad som i betänkandet benämns helt manuell behandling.</p>
<p>Vid tillämpning av 7–9 §§ PUL avses arbetsgivare med begreppet personuppgiftsansvarig och arbetstagare eller arbetssökande med begreppet registrerad. Den som är anställd och inom ramen för arbetsgivarens verksamhet behandlar personuppgifter är inte personuppgiftsansvarig. Arbetsgivaren är personuppgiftsansvarig och den anställde är medhjälpare och har som sådan inte något eget skadeståndsansvar gentemot andra anställda eller mot arbetssökande.</p>
<p>I 9 § PUL slås fast grundläggande krav på behandlingen av personuppgifter. Paragrafen har följande lydelse:</p>
<p>Den personuppgiftsansvarige skall se till att a) personuppgifter behandlas bara om det är lagligt, b) personuppgifter alltid behandlas på ett korrekt sätt och i enlighet med god sed, c) personuppgifter samlas in bara för särskilda, uttryckligt angivna och berättigade ändamål, d) personuppgifter inte behandlas för något ändamål som är oförenligt med det för vilket uppgifterna samlades in, e) de personuppgifter som behandlas är adekvata och relevanta i förhållande till ändamålen med behandlingen, f) att inte fler uppgifter behandlas än som är nödvändigt med hänsyn till ändamålen med behandlingen g) de personuppgifter som behandlas är riktiga och, om det är nödvändigt, aktuella h) alla rimliga åtgärder vidtas för att rätta, blockera eller utplåna sådana personuppgifter som är felaktiga eller ofullständiga med hänsyn till ändamålen med behandlingen, i) personuppgifter inte bevaras under en längre tid än vad som är nödvändigt med hänsyn till ändamålen med behandlingen.</p>
<p>I fråga om första stycket d gäller dock att en behandling av personuppgifter för historiska, statistiska eller vetenskapliga ändamål inte skall anses som oförenlig med de ändamål för vilka uppgifterna samlades in.</p>
<p>Personuppgifter får bevaras för historiska, statistiska eller vetenskapliga ändamål under längre tid än som sagts i första stycket i. Personuppgifterna får dock i sådana fall inte bevaras under en längre tid än vad som behövs för dessa ändamål.</p>
<p>Personuppgifter för historiska, statistiska eller vetenskapliga ändamål får användas för att vidta åtgärder i fråga om den registrerade bara om den registrerade har lämnat sitt samtycke eller om det finns synnerliga skäl med hänsyn till den registrerades vitala intressen.</p>
<p>Bestämmelserna i 7 och 8 §§ PUL, som behandlar förhållandet till tryckfriheten, yttrandefriheten och offentlighetsprincipen, berörs i den allmänna motiveringen i avsnitt Av tredje stycket framgår att bestämmelserna i LIA är subsidiära i förhållande till bestämmelser i andra lagar än PUL och i förordningar utfärdade av regeringen. Beslut som riksdagen eller regeringen har fattat i annan form än lag eller förordning tar däremot inte över bestämmelserna i LIA. Att bestämmelser i grundlag vid konflikt tar över bestämmelserna i LIA följer redan av den vedertagna principen om grundlags överhöghet.</p>
<p>Frågan om en viss bestämmelse innefattar en avvikelse från vad som skall gälla enligt LIA får avgöras med tillämpning av sedvanliga metoder för tolkning av författningar. En bestämmelse om att en arbetsgivare får eller skall registrera eller lämna ut vissa uppgifter kan t.ex. avvika från bestämmelserna i LIA.</p>
<h2>Privat e-post och andra privata elektroniska uppgifter 3 §</h2>
<p>En arbetsgivare får inte avsiktligt ta del av en arbetstagares privata epost eller andra privata elektroniska uppgifter.</p>
<p>Första stycket gäller inte om arbetstagaren har lämnat sitt samtycke till åtgärden.</p>
<p>Första stycket gäller inte heller om åtgärden är nödvändig för arbetsgivarens verksamhet. Vid bedömningen härav skall särskilt beaktas om det föreligger fara för informationssäkerheten eller om det finns skälig misstanke att arbetstagaren har gjort sig skyldig till brott vid användning av arbetsgivarens elektroniska utrustning eller till sådant illojalt beteende som kan utgöra saklig grund för uppsägning eller föranleda skadeståndsskyldighet.</p>
<p>I första stycket slås fast som huvudregel att en arbetstagares privata e-post eller andra privata elektroniska uppgifter som finns i arbetsgivarens IT-utrustning är skyddade från insyn från arbetsgivarens sida och att denne därmed inte får ta del av uppgifterna. Med hänsyn till de praktiska svårigheterna att på förhand avgöra om vissa uppgifter är privata eller inte har införts en begränsning till fall där arbetsgivaren avsiktligt tar del av uppgifterna. Bestämmelsen hindrar således inte att en arbetsgivare i oklara fall tar del av uppgifter för att undersöka om de är privata. Om det då visar sig att uppgifterna är privata får arbetsgivaren inte vidta några ytterligare åtgärder för att ta del av uppgifterna.</p>
<p>Av andra stycket framgår dock att arbetsgivaren alltid har rätt att ta del av privata elektroniska uppgifter om arbetstagaren har samtyckt till åtgärden. Med samtycke avses detsamma som enligt PUL.</p>
<p>I tredje stycket anges vidare att arbetsgivaren får ta del av en arbetstagares privata elektroniska uppgifter även i de fall att det är nödvändigt för verksamheten. Vilka omständigheter som kan göra detta berättigat har exemplifierats. Med uttrycket ”fara för informationssäkerheten” avses ett påtagligt och betydande hot. Åtgärden att ta del av uppgifterna måste också vid en objektiv bedömning framstå som nödvändig med hänsyn såväl till arbetsgivarens verksamhet som till den föreliggande faran. Vid misstanke om brott eller illojalt beteende krävs en konkret misstanke, vilket uttrycks på så sätt att det skall finnas en skälig misstanke.</p>
<p>En arbetsgivares åtgärd att ta del av privat elektronisk information utgör enligt PUL behandling av personuppgifter om arbetstagaren. PUL:s bestämmelser skall därför tillämpas vid sidan av den nu föreslagna bestämmelsen.</p>
<h2>Loggning 4 §</h2>
<p>I fråga om behandling av personuppgifter om arbetstagare som har samlats in helt eller delvis automatiserat (loggning) gäller vad som föreskrivs i personuppgiftslagen.</p>
<p>Bestämmelsen har inget materiellt innehåll utan är endast en hänvisning till PUL. Motiven till att en hänvisning har ansetts erforderlig utvecklas i avsnitt 5.5.3.</p>
<h2>Personuppgifter om hälsa eller droganvändning</h2>
<h2>5 §</h2>
<p>En arbetsgivare får inte behandla personuppgifter om en arbetstagares eller en arbetssökandes hälsa eller droganvändning.</p>
<p>Första stycket gäller inte om behandlingen är nödvändig för att bedöma om arbetstagaren eller arbetssökanden är lämpad för att utföra arbetsuppgifter i arbetsgivarens verksamhet eller för att bedöma arbetstagarens rätt till förmåner om arbetstagaren har begärt detta.</p>
<p>De ställningstaganden som motiverar lagförslaget i detta avseende har redovisats i avsnitt och förslagets närmare utformning har redovisats i avsnitt.</p>
<p>I första stycket anges huvudregeln som är ett förbud för arbetsgivaren att behandla de angivna personuppgifterna.</p>
<p>Av andra stycket framgår de två undantagen från huvudregeln. Det första undantaget, som innebär att arbetsgivaren får behandla personuppgifter om hälsa eller droganvändning för att bedöma om en arbetstagare eller en arbetssökande är lämpad för de aktuella arbetsuppgifterna, villkoras av att behandlingen av hälsouppgifterna skall vara nödvändig. Det är inte möjligt att hänvisa till att vissa verksamheter generellt är att betrakta som riskfyllda eller att en arbetstagare kan misstänkas få missbruksproblem framledes. Arbetsgivaren måste i stället i varje enskilt fall överväga om behandlingen är nödvändig för en bedömning av arbetstagarens möjligheter att utföra arbetsuppgifter. Om en arbetsgivare t.ex. behandlar uppgifter om arbetstagares droganvändning i syfte att förebygga risker på arbetsplatsen kan ofta informationsinsatser och en gemensamt utarbetad policy utgöra ett fullgott alternativ till behandlingen och denna kan då inte anses nödvändig.</p>
<p>Undantaget innebär att arbetsgivaren får behandla uppgifter om en arbetstagares eller en arbetssökandes hälsa för att kunna bedöma om han eller hon överhuvudtaget är i stånd att utföra arbetsuppgifter. Detta aktualiseras t.ex. när det ställs särskilda krav på arbetstagarens förmåga. I de flesta fall torde dock arbetsgivaren genom stöd och anpassningsåtgärder kunna utforma arbetsmiljön på ett sätt som innebär att det inte är nödvändigt att behandla hälsouppgifter enligt LIA.</p>
<p>Enligt det andra undantaget skall behandlingen föregås av en begäran från arbetstagaren. Denna kan framställas både muntligen och skriftligen eller framgå av s.k. konkludent handlande. En begäran anses också framställd om arbetstagaren ger in handlingar till arbetsgivaren, t.ex. i form av kvitton, eller om arbetstagaren uppträder på ett sätt som ger arbetsgivaren befogad anledning att anta att arbetstagaren önskar att få del av förmånen.</p>
<h2>Hälsoundersökningar och drogtester 6 §</h2>
<p>En arbetsgivare skall tillse att hälsoundersökningar avseende arbetstagare eller arbetssökande bara genomförs av personal inom hälso- och sjukvården eller under överinseende av sådan personal.</p>
<h2>7 §</h2>
<p>En arbetsgivare skall tillse att drogtester avseende arbetstagare eller arbetssökande bara genomförs med metoder som är tillförlitliga.</p>
<p>Arbetsgivaren skall därvid tillse att andra prover än utandningsprov bara tas av personal inom hälso- och sjukvården eller under överinseende av sådan personal samt att proven analyseras av ett laboratorium som är ackrediterat enligt lagen (1992:1119) om teknisk kontroll.</p>
<p>Förslagen i dessa bestämmelser har behandlats utförligt i den allmänna motiveringen i avsnitt.</p>
<p>Tillsynen över personal inom hälso- och sjukvården utövas av Socialstyrelsen enligt 6 kap. lagen (1998:531) om yrkesverksamhet på hälso- och sjukvårdens område.</p>
<h2>Personlighetstester 8 §</h2>
<p>En arbetsgivare får inte behandla personuppgifter om en arbetstagare eller en arbetssökande som har hämtats in genom ett personlighetstest annat än med samtycke.</p>
<p>Arbetsgivaren skall tillse att personlighetstester bara genomförs på ett betryggande sätt med testinstrument som är tillförlitliga och av personer med adekvat utbildning.</p>
<p>Förslaget har motiverats närmare i kapitel i den allmänna motiveringen.</p>
<p>I bestämmelsen uppställs som krav för att arbetsgivaren skall vara tillåten att använda personlighetstester att de skall vara tillförlitliga. De svårigheter som för närvarande föreligger vid en bedömning av om en metod är tillförlitlig har utvecklats särskilt i den allmänna motiveringen. Det bör uppmärksammas att även de principer som kommer till uttryck i 9 § PUL skall iakttas vid tillämpningen av bestämmelsen.</p>
<h2>Personuppgifter om lagöverträdelser 9 §</h2>
<p>En arbetsgivare får inte behandla personuppgifter om lagöverträdelser avseende arbetstagare eller arbetssökande som innefattar brott, domar i brottmål, straffprocessuella tvångsmedel eller administrativa frihetsberövanden.</p>
<p>Första stycket gäller inte om behandlingen är nödvändig för att bedöma arbetstagarens eller arbetssökandens tillförlitlighet med hänsyn till säkerheten för det allmänna eller för arbetsgivarens verksamhet.</p>
<p>Om behandlingen sker helt eller delvis automatiserat eller i registerform skall även 21 § personuppgiftslagen gälla.</p>
<p>LIA:s definition av lagöverträdelser och straffprocessuella tvångsmedel överensstämmer med definitionen i 21 § PUL.</p>
<p>Beträffande sådan behandling av personuppgifter om lagöverträdelser som sker helt eller delvis automatiserat eller i registerform gäller fortfarande 21 § PUL. Detta utvecklas i kapitel 8 i den allmänna motiveringen.</p>
<h2>Inhämtande av uppgifter 10 §</h2>
<p>En arbetsgivare skall i första hand hämta in sådana personuppgifter som avses i 5 och 9 §§ från arbetstagaren eller arbetssökanden själv. Bara om detta inte är möjligt och under förutsättning av arbetstagarens eller arbetssökandens samtycke, får arbetsgivaren hämta in sådana personuppgifter från någon annan källa.</p>
<p>I bestämmelsen slås fast att en arbetstagare eller en arbetssökande har rätt till kontroll över de uppgifter om honom eller henne som behandlas av arbetsgivaren. Även om arbetsgivaren vänder sig till en annan källa för att hämta in uppgifter om arbetstagaren eller arbetssökanden bibehålls rätten till kontroll genom att arbetstagaren eller arbetssökanden skall lämna sitt samtycke till åtgärden. I sistnämnda fall får också bestämmelserna om information i 12 § betydelse, eftersom arbetsgivaren är skyldig att informera arbetstagaren om samtliga omständigheter som behövs för att arbetstagaren eller arbetssökanden skall kunna ta tillvara sina rättigheter i samband med behandlingen.</p>
<h2>Förvaring av personuppgifter 11 §</h2>
<p>En arbetsgivare skall förvara sådana personuppgifter som avses i 3, 5, 8 och 9 §§ på ett betryggande sätt och åtskilda från övriga personuppgifter. Dessa personuppgifter får bara behandlas av en begränsad krets av personer.</p>
<p>Om behandlingen sker helt eller delvis automatiserat eller i registerform skall även 30 och 31 §§ personuppgiftslagen gälla.</p>
<p>Förslaget har behandlats närmare i kapitel i den allmänna motiveringen.</p>
<h2>Information och rättelse 12 §</h2>
<p>En arbetsgivare skall utan dröjsmål lämna information om sådana personuppgifter om en arbetstagare eller en arbetssökande som arbetsgivaren behandlar och om ändamålen med behandlingen.</p>
<p>Om behandlingen sker helt eller delvis automatiserat eller i registerform skall 23–27 §§ personuppgiftslagen gälla.</p>
<h2>13 §</h2>
<p>En arbetsgivare skall utan dröjsmål rätta eller utplåna sådana personuppgifter om en arbetstagare eller en arbetssökande som inte har behandlats enligt denna lag eller enligt föreskrifter som har utfärdats med stöd av lagen.</p>
<p>Bestämmelserna innebär en skyldighet för arbetsgivaren att dels informera en arbetstagare om pågående behandling av uppgifter beträffande denne, dels rätta eller utplåna uppgifter som är felaktiga eller har behandlats i strid med lagen. Eftersom PUL gäller behandling som sker automatiserat eller i registerform avser bestämmelserna endast helt manuell behandling. Utformningen är enklare än motsvarande bestämmelser i PUL. Att skyldigheten att lämna information eller att vidta rättelse inträder så snart behandlingen påbörjas eller ett fel upptäcks framgår av att det anges att åtgärden i fråga skall ske utan dröjsmål.</p>
<h2>Tystnadsplikt</h2>
<h2>14 §</h2>
<p>Den som hos en arbetsgivare med privat verksamhet behandlar eller har behandlat sådana personuppgifter som avses i 3–5, 8 och 9 §§ får inte obehörigen röja eller utnyttja vad som därvid kommit fram.</p>
<p>Bestämmelsen gäller bara obehörigt röjande eller utnyttjande av uppgifter. I avsnitt i den allmänna motiveringen har anförts att det inte är fråga om obehörigt förfarande i de fall där arbetsgivaren enligt lag har rätt att föra uppgifterna vidare. Det är inte heller fråga om obehörigt förfarande när arbetstagaren samtyckt till att uppgifterna förs vidare.</p>
<p>Den som behandlar uppgifter i strid med bestämmelsen kan göra sig skyldig till brott mot tystnadsplikt enligt 20 kap. 3 § brottsbalken och dömas till böter eller fängelse i högst ett år.</p>
<p>Motsvarande bestämmelser i fråga om offentlig verksamhet finns i 7 kap. 11 § sekretesslagen.</p>
<h2>MBL-förhandling</h2>
<h2>15 §</h2>
<p>I fråga om arbetsgivarens skyldighet att förhandla före beslut som rör verksamheten gäller 11–14 §§ lagen (1976:580) om medbestämmande i arbetslivet.</p>
<p>I bestämmelsen har tagits in en hänvisning till MBL. Hänvisningen har ingen materiell betydelse utan syftet med paragrafen är att framhäva vikten av att arbetstagarnas inflytande uppmärksammas i de frågor som omfattas av LIA.</p>
<h2>Skadestånd</h2>
<h2>16 §</h2>
<p>En arbetsgivare skall ersätta en arbetstagare eller en arbetssökande för skada och kränkning av den personliga integriteten som en behandling i strid med denna lag har orsakat.</p>
<p>Ersättningsskyldigheten kan i den utsträckning det är skäligt jämkas, om arbetsgivaren visar att felet inte berodde på arbetsgivaren.</p>
<p>Paragrafen föreskriver ett strikt skadeståndsansvar för sak- och personskada, ren förmögenhetsskada samt för kränkning av den personliga integriteten. Enligt andra stycket kan emellertid ansvaret jämkas i den utsträckning det är skäligt.</p>
<p>Beträffande den närmare tillämpningen hänvisas till avsnitt 15.1 i den allmänna motiveringen.</p>
<h2>Straff</h2>
<h2>17 §</h2>
<p>Till böter eller fängelse i högst sex månader eller, om brottet är grovt, till fängelse i högst två år döms den som uppsåtligen eller av oaktsamhet behandlar personuppgifter i strid med 5 §.</p>
<p>Första stycket gäller endast behandling som sker helt eller delvis automatiserat eller i registerform.</p>
<p>Paragrafen har införts för att möjligheterna att med straff beivra lagstridiga behandlingar inte skall vara mindre när det gäller en arbetsgivares behandling av arbetstagares eller arbetssökandes personuppgifter än vad som gäller i övrigt. Bestämmelsen omfattar således behandling av arbetstagares eller arbetssökandes personuppgifter som sker helt eller delvis automatiserat eller i registerform. Helt manuellt behandlade uppgifter faller utanför.</p>
<p>Straffansvaret åvilar den fysiska person som utför behandlingen. Bestämmelsen har utformats med 49 § PUL som förebild.</p>
<h2>Överklagande av myndighetsbeslut</h2>
<h2>18 §</h2>
<p>En myndighets beslut om att inte lämna information eller meddela rättelse enligt 12 och 13 §§ får överklagas hos allmän förvaltningsdomstol. Prövningstillstånd krävs vid överklagande till kammarrätten.</p>
<p>Paragrafen innehåller bestämmelser om sättet för överklagande av myndighets beslut i angivna frågor.</p>
<h2>Rättegången</h2>
<h2>19 §</h2>
<p>Mål om tillämpningen av denna lag skall, utom i fall som avses i 17 och 18 §§, handläggas enligt lagen (1974:371) om rättegången i arbetstvister. Därvid anses som arbetstagare också arbetssökande och som arbetsgivare också den som någon har sökt arbete hos.</p>
<p>Enligt huvudregeln i 1 kap. 1 § lagen (1974:371) om rättegången i arbetstvister (LRA) äger den lagen tillämpning på rättegången i tvister om kollektivavtal och andra tvister rörande förhållandet mellan arbetsgivare och arbetstagare (arbetstvister). Tvister som rör tillämpningen av LIA skall, med det undantag som anges i 1 kap. 2 § punkt 3 LRA, i enlighet därmed handläggas av Arbetsdomstolen.</p>
<h2>Särskilt yttrande Särskilt yttrande av Lena Svenaeus</h2>
<p>En mycket viktig fråga för utredningen har varit vilken typ av lagstiftning som bör väljas för att uppnå målet: ett starkare integritetsskydd i arbetslivet. Det är enligt min mening en omväg att bygga upp ett skydd för arbetstagares och arbetssökandes personliga integritet genom att skapa en speciallag till personuppgiftslagen (PUL). Integritetsfrågorna rör relationen mellan arbetsgivare och arbetstagare. I denna relation är inte hanteringen av uppgifter det centrala – även om effektiva skyddsregler för sådan hantering är en viktig del i ett fungerande integritetsskydd – utan den handling varigenom arbetstagarens/arbetssökandens integritet hotas eller åsidosätts. En fokusering på behandlingen av personuppgifter får dessutom den olyckliga konsekvensen att situationer som inte innefattar eller leder till personuppgiftshantering helt hamnar utanför skyddszonen. Det finns utifrån det arbetsrättsliga synsättet inga bärande skäl till att en lag som ska skydda integriteten i arbetslivet utformas som en pendang till PUL. Integritetsfrågorna närliggande lagstiftning såsom diskrimineringslagarna bygger inte på PUL och det har såvitt känt aldrig hävdats att detta skulle skapa några problem.</p>
<p>En lag som handlar om skydd för den personliga integriteten ligger nära – och sammanfaller i viktiga delar – med lagstiftning om mänskliga rättigheter och lagstiftning till skydd mot diskriminering. Det talar starkt för att lagförslaget borde utformas som en rättighetslag med vissa starkt begränsade undantag från rätten till integritet. Eftersom det handlar om rättigheter för individen är det viktigt att lagstiftningen är lätt att tillämpa. Annars riskerar den att bli ineffektiv. Arbetsgivare och fackliga företrädare är vana att hantera traditionell arbetsrättslig lagstiftning. Däremot är det tveksamt om de besitter den kunskap om PUL:s regler som är nödvändig för att man ska kunna förstå och tillämpa bestämmelserna om de utformas på sätt nu föreslås. PUL är svår att tränga in i också för juridiskt skolade personer.</p>
<p>Lagstiftning om skydd för den personliga integriteten måste ha viss dignitet. Enligt min mening ger den nu föreslagna regleringen (speciallag till PUL) inga sådana signaler. Den föreslagna lagen underordnas all annan lagstiftning än PUL. Det föreligger en klar risk för att en på detta sätt utformad lag ute i arbetslivet kommer att uppfattas som ”administrativa föreskrifter” för personalansvariga och inte som en skyddslag för den enskilde.</p>
<p>En lagstiftning som ska utgå från rättighetsbegreppet kan inte bygga på en balans mellan arbetsgivar- och arbetstagarintressen. Många arbetsrättsliga lagar såsom t.ex. lagen om anställningsskydd utgår från att intressekollisioner ska avgöras genom avvägningar från fall till fall mellan arbetsgivarens och arbetstagarens intressen och det är också den metod som används i rättskipningen. Det är emellertid inte en modell som är lämplig att använda i lagstiftning till skydd för personlig integritet lika litet som när det gäller skydd mot diskriminering. Skyddet ska vara absolut och undantagen relaterade till situationer som ska uppfylla samma kriterier oavsett arbetsplatsens storlek, arbetsgivarens ekonomiska resurser eller liknande. Arbetstagarens rätt till personlig integritet ska respekteras – inte balanseras. Detta kan tyckas vara en teoretisk lagteknisk aspekt utan praktiskt intresse. Jag menar dock att metoden att balansera arbetsgivarintressen mot arbetstagarintressen får praktiska konsekvenser. Respekten för arbetstagarens/arbetssökandens integritet tenderar hela tiden att komma i skymundan av de risker för skador och olägenheter som lätt kan målas upp av arbetsgivarsidan. Också denna utredning har fått en sådan slagsida. Vi har saknat material och närmare information om vilka fysiska, psykiska, ekonomiska och andra effekter integritetskränkande åtgärder kan förorsaka medan arbetsgivarens behov av kontroller är mera utförligt beskrivet.</p>
<p>Det råder delade meningar om var gränserna enligt gällande rätt går för arbetsgivarens rätt att leda och fördela arbetet. Oavsett om man, för att ta ett exempel, kommer fram till att gällande rätt innebär att privata arbetsgivare med stöd av arbetsledningsrätten i vissa situationer får beordra drogtestning – eller att sådana ingrepp under alla förhållanden ligger utanför arbetsledningsrätten – efterlyser jag en kritisk diskussion av rättstillämpningen på detta område.</p>
<p>Så länge tillsvidareanställningar var den allt överskuggande anställningsformen hade arbetsgivaren ett långtgående ansvar för den anställde som i någon mån kunde rättfärdiga en långtgående lydnadsplikt. I dagens arbetsliv finns inte äldre tiders patriarkala åtaganden för arbetskraften. Samtidigt vill man gärna se arbetsgivare och arbetstagare som ”medarbetare” och jämbördiga parter. Det är i många avseenden en falsk bild. Arbetstagares och arbetssökandes utsatthet har ökat liksom risken att på mer eller mindre seriösa grunder bli bortsållad. Den tekniska utvecklingen har samtidigt inneburit att arbetsgivares möjligheter att övervaka de anställda ökat, vilket medfört särskilda risker för integritetskränkningar. Valet för den enskilde att motsätta sig integritetskränkande kontroller finns i praktiken inte, om man vill erhålla eller behålla en anställning. Denna utveckling motiverar i sig en annan och modernare syn på arbetsledningsrätten och med större respekt för individens integritet än som hittills kommit till uttryck i Arbetsdomstolens rättspraxis.</p>
<p>Sammanfattningsvis anser jag att en lag till skydd för den personliga integriteten i arbetslivet bör utformas som en rättighetslag och täcka alla typer av integritetskränkningar som kan drabba en arbetstagare/arbetssökande. Detta kan självklart medföra att vissa följdändringar måste göras i PUL inom de gränser som gällande EU-direktiv stipulerar. Jag kan inte se att detta skulle vara något allvarligt hinder för den utformning jag förordar. En sådan lag kunde lämpligen inledas med en målsättningsparagraf inspirerad av den finska lagen om integritetsskydd i arbetslivet (i kraft den 1 oktober 2001) alternativt en generell bestämmelse av förslagsvis följande lydelse.</p>
<p>Arbetsgivare får inte åsidosätta arbetssökandes och arbetstagares rätt till personlig integritet såvida det inte är nödvändigt av hänsyn till liv eller hälsa eller eljest finns synnerliga skäl. Syftet med denna lag är att stärka skyddet för den personliga integriteten.</p>
<h2>Bilaga 1</h2>
<h2>Kommittédirektiv</h2>
<h2>Dir.</h2>
<h2>1999:39</h2>
<p>Beslut vid regeringssammanträde den 23 september 1999</p>
