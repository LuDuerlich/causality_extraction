<h1>6 Värnpliktsvägrarrörelsen</h1>
<h2>Inledning</h2>
<p>I januari 1965 kallades polis till Galleri Karlsson i Stockholm. Anledningen var att poeten och konstnären Jarl Hammarberg i sin första ensamutställning ställt ut en affisch med texten ”Vägra döda, vägra värnplikt”. Affischtexten kunde i lagens mening betraktas som uppvigling varför polisen beslagtog plakatet. Ingripandet mot Hammarberg gav upphov till en mängd sympatiyttringar. Bl.a. publicerades i dagspressen i januari 1965 ett upprop undertecknat av 37 kulturpersonligheter. Författare, regissörer, konstnärer, och skådespelare som Werner Aspenström, Karl Vennberg och Alf Sjöberg tog i uppropet avstånd från kriminaliseringen av uppmaningar till värnpliktsvägran. Hammarberg åtalades och dömdes sedermera till dagsböter för uppvigling. I maj 1965 utkom en debattbok som också blev mycket omskriven och debatterad. Att vägra döda, att vägra värnplikt  innehöll bidrag av bl.a. Jan Myrdal, Ingemar Hedenius och Lars Gustafsson. Omslagsbild till boken var Hammarbergs beslagtagna affisch.</p>
<p>Som visats i tidigare kapitel bedrevs propaganda mot värnpliktssystemet både under 1940- och 1950-talen. Framför allt var det Världsmedborgarrörelsen som aktivt propagerade för värnpliktsvägran. Inom Svenska Freds- och Skiljedomsföreningen och Svenska Världsfredsmissionen förekom verksamhet för att förbättra villkoren och möjligheterna för dem som ville genomföra en tjänstgöring utan vapen. Men 1965 var kanske det första året som värnpliktsvägrarproblemet debatterades så öppet och av en så bred krets av den s.k. kultureliten. Som kommer att visas i detta kapitel låg debatten kring Hammarbergs affisch precis rätt i tiden. Opinionsbildningen kring värnpliktsvägran och vapenfri tjänst hade skjutit fart 1963 men var 1965 fortfarande i stigande. Under 1960-talets andra halva skulle propagandan mot värnplikten kraftigt öka liksom antalet sökande till vapenfri tjänst. 1960-talet var också årtiondet då värnplikten på allvar blev en fråga på den politiska dagordningen.</p>
<p>I detta kapitel undersöks säkerhetspolisens och försvarsstabens övervakning av vad vi kan kalla värnpliktsvägrarrörelsen . Med detta avses här 1960-talets våg av organiserade opinionsyttringar till förmån för vapenfri tjänst och totalvägran ofta med udden riktad mot värnpliktssystemet som sådant. Kapitlet disponeras så att inledningsvis presenteras statsmakternas hantering av frågan. Därefter följer en genomgång av de organisationer som var intressanta för säkerhetspolisen och försvarsstaben.</p>
<h2>Vapenfri tjänst - en fråga på den politiska dagordningen</h2>
<p>Motioner om vapenfrifrågan hade förekommit både vid 1958 och 1959 års riksdagar utan att medföra någon förändring av lagstiftningen. 1963 framlades från socialdemokratiskt håll en motion om att regeringen borde låta utreda om inte vapenfria värnpliktiga kunde få göra sin tjänst inom en internationell frivilligkår i uländerna. Förslaget låg helt i linje med fredsrörelsens uppfattning och flera av undertecknarna hade också anknytning till kretsarna kring Svenska Freds- och Skiljedomsföreningen. Samma tankegång var C. H. Hermansson från SKP inne på när han i sin motion samma år önskade en förändring så att vapenfria kunde användas i utvecklings- eller humanitärt hjälparbete i utvecklingsländerna.</p>
<p>August Spångberg, socialdemokrat med anknytning till världsfredsrörelsen, motionerade också 1963 om att riksdagen borde hemställa om utredning av frågan om hur personer borde behandlas som på grund av ”samvetsbetänkligheter” inte kunde tjänstgöra som vapenfria inom totalförsvaret och därför blev totalvägrare. Från folkpartistiskt håll kom motion om att de vapenfrias tjänstgöringstid borde vara lika lång som den vanliga värnplikten samt att de vapenfria i högre grad borde kunna användas i civil tjänst. I motionen ingick inte något uttryckligt förslag om tjänst i u-länderna men i motionstexten hänvisades till ett belgiskt förslag där en möjlighet var ”samhällsnyttigt arbete i utvecklingsländerna”.</p>
<p>Den folkpartistiska motionen behandlades i andra lagutskottet som efter att ha inhämtat yttranden, bl.a. från ÖB, framhöll att vapenfritjänsten måste bestämmas efter totalförsvarets behov. Men frågan om att vidga området för tjänstgöringen borde ändå utredas framhöll utskottet. När det gällde längden på tjänstgöringen ansåg utskottet att den vapenfria tjänsten trots allt ändå borde vara längre men att avvägningen kunde utredas. Riksdagen gick på utskottets linje och ansåg därmed att den folkpartistiska motionen bifallits. Däremot blev det avslag för de två motioner som lagts fram av socialdemokrater med anknytning till fredsrörelsen.</p>
<p>I december 1963 tillsatte regeringen så en utredning för att undersöka möjligheterna att vidga tjänstgöringsområdet för de vapenfria. I direktiven framhölls att utgångspunkten var att ”de vapenfria skall kunna fylla en uppgift inom totalförsvaret”. Därmed hade regeringen avlägsnat sig en bit från den folkpartistiska motion som uppgavs ligga till grund för att utredningen kom till stånd. Visserligen inte i sak, i motionen hade inte uttryckligt hävdats att frågan om tjänstgöring i u-länder borde utredas. Däremot fanns tankegången, som visats ovan, med i motionen som en av dess utgångspunkter.</p>
<p>Om regeringen åsyftat att genom utredningen ta kål på den opinionsbildning som var i växande och som pläderade för ulandstjänst för de värnpliktiga, mot tjänst med vapen eller rent av mot värnplikten över huvud taget torde detta ha varit på förhand dömt att misslyckas. Redan direktivens ord om att tjänstgöring skulle anpassas efter totalförsvarets behov kan sägas ha uteslutit ulandstjänst. Utredarna avvisade också förslag i den riktningen, dock främst med motiveringen att allt för höga utbildningskrav måste ställas på en tjänstgöring i fredskår eller i utvecklingsländerna. Den kanske enda väsentliga förändring som kom till stånd genom utredningen var förslaget om att Jehovas vittnen helt skulle undantas från värnplikten, vilket också blev riksdagens beslut. Utredningens motivering är intressant och förtjänar att citeras:</p>
<p>Med hänsyn till Jehovas vittnens ådagalagda likgiltighet för demokratisk samhälls- och rättsordning måste det emellertid ifrågasättas om de över huvud taget är lämpliga att utnyttjas till samhällets skydd. Kan de inte användas för någon som helst nyttig insats under krigstid förefaller det meningslöst att belasta samhället med kostnader och besvär för fredsutbildning av dem. Därför bör det enligt utredningens mening allvarligt övervägas att i detta sammanhang temporärt olämpligförklara Jehovas vittnen enligt motsvarande grunder, som redan tillämpas för vissa alkoholskadade eller asociala personer.</p>
<p>Förutom total befrielse för de som hopplösa och asociala ansedda Jehovas vittnen föreslog utredningen att tjänstgöringstiden för de vapenfria ökades från 525 dagar till 540 dagar. Som argument för detta anfördes rättviseargument samt att detta skulle motverka ”missbruk av vapenfriheten”. Att sånt missbruk kunde stävjas ansåg utredarna också torde ligga i ”de uppriktiga vapenfrias eget intresse”. Tanken att vapenfria värnpliktiga skulle kunna tjänstgöra utanför totalförsvaret avvisades såsom ”både förnuftsmässigt orimlig och etiskt oförsvarlig” med hänvisning till att i krigstid skulle hela samhället komma att vara engagerat i totalförsvaret.</p>
<p>Efter remissbehandling där även Fredsorganisationernas utredning i värnpliktsfrågan 347  fick avge yttrande lade regeringen 1966 fram proposition i frågan. I propositionen konstaterades att det svenska försvaret var uppbyggt kring allmän värnplikt med en bärande idé om försvaret som hela folkets angelägenhet. Bördorna att upprätthålla försvaret borde därmed fördelas rättvist. I enlighet med utredningens förslag breddades nu tjänstgöringsområdet för de vapenfria. Ett flertal placeringar utanför krigsmakten möjliggjordes, dock inom vad som får anses vara totalförsvarets ram. Likaså godtogs förslagen om att öka de vapenfrias tjänstgöringstid med 15 dagar samt att försöksvis inte kalla in medlemmar av Jehovas vittnen. Den 25 maj 1966 antog riksdagen, efter debatt främst rörande bedömningen av Jehovas vittnen, den nya lagen om vapenfri tjänst.</p>
<h2>Jehovas vittnen</h2>
<p>Jehovas vittnen har sina rötter i 1800-talets amerikanska väckelserörelser. I början av 1870-talet började en grupp i Pennsylvania samlas kring predikanten Charles Taze Russell. Till Sverige kom rörelsen 1909 och namnet Jehovas vittnen antogs 1931. Under andra världskriget uppmärksammades framförallt rörelsens vägran att göra värnplikt. I en cirkulärskrivelse tog det statliga folkupplysnings- och propagandaorganet statens informationsstyrelse  avstånd från propaganda från Jehovas vittnen såsom ägnad att försvaga försvarsviljan. Under efterkrigstiden minskade naturligt nog myndigheternas behov av att bekämpa Jehovas vittnen. Medlemmar som vägrade värnplikt dömdes regelmässigt till fängelse men propagandan synes inte ha bedömts utgöra något större hot. Säkerhetspolisens övervakning inskränkte sig till att i den sakakt som 1949 hade lagts upp, ”extrema antimilitära organisationer”, klistra in pressklipp om rörelsens verksamhet. Säkerhetspolisens bild av Jehovas vittnen framgår ganska väl av en PM av Rolf Thurin från 1959:</p>
<p>Den statsfientliga inställningen hos Jehovas vittnen framgår av rörelsens skrifter, där det görs gällande att ‘statens och samhällets alla organisationer är av djävulen’. Främst har denna inställning tagit sig uttryck i vägran att fullgöra någon som helst form av värnplikt. Särskilt under det senaste världskriget väckte sektens värnpliktsvägran och antimilitaristiska propaganda harm och olust i vida kretsar…Det har uttalats misstankar om att Jehovas vittnen kunde vara kommunistiskt. Så torde dock inte vara fallet även om deras värnpliktsvägran och antimilitaristiska propaganda väl sammanfaller med de kommunistiska målsättningarna.</p>
<p>Bilden av Jehovas vittnen som en stats- och försvarsfientlig organisation avvek knappast från den syn som var allmänt rådande i pressen eller i politiska kretsar vid tiden. Ett allmänt konsensus synes ha rått när det gällde att ta avstånd från vittnenas verksamhet. Däremot var antipatierna olika konstruerade i olika läger och det är talande att från antikommunistiskt håll fanns misstankar om en kommunistisk inriktning medan kommunister ansåg rörelsen vara klart antikommunistisk.</p>
<p>Om Jehovas vittnen var ett tämligen lågprioriterat problem för polisen finns det goda skäl att anta att man från militärt håll såg allvarligare på frågan. Av försvarsstabschefen Curt Göranssons anteckningar framgår att han 1958 informerades om Jehovas vittnen av chefen för personalvårdsavdelningen, Urban Rosenblad, vilket något antyder hur man inom försvarsstaben såg på problemet. Fem år senare, 1963, uppmärksammade Göranssons efterträdare Carl Eric Almgren Jehovas vittnen och nu var tonen hårdare. I samband med rörelsens storkonvent på Råsunda fotbollsstadion sommaren 1963 fick Jehovas vittnen stor uppmärksamhet i pressen. Ur Almgrens synvinkel bemöttes dock vittnena med en alltför stor ”opartiskhet” gränsande till ”självsnöpning”. I mitten av juli infördes emellertid en artikel av teologen Erik Beijer i Svenska Dagbladet som Almgren ansåg träffande:</p>
<p>Äntligen en upplysande och saklig artikel om denna asociala sekt.</p>
<p>Teologen Beijers artikel var dock inte tillfyllest menade försvarsstabschefen Almgren som fortsätter i för honom typisk expressiv stil:</p>
<p>Beijers artikel inte lättskriven och övertygande, alltför torrt vetenskaplig och rundbeskrivande. Nej, det hade krävts skickligare försvarare av religion, samhälle, medborgarideal! Varför tiger de? Försvagas medborgaranda och fsvvilja!</p>
<p>Som motdrag tänkte sig Almgren en nyutgåva av en eller flera klassiska ”avslöjande böcker” om vittnenas verksamhet. I ett handbrev gav Almgren i uppdrag åt chefen för press- och filmavdelningen att i samverkan med chefen för personalvårdsavdelningen utreda om och i så fall vad som borde göras i upplysningsväg rörande Jehovas vittnen. Om någon särskild insats kom att göras mot Jehovas vittnen framgår inte av källmaterialet. Stöd fick Almgren dock av författaren och journalisten H-K Rönblom som i en artikel i Aftonbladet kritiserade Jehovas vittnen. Artikeln föranledde general</p>
<p>Almgren att citera följande avsnitt av artikeln i en Dags-PM daterad den 27 juli 1963:</p>
<p>Man kommer inte ifrån att Jehovas vittnen är en politisk omstörtningsrörelse - förmodligen ofarlig, men i alla fall - som inte har den minsta tilltro till demokratins medel och mål utan sätter all sin tro till en förestående uppgörelse i eld och blod, som kastar hela spelet över ända.</p>
<p>Orden är Rönbloms men uppfattningen låg nog mycket nära Almgrens egen. Jehovas vittnens verksamhet sågs inom försvarsstaben som en del av en våg av intensifierad och radikaliserad pacifistisk och försvarsfientlig propaganda. Den försvarsfientliga verksamheten krävde motangrepp men det fanns farligare grupper än Jehovas vittnen att oroa sig för.</p>
<h2>Kommittén för icke-våldsaktioner</h2>
<p>Kommittén för icke-våldsaktioner bildades hösten 1961, enligt egen utsago med den sovjetiska provsprängningen av en 50-megatonsbomb som närmaste anledning. Gruppen genomförde då en demonstration utanför Sovjets ambassad och demonstrerade senare även utanför de amerikanska och franska ambassaderna efter liknande provsprängningar. Kommittén, som inledningsvis främst engagerat sig i kärnvapenfrågan, kom snart att bredda sitt fält till demonstrationer mot USA i samband med Kubakrisen, mot Sydafrika och rasförtrycket och mot Francoregimens Spanien.</p>
<p>Intresset från säkerhetspolisens sida väcktes av en serie demonstrationer med början i Stockholm i mars 1963. Söndagen den 31 mars 1963 hade motoriserade avdelningar ur A 1 förbimarsch för kung Gustav VI Adolf på Skeppsbron med många stockholmare som åskådare. Just som de sista fordonen passerat södra delen av Slottsbacken rusade en grupp människor ut på Skeppsbrons körbana från gångbanan i höjd med Slottsbackens södra del. Del-tagarna i gruppen vecklade ut två svarta banderoller, försedda med ”antimilitaristisk text”:</p>
<p>Vägra att döda, vägra värnplikt. Militärparader representerar dödandets princip.</p>
<p>Efter bara ett tiotal meter stoppades gruppen av polisen som tog hand om banderollerna varvid personerna satte sig ned på gatan. Åtta personer åtalades och dömdes till tio dagsböter vardera för uppvigling och förargelseväckande beteende. Åtalet gällde inledningsvis bara förargelseväckande beteende men utvidgades av åklagaren till uppvigling. Detta efter att en av de åtalade hävdat att åklagaren var inkonsekvent; antingen borde åtalet gälla uppvigling eller så borde det läggas ned. En av de åtalade förtydligade med att ”det var vårt samfällda uppsåt, vår tanke, att uppvigla till värnpliktsvägran!”</p>
<p>Under sensommaren och hösten 1963 genomförde Kommittén för icke-våldsaktioner en turné med liknande demonstrationer mot värnplikt. Den 18 augusti hade gruppen startat i Göteborg och med cykel färdats norrut via Uddevalla till Oslo där man bl.a. demonstrerade utanför NATO-högkvarteret. Efter att ha lämnat Oslo besöktes bl.a. Arvika, Karlstad och Karlskoga där man också demonstrerade mot Bofors och krigsindustrin.</p>
<p>I samband med att dom avkunnades för aktionen på Skeppsbron i Stockholm demonstrerade anhängare till de åtalade den 9 september 1963 utanför rådhusrätten i Stockholm. Ditkallad polis uppmanade gruppen, ”en större skara ungdom”, medförande plakat med den välbekanta texten ”vägra att döda - vägra värnplikt” att avbryta demonstrationen vilket man dock vägrade. Polisen bildade då kedja för att skingra demonstrationen varvid demonstranterna satte sig och blockerade gångtrafiken på trottoaren. Demonstranterna omhändertogs och fördes i polisbil till Kungsholmens polisstation för förhör.</p>
<p>Det skulle vara för mycket sagt att säkerhetspolisen i någon högre grad övervakade Kommittén för ickevåldsaktioner. I en mening var kommittén också svårövervakad. Man begärde sällan tillstånd för sina demonstrationer, varför det var svårt att på förhand veta när och var de skulle äga rum. Man hade ingen lokal som polisen kunde spana på eller tidskrift att göra klipp ur och inte heller någon fast organisation med styrelse och ordförande. I en annan mening var övervakningen ganska lätt för säkerhetspolisen. Aktionerna ledde ofta till rubriker i dagspressen och ingripanden från ordningspolisen. Sedan var det bara att avvakta inkommande förhörsprotokoll och pressklipp och därefter göra de personregistreringar i centralregistret som ansågs nödvändiga. I en skrivelse till registerroteln redogjorde förste kriminalassistent Rolf Thurin för motiven till säkerhetspolisens intresse av registrering:</p>
<p>Härmed hemställes om registrering av ‘Kommittén för icke-våldsaktioner’, som under 1963 vid upprepade tillfällen gjort uppseendeväckande demonstrationer mot krigsmakten och krigsindustrin. Sammanslutningen har såvitt känt ingen fast organisatorisk uppbyggnad utan torde arbeta under lösa former med spontana aktioner av olika slag. De personer som är verksamma inom kommittén skymtar även i andra liknande pacifistiska organisationer som Aktionsgruppen mot atomvapen m fl …Det hemställes att dessa personer registreras med hänsyn till deras extrema antimilitaristiska inställning.</p>
<p>Några iakttagelser kan här vara på sin plats. I likhet med de demonstrationer som genomfördes av Världsmedborgarrörelsen några år tidigare erkände de åtalade så gott som alltid de faktiska omständigheter som låg till grund för åtalen. Däremot accepterade man inte att det i sig var brottsligt att bära plakat med uppmaning till värnpliktsvägran. De åtalade var i de allra flesta fall unga personer, 18-20 år gamla, vilket naturligtvis inte är konstigt med tanke att det handlade om värnpliktsvägran. Att bli omhändertagen av polis och åtalad för uppvigling synes emellertid inte alls ha verkat avskräckande på de unga aktivisterna. Mindre än en vecka efter det att demonstrationen utanför Rådhusrätten i Stockholm ägt rum var det dags igen. 15 personer marscherade den 15 september 1963 från Roslagstull till Gamla stan i Stockholm bärande de vanliga plakaten mot värnplikt. Vid Stortorget och Järntorget ingrep polisen och omhändertog två av dem vilket de övriga 13 fann orättvist. Efter att ha kastats ut från Nicolai polisstation förklarade en av de ledande i kommittén att skulle två av dem åtalas skulle man kräva att även de resterande 13 demonstranterna åtalades. Demonstrationen i Gamla stan noterades också av försvarsstabschefen Almgren i hans dagliga arbetsanteckningar kallade Dags-PM:</p>
<p>Nytt intermezzo - var är regissören? För ngn pådrivare måste finnas. Och här är det uppvigling och intet annat!</p>
<p>Tanken att det måste finnas någon som dirigerar den pacifistiska verksamheten och drar i trådarna var inte på något sätt unik för det här fallet. Några månader tidigare hade Almgren i sina anteckningar uttryckt likartade tankar rörande en planerad film om pacifism. Filmen skulle bl.a. ta upp frågan om ett möjligt samband mellan värnplikt och självmord bland unga män. Almgren kommenterar:</p>
<p>Typiskt - alla vägar prövas! Allt i underminerande syfte. Vem drar i trådarna? Eller är det slumpens skördar? - Knappast!</p>
<p>I själva verket var det en ofta förekommande komponent i hotbilden att fredsrörelsen var osjälvständig och styrdes av intressen utifrån. Exempel på detta har redovisats i de föregående kapitlen och jag kommer att återvända till frågan längre fram.</p>
<p>Dagen efter uppståndelsen i Gamla stan uppvaktades försvarsminister Sven Andersson av kommittén som framförde krav på ett icke-våldsförsvar samt inrättandet av ett fredsforskningsinstitut. Kommitténs aktioner gavs också en plats i säkerhetspolisens kvartalsrapporter för andra och tredje kvartalet 1963 där även uppvaktningen av Sven Andersson uppmärksammades. I slutet av 1963 och i början av 1964 var det främst kommitténs demon-strationer mot lossningen av fartyg med sydafrikanska varor som säkerhetspolisen noterade. Hösten 1964 genomfördes den enda egentliga övervakningsinsatsen från säkerhetspolisens sida mot kommittén gällande en demonstration utanför den amerikanska ambassaden. I januari 1965 uppmärksammades i polisens kvartalsrapporter att tre representanter för kommittén suttit i ett timslångt samtal med försvarsminister Sven Andersson angående vapenvägrares möjligheter att få göra u-landstjänst. 1965 års andra kvartalsrapport innehöll bl.a. uppgiften att ett 20-tal ungdomar gripits i samband med kommitténs demonstration i Kungsträdgården under parollen ”vägra döda - vägra värnplikt”.</p>
<p>Kommittén för icke-våldsaktioner var en liten grupp med endast fem fasta medlemmar. Tillsammans med en yttre krets av anhängare utgjordes gruppen av kanske några tiotal personer vilka de allra flesta var eller blev kända av säkerhetspolisen. Som framgått ovan var gruppen annars främst en angelägenhet för ordningspolisen. Parallellt med kommittén verkade medlemmarna i organisationer som Världsmedborgarrörelsen och KMA. År 1965 synes verk-samheten dock ha avstannat och kommittén ha tjänat ut som forum för utomparlamentarisk, direkt aktion. Propagandan för värnpliktsvägran skulle fortsättas och tas över av andra krafter. Genom den radikalisering av fredsrörelsen som Vietnamfrågan förde med sig var det inte heller längre självklart att icke-våld alltid var en lämplig metod. Många av dem som funnits med i kretsen kring Kommittén för icke-våldsaktioner kom nu att engagera sig i FNL-rörelsen som avvisade det pacifistiska budskapet om fred i Vietnam.</p>
<h2>Vapenvägrarnas riksorganisation (VRO)</h2>
<p>Hösten 1963 beslöt en grupp vapenfria värnpliktiga tjänstgörande vid Arlanda att bilda Vapenvägrarnas riksorganisation. Enligt Svenska Freds- och Skiljedomsföreningens tidning Freden , som var en av säkerhetstjänsternas bästa källor när det gällde fredsrörelsen, var skälet den splittring som fanns mellan de olika fredsorganisationerna i frågan. I det förslag till stadgar som publicerades våren 1964 uppgavs föreningens målsättning vara att fungera som intresseorganisation för vapen- och värnpliktsvägrare. Mer konkret sades verksamheten gå ut på att tillvarata de vapenfrias intressen i samband med inskrivning och tjänstgöring, väcka intresse för och sprida upplysning om fredsarbete samt vara samarbetsorgan mellan olika organisationer. I december 1964 blev VRO ett ärende för både den militära och den polisiära säkerhetstjänsten. En värnpliktig vid I 11 i Växjö hade fått sig tillsänt en skrift från VRO med uppmaning att vid förbanden utse kontaktmän för VRO. Den värnpliktige var i brevet titulerad ”Kamrat” och försvarsstaben önskade nu utredning i frågan. Inga särskilda omständigheter framkom vid säkerhetspolisens utredning. För säkerhets skull lät polisen dock registrera den värnpliktige. Från försvarsstaben önskades emellertid ytterligare uppgifter om VRO:</p>
<p>Huruvida VRO, i likhet med vissa fredsföreningar, delvis dirigeras genom utomstående påverkan är obekant. Fst/In hemställer om uppgift huruvida något är känt om VRO eventuella anknytning till KP eller till av KP styrda organisationer.</p>
<p>I likhet med hotbilden kring VMB, SFSF, KMA och AMSA utgjorde den eventuella kopplingen till svensk och internationell kommunism en väsentlig beståndsdel. I det svar som säkerhetspolisen lämnade en dryg månad senare framhölls att det inte fanns något som tydde på någon direkt anknytning till SKP. Däremot fanns det enligt polisens sätt att se det två indirekta samband:</p>
<p>En viss personlig påverkan kan förekomma, enär många av ledarna inom VRO är verksamma i Kampanjen mot Atomvapen, i vilken organisation kommunisterna har stort inflytande…Inom SKP har under den senaste tiden märkts ett ökat intresse för frågor som står VRO mycket nära.</p>
<p>Här är vi inne på det som ofta brukar kallas guilt by association . I skrivelsen till försvarsstabens inrikesavdelning utvecklade säkerhetspolisen resonemanget med att peka på att i KMA:s ledning ingick två mycket kända kommunister, Wide Svensson och Kjell E Johansson. Säkerhetspolisen, här representerad av chefen för bearbetningsroteln, menade vidare att det svenska kommunistpartiet börjat intressera sig för frågor som ”står VRO mycket nära”. Detta framgick bl.a. genom en interpellation i riksdagen som Sven Hector (k) ställt med anledning av polisens ingripande mot konstnären Jarl Hammarbergs affisch, ”Vägra värnplikt”. Vidare hade Kommittén för ickevåldsaktioner uppvaktat försvarsministern i värnpliktsfrågan. Kommittén var visserligen inte ”formellt” ansluten till SKP men, fortsatte säkerhetspolisen, ”lägger upp verksamheten efter partiets riktlinjer”. Några belägg för det sista påståendet presenterade inte chefen för bearbetningsroteln men anförde att kommitténs ledare, ”E”, under 1964 ingick i SKP:s egen försvars-kommitté. Här slöts cirkeln ty i SKP:s kommitté för utredning av militära frågor ingick inte bara Hilding Hagberg utan också den ovan nämnde Wide Svensson. Till yttermera visso var också den person som ofta utpekades som informell ledare för Kommittén för ickevåldsaktioner, ”E”, aktiv i KMA.</p>
<p>Säkerhetspolisens argumentationskedja gick alltså ut på att eftersom det i VRO:s ledning ingick personer med koppling till KMA, som i sin tur hade kommunister i styrelsen fanns här en möjlig kommunistisk väg till påverkan. Resonemanget är något långsökt men innehåller ändå ett moment där säkerhetspolisen påvisar att några i VRO:s ledning uppenbarligen är beredda att sitta vid samma bord som kommunisterna inom KMA. Dessa personer kan alltså inte  antas vara antikommunister. Enligt den omvända bevisbördans princip kunde därmed VRO inte frias från det stigmata som umgänge med kommunister resulterade i. Den andra delen, kopplingen till SKP som parti, är mer långsökt. Eftersom SKP intresserade sig för värnpliktsvägrarnas situation och möjligheten att debattera frågorna kring detta skulle det innebära en viss affinitet mellan SKP och VRO.</p>
<p>Problemet med det resonemanget är att frågan om värnpliktsvägran låg i tiden och hade från nivån plakatargumentation förts upp på den politiska dagordningen. Den som ville kunde lika gärna konstatera en samhörighet mellan folkpartiet och VRO. Både vid 1963 och 1964 års riksdagar hade nämligen från folkpartihåll väckts motioner beträffande vapenfrifrågor. Den som ville kunde säkert också ha hittat en och annan folkpartist verksam inom KMA. Men nu var det ju inte det som försvarsstaben frågat efter.</p>
<p>Chefen för bearbetningsrotelns påstående om Kommittén för ickevåldsaktioner som en slags frontorganisation för SKP visar att polisen fortfarande i mångt och mycket satt fast i de gamla hotbilderna från 1948. Enligt detta synsätt måste en fredsgrupp med klar vänsterprägel vara mer eller mindre styrd av SKP. I själva verket hade kommittén vid flera tillfällen demonstrerat mot  Sovjetunionen vilket inte brukade känneteckna SKP-trogna organisationer. Den person som säkerhetspolisen utpekade som ledare för kommittén, ”E”, och som också ingick i SKP:s försvarsgrupp var visserligen medlem i Demokratisk Ungdom (DU) men förmodligen en tvivlande sådan. Genom överskottsinformation från telefon-avlyssning mot DU framkom våren 1963 att man också inom DU var tveksam om lämpligheten att släppa in ”E” i förbundet. Vid ett senare tillfälle framkom att Axel Jansson i SKP betecknat ”E” som ”den där isolerade avrustaren”. År 1965 kom ”E” också att lämna Demokratisk ungdom. Som en organisation som ”lägger upp verksamheten efter partiets riktlinjer” passar kommittén dåligt. Det ligger betydligt närmare till hands att se Kommittén för ickevåldsaktioner som bärare av de idéer som kom att bli vägledande för den nya aktivistiska vänstern i slutet av 1960-talet.</p>
<p>Som en avslutande kommentar kan påpekas att säkerhetspolisens svar till försvarsstabens inrikesavdelning i stort sett var en avskrift av en PM upprättad dagen innan av förste kriminalassistent ”H”. ”H”:s PM var i sin tur delvis mycket tungt vilande på en rapport från försvarsstabens grupp B, upprättad ett halvår tidigare och inlämnad till säkerhetspolisen. Som exempel kan pekas på följande avsnitt rörande Kampanjen mot Atomvapen. Först rapporten från grupp B:</p>
<p>Centralstyrelsen ligger i händerna på en mycket smidig och dugande kommunist - Kjell E Johansson. Denne torde ej ha några svårigheter att komma överens med socialdemokrater och ”opolitiska” bland styrelsens ledamöter.</p>
<p>I förste kriminalassistent ”H”:s PM ett halvår senare hade detta givits följande formulering:</p>
<p>I kampanjens styrelse ingår även en annan mycket smidig och dugande kommunist, det kommunistiska ungdomsförbundets ordförande Kjell Erik Helmer Johansson…som säkert inte har några större svårigheter att komma överens med socialdemokrater och ”opolitiska” bland kampanjens medlemmar.</p>
<p>De citerade avsnitten kan ses som ett exempel där information har gått runt mellan de olika säkerhetstjänsterna och genom att upprepas i olika rapporter förmodligen förstärkt redan existerande hotbilder. I det här fallet hade uppgiften utgått från försvarsstabens grupp B och skickats, förmodligen, till både säkerhetspolisen och försvarsstabens inrikesavdelning för att från säkerhetspolisen skickas ytterligare en gång till försvarsstabens inrikesavdelning.</p>
<p>För att återgå till Värnpliktsvägrarnas Riksorganisation så kom verksamheten efter ett par år att gå på sparlåga. Intresset synes helt enkelt ha varit för svagt bland de vapenfria för att verksamheten ska ha uppfattats som meningsfull. I säkerhetspolisens översikt över ”kommunistisk verksamhet” för det tredje kvartalet 1966 konstaterades att organisationen endast synes existera på pappret. I november 1967 gick VRO:s styrelse ut med en förfrågan till medlemmarna om verksamheten borde läggas ned eller ryckas upp. Av de 25 som svarade var det bara två som ansåg att verksamheten borde väckas till liv igen. I mars 1968 var nedläggningen av VRO ett faktum och föreningens tillgångar överfördes till den s.k. Frigörelsefonden  som disponerades av SFSF och Svenska Världsfredsmissionen.</p>
<h2>Värnpliktsvägrarnas Centralorganisation (VCO) - från vapenvägran till infiltration</h2>
<p>Den 30 september 1967 kunde fredsaktivister, säkerhetspoliser och andra intresserade läsa i SFSF:s tidning, Freden, att en ny organisation för värnpliktsvägrare bildats vid namn Värnpliktsvägrarnas informationstjänst (VIT) . Syftet förklarades vara att bevaka värnpliktsvägrarnas intressen samt ge råd och anvisningar om vapenfri tjänst. I oktober samma år publicerade VIT skriften Handbok för värnpliktsvägrare  som ingående behandlade procedurerna vid ansökan om vapenfri tjänst. VIT ombildades snart till Värnpliktsvägrarnas Centralorganisation (VCO)  som höll sin första kongress i april 1968. Under det första verksamhetsåret skaffades lokal med adress Döbelnsgatan 65 i Stockholm. Därifrån distribuerades skriftlig information om vapenfri tjänst, besvarades telefonsamtal samt sköttes utskicken av Handbok för värnpliktsvägrare . I mars 1969 utkom antologin Värnpliktsvägran en mänsklig rättighet (red Per Kågesson) som distribuerades från VCO:s kansli.</p>
<p>Den 25 januari 1969 höll VCO en ”teach-in” i ABF-huset i Stockholm vilken övervakades av försvarsstabens säkerhetsavdelning. Bakgrunden var att försvarsstaben kommit att intressera sig för en pjäs av Stockholms studentteater, Du ljuger militär , som skulle framföras under dagen. Pjäsen imponerade emellertid inte på försvarsstabens utsände:</p>
<p>Sammanfattningsvis kan sägas, att stycket gjorde ett generande svagt intryck. Jag stötte efteråt samman med Hans Plogvall, SvD, och instämmer helt i dennes omdöme: ”gymnasialt”. (Nätt och jämt det t.o.m.)…Ungdomarna var utan tvekan idealister och det var nästan rörande att bevittna deras amatörmässiga agerande, som i sak var så utomordentligt fyrkantigt och svagt. Siktet var alldeles för grovt inställt för att kunna göra intryck på något så när reflekterande åskådare - detta var i alla fall mitt intryck.</p>
<p>Efter teaterföreställningen följde debatt som noggrant refererades av försvarsstabens övervakare. I debatten deltog både representanter för VCO och försvarsvänner samt också äldre företrädare för fredsrörelsen som Ulrich Herz och Inge Oskarsson. I försvarsstabens referat framträder Oskarsson som bärare av en ny och radikalare inriktning som snart skulle öka i kraft, nämligen infiltration:</p>
<p>Han förklarade sig säkert vara den i landet som längst argumenterat mot försvaret, ”men nu har jag nästan börjat tänka om - man börjar undra om vi inte behöver ett försvar - mot försvaret!” Han motiverade det bl.a. med ”vi har sett så många militärregimer ute i världen och vad de ställer till med”. Så meddelade han, att vi ju nu har ca 2.000 vapenvägrare i landet och av dem borde 1.000 infiltrera krigsmakten. ”Sen vågar de inte använda den mot oss socialister. Vi måste ta makten inom armén! Försvar mot försvar!”</p>
<p>I debattreferatet framstår Oskarsson som den ende förespråkaren av infiltration vid denna VCO:s ”teach-in” i januari 1969. Flertalet talare förefaller dock ha varit på väg i den riktningen i sitt avvisande av pacifism och etiska motiv för värnpliktsvägran. Snart skulle infiltratörerna på allvar bli ett problem för de militära myndigheterna. Men, låt oss inte gå händelserna i förväg. Vi är fortfarande bara i början av 1969.</p>
<p>VCO:s andra kongress hölls i Linköping i maj 1969 och övervakades av säkerhetspolisens sektion i Norrköping. I samband med detta fotograferades också deltagarna ”i den utsträckning det var möjligt”. Enligt övervakningsrapporten var kongressen ”mycket dåligt” besökt med endast 35-40 unga deltagare, däribland ett tiotal flickor. Vidare konstaterades att många bar FNL- och antiatomvapenmärken. Det intressantaste resultatet av kongressen var annars att VCO antog en ny målsättning för verksamheten. Från att tidigare sysslat med upplysning och propaganda för vapenvägran ändrades målsättningen till att avskaffa både ”den nuvarande värnplikten och det nuvarande militära försvaret”. Som medel i kampen angavs värnpliktsvägran innefattande både vapenfri tjänst och totalvägran. Alla dessa uppgifter kunde polisen dock enkelt ha fått genom att studera pressen dagen efter kongressen eller TV:s nyhetssändningar samma kväll. Massmedierna var nämligen väl representerade bl.a. i form av fyra personer från Sveriges radio och TV. Svenska Dagbladet kunde i en artikel dagen efter kongressen presentera både den nya målsättningen och den nya styrelsen. En annan sak är att kongressen ogiltigförklarades då den inte utlysts på ett stadgeenligt sätt. Ett konkret resultat av de beslut som VCO fattade på den ogilitigförklarade kongressen var att säkerhetspolisen från och med nu klassade organisationen som ”kommunistisk täckorganisation”. Eftersom kongressen i Linköping förklarats ogiltig hölls ny kongress på hösten 1969 i Göteborg där VCO:s nya inriktning bekräftades. De värnpliktsfackliga frågorna tonades ned till förmån för arbete ”mot det militära systemet och för en positiv fred”. Denna tankegång utvecklades i VCO:s första programpunkt:</p>
<p>Världen befinner sig i dag i ett katastroftillstånd. Två tredjedelar av dess befolkning lever under icke människovärdiga förhållanden. VCO tar ställning mot det militära systemet och vill verka för en positiv fred, innebärande en omfördelning av sam-hällets resurser i utjämnande syfte, för eliminerande av den allt mer vidgade klyftan mellan i-land och u-land och av de sociala och ekonomiska motsättningarna inom nationerna.</p>
<p>Som framgår av citatet innebar den nya inriktningen ett mera politiskt och radikalt VCO inriktat på globala samhällsfrågor. Frågan om värnpliktsvägran sköts i bakgrunden och återfanns först i den fjärde programpunkten. Här förklarades att VCO arbetade för ett accepterande av värnpliktsvägran som ”en rättighet, en handling som p.g.a. sin moraliska innebörd står ovanför nationell lagstiftning”.</p>
<p>I samband med VCO:s kongress i Göteborg intresserade sig också försvarsstabens säkerhetsavdelning för den nya styrelsens sammansättning. Vid Fst/Säk hade 1968 en analysenhet inrättats som ägnade sig åt att kartlägga den försvarsfientliga verksamheten. Som källor användes öppet material som bl.a. erhölls från olika organisationer genom bulvanprenumerationer och fiktiva medlemskap. För ändamålet hyrde analysenheten två postboxar på Valhallavägen under namnen ”Anders Karlsson” och ”Bertil Davidsson”. Vid analysenheten fördes även ett register över bl.a. kommunister och pacifister och nu önskade enheten komplettera befintliga uppgifter. Namnen hade försvarsstaben redan noterat men fyra personer var ännu inte helt identifierade varför analysenheten behövde hjälp av säkerhetspolisen.</p>
<p>Som underlag insände analysenheten fotokopior av de befintliga registerkorten av vilka kan utläsas vilka uppgifter som ansåg relevanta. De fullständiga registerkorten innehöll sålunda uppgifter om titel, personnummer, adress och telefonnummer. Dessutom var påfört uppgifter om personen var omvald eller nyvald i VCO:s styrelse samt, för manliga styrelseledamöter, uppgift om värnpliktstjänstgöring. Intressantare är dock noteringarna om organisationstillhörighet samt opinionsbildande verksamhet. Beträffande styrelsemedlemmarna i VCO kopplades flera till grupper som VMB, Kosmos och Svenska Freds- och Skiljedomsföreningen, i vissa fall dock med frågetecken. Andra kategoriserades som ”AntiSäpo” eller som ”Kristen vpl-vägr”. Ett par styrelsemedlemmar uppgavs ha skrivit antimilitaristiska inlägg i Fib-Aktuellt. En person sades tillhöra Svenska Biafrakommittén. Svar erhölls från polisen en dryg månad senare varvid analysenhetens chef telefonledes upplystes om identiteten på en av de okända. Övriga var okända även för säkerhetspolisen.</p>
<p>Det finns ganska gott om internt material rörande VCO i SÄPO:s akt över ”antimilitaristisk verksamhet i allmänhet”. Stencilerade utskick och broschyrer samsas med protokoll från bl.a. kongresserna 1968 och 1969. Detta skulle i och för sig kunna för-klaras med att polisen genom bulvan eller fiktiv person tecknat medlemskap i VCO och därigenom fått materialet sig tillsänt. Det kan mycket väl ha legat till på det viset men säkerhetspolisen hade också en kontakt inom eller i kretsen runt VCO. Källan, som SÄPOchefen P G Vinge ordnat kontakt med, sades vara ”ängslig” men lämnade då och då material.</p>
<p>Under 1970 fortsatte radikaliseringen av VCO. I samband med den av VCO arrangerade Vägrarveckan  i maj delades ut flygblad där det hävdades att försvaret var ett ”klassförsvar” syftande till att bevara de rådande maktförhållandena. I flygbladet målades upp en bild där försvaret främst hade inrikespolitiska funktioner och kunde sättas in mot demonstranter när polisen inte räcker till. I samband med vägrarveckan övervakades också en demonstration vid Gustav Adolfs torg i Stockholm med 35-40 deltagare.</p>
<p>I januari 1971 höll VCO extrakongress i Uppsala varvid ett nytt program antogs där bl.a. infiltration ingick som en av metoderna för att bekämpa det militära systemet. Vapenfri tjänst ansågs inte längre vara en framkomlig väg att gå. I broschyren En stark krigsmakt - fred och frihet?  utvecklades argumenten vidare. Krig uppstår, förklarade VCO, genom intressekonflikter med sin grund i motsättningar mellan fattiga och rika länder, mellan förtryckta och förtryckare i alla länder samt mellan stormakter i kampen om intressesfärer. Eftersom motsättningen enligt VCO främst fanns mellan den rika och den fattiga delen av världen och inte mellan öst och väst var den svenska säkerhetspolitiken felaktig. Enligt VCO överdrevs risken för konflikt mellan USA och Sovjet liksom risken för att Sverige i händelse av en sådan konflikt skulle bli indraget. Slutsatsen var att den svenska krigsmakten var överdrivet dimensionerad och felaktigt uppbyggd. Som metoder för att få till stånd en ändring av den svenska säkerhetspolitiken framhölls som första punkt infiltration för att ”under lumpen systematiskt och inifrån framföra kritik, starta diskussioner osv”. Som andra och sista punkt fanns totalvägran. 402</p>
<p>I november 1971 höll VCO rikskongress i Norrköping. I samband med kongressen anordnades en demonstration med efterföljande möte i Folkets Hus vilka övervakades av säkerhetspolisen i Norrköping. I demonstrationståget noterades att flera deltagare var kända för aktivitet inom KFML och FNL-rörelsen. Under mötet i Folkets Hus såldes tidningar med revolutionär prägel som Gnistan , Proletären  och Soldattidningen . Liksom vid föregående kongresser antogs ett nytt program där den nya inriktningen ytterligare accentuerades. VCO framträdde nu som en revolutionär antimilitaristisk organisation på socialistisk grund. I det nya programmet betonades starkt betydelsen av ”politisk militärtjänstgöring” där den värnpliktige inte vägrade tjänstgöring utan bedrev propaganda inifrån förbanden.</p>
<p>I slutet av 1971 var transformationen av VCO fullbordad. På fyra år hade VCO gått från att bedriva information om vapenfri tjänst och totalvägran till att i första hand rekommendera infiltration av försvaret. Från 1972 och framåt finns inga handlingar i SÄPO:s arkiv rörande VCO och organisationen förefaller ha försvunnit någon gång vid denna tid. Förklaringen finns säkert att hämta i den förändring som organisationen genomgick i riktning mot socialistisk antimilitaristisk kamporganisation. Inom detta ideologiska fält var det trångt och VCO hade ett flertal grupper att kämpa med om utrymmet, framför allt KFML, KFML(r) och Förbundet Kommunist. Kring 1971-72 är det också dessa grupper som rapporterna om infiltration av försvaret främst handlar om.</p>
<h2>Motståndsgruppen</h2>
<p>Att Motståndsgruppen ges en egen rubrik i detta kapitel hänger nästan uteslutande samman med att rikspolisstyrelsen den 17 december 1970 beslöt ta upp organisationen på den lista över organisationer som kunde antas vara beredda att ”omstörta det demokratiska samhället med våldsamma medel”. Vad visste då säkerhetspolisen om Motståndsgruppen?</p>
<p>Den akt som finns om Motståndsgruppen innehåller bara en handling, skriften Infiltrera, totalvägra  som gavs ut 1969. I Infiltrera, totalvägra , som är en broschyr på 14 sidor, framhålls att författarna inte är pacifister. Tvärtom ställde man sig bakom användandet av våld i vissa fall, t.ex. FNL:s krig mot USA i Vietnam. Även i Sverige kunde våld bli nödvändigt, dvs. i det fall de styrande skikten i samband med en socialistisk omvandling av Sverige skulle försöka använda sig av krigsmakten för att försvara det rådande systemet. I ett sådant läge där krigsmakten ställdes mot folket skulle det inte vara fel att gripa till vapen och försvara sig. Det skulle vara en ”plikt” menade Motståndsgruppen. För den politiskt medvetne kunde därför inte vapenfri tjänst vara ett acceptabelt alternativ. De alternativ som stod till buds var infiltration för att kunna arbeta inifrån krigsmakten med att förändra den, samt, för den som inte trodde sig mäkta med detta, totalvägran. Infiltrera, totalvägra  avslutades med en rak uppmaning till dem som stod i begrepp att göra värnplikt:</p>
<p>Det är en mycket farlig illusion att tro att den härskande klassen kommer att släppa ifrån sig sin makt, vilket skulle vara det samma som att de avstår från allt ägande. Makthavarna förfogar idag över mycket starka medel för att försvara sin makt. Den ytterst avgörande faktorn är krigsmakten. Det gäller att försvaga denna så mycket som möjligt. I Sverige gör man det idag bäst genom att totalvägra eller infiltrera aktivt!</p>
<p>Förutom denna skrift finns i SÄPO-akten rörande ”antimilitaristisk verksamhet i allmänhet” några tidningsurklipp om en aktion som Motståndsgruppen genomförde rörande kända personer som inte kallats in eller inte ens fått mönstra. I november 1969 presenterade gruppen en namnlista på personer, bl.a. Anders Linder och Sven Wollter, som ansåg sig orättvist bortglömda av försvaret och som nu ville bli kallade till mönstring. I samband med detta genomfördes också ett opinionsmöte på Sergels Torg. Enligt muntliga uppgifter från tre av dem som ingick i Motståndsgruppen var utgivandet av Infiltrera, totalvägra  och aktionen med namnlistan i stort sett de enda aktioner som gruppen över huvud taget gjorde. Efter 1969 års utgång torde inte Motståndsgruppen haft någon verksamhet överhuvud taget. Motståndsgruppen var en liten organisation. På baksidan av den skrift som gruppen publicerade namngavs fyra personer som sades kunna lämna information om Motståndsgruppens arbete. Förutom dessa fyra ingick endast ytterligare en person i kärngruppen, den blivande historikern Kjell Östberg. Det kan alltså inte ha varit alltför ansträngande för säkerhetspolisen att hålla koll på hela Motståndsgruppen.</p>
<p>Att säkerhetspolisen intresserar sig för en organisation som förespråkar infiltration av krigsmakten är inte mycket att orda om. Ett andra kriterium som bör vara uppfyllt för att motivera någon form av övervakning är att organisationen ifråga verkligen existerar och bedriver verksamhet. Så kan inte sägas ha varit fallet med Motståndsgruppen. Varken medlemmarna själva eller säkerhetspolisens arkiv ger några som helst belägg för att verksamhet före-kommit efter 1969. Det förefaller därför märkligt att gruppen i december 1970 ansågs vara så farlig att den togs upp på listan över samhällsfientliga organisationer vars medlemmar skulle registreras. Motståndsgruppen förefaller helt enkelt inte ha funnits och kan därför inte ha utgjort något hot mot rikets säkerhet. Att den ändå finns på bilaga 1 till de hemliga tjänsteföreskrifterna HT 16, kan vara ett utslag av tröghet i systemet. Säkerhetspolisen hann helt enkelt inte med att reagera på de ganska snabba förändringarna inom de olika grupperna på vänsterkanten vid den här tiden. Det kan också ses som ett uttryck för ett säkerhetstänkande som inom säkerhetspolisen fick konsekvensen att det var lättare att inkludera nya hotbilder men svårare att avföra hotbilder som blivit obsoleta.</p>
<p>I oktober 1971 togs vid en konferens i Stockholm upp frågan om en revidering av bilaga 1 till HT 16. Kriminalinspektör ”L” hälsade välkommen och presenterade ett förslag till ny lista över samhällsomstörtande organisationer. Förslaget innebar en del förändringar. Till exempel hade en mängd nya anarkistiska grupper tillkommit. Förslaget introducerade även en ny kategori, ”Försvarsfientliga organisationer”. Här fanns intressant nog både Motståndsgruppen och PAX-VCO kvar på listan. Motståndsgruppen hade vid det här laget av allt att döma inte haft någon verksamhet på bortåt två år. PAX-VCO förde en tynande tillvaro och upphörde helt en månad senare efter beslut på ett medlemsmöte den 17 november 1971. Någon revidering av bilaga 1 till HT 16 kom aldrig till stånd. 1972 beslutade regeringen att det skulle ankomma på regeringen att efter förslag från rikspolisstyrelsen utfärda föreskrifter angående tillämpningen av personalkontrollkungörelsen. I april 1973 fastställde så regeringen en ny lista över organisationer värda att ägna särskild uppmärksamhet. Nu var Motståndsgruppen liksom PAX-VCO definitivt borta ur bilden.</p>
<h2>Värnpliktsvägrarrörelsen som hotbild</h2>
<p>Det hot som värnpliktsvägrarrörelsen ansågs utgöra utvecklas sällan explicit i rapporter och sammanställningar. Det tyder på att hotbilden uppfattades mer eller mindre som självklar för säkerhetstjänsterna. Propagandan för värnpliktsvägran, det ökade antalet vapenfriansökningar och totalvägrare sågs som en del av en försvarsfientlig verksamhet som utgjorde ett hot mot försvarsviljan och ytterst mot landets värnkraft. En vanlig komponent i hotbilden var den eventuella kopplingen till det svenska kommunistpartiet och i ett större perspektiv till Sovjetunionens utrikespolitiska ambitioner. Detta är särskilt tydligt för perioden fram till ungefär 1967. Som visats ovan ansågs Kommittén för ickevåldsaktioner följa SKP:s linje och även när det gäller VRO fanns relationen till SKP och kommunismen med i hotbilden. I en PM från 1966 utvecklade byråchefen Otto Danielsson sin syn på den växande försvarsfientliga propagandan:</p>
<p>Den försvarsfientliga propagandan synes mig hava tagit sådana proportioner, att man kan jämföra den med propagandan från 1920-1930talen. Skillnaden är väl blott den, att den är betydligt subtilare i dag än då, och kanske just därför så mycket farligare…Många av våra ungdomar är säkerligen icke Moskvadirigerade utan följer en naturlig böjelse, då de deltar i demonstrationer och flygbladsutdelning, men säkerligen finns den styrande handen bakom ett flertal av dessa demonstrationer och aktivister.</p>
<p>Otto Danielssons uppfattning är säkerligen representativ för hur man inom både säkerhetspolisen och försvaret såg på den propaganda som bedrevs för värnpliktsvägran vid 1960-talets mitt. I en annan PM upprättad inom säkerhetspolisen 1966 framfördes liknande synpunkter:</p>
<p>Under senare år har också förmärkts en ökad infiltrationsverksamhet från kommunistiskt håll i vissa pacifistiska sammanslutningar. Detta har tagit sig olika uttryck som ökad aktivitet i demonstrationer, uppmaning till värnpliktsvägran m m. Avsikten torde emellertid vara att kommunisterna därmed försöker undergräva försvarsviljan bland det svenska folket samt skapa misstroende mot svenska försvaret och dess företrädare.</p>
<p>Även från försvarets håll sågs värnpliktsvägrarpropagandan som en angelägen uppgift för SKP. Mot slutet av 1960-talet blev dock hotbilden mer komplicerad och det förekommer inte i samma utsträckning att propagandan mot värnplikt relateras till SKP och Moskva. I och med den maoistiska kommunismens uppsving var det inte längre lika enkelt att sätta etiketten ”Moskvadirigerad” på den försvarsfientliga verksamheten. Vid säkerhetspolisens föreståndarmöte i november 1968 inkluderades inte värnpliktsvägrarna i den genomgång som gjordes av vänsteraktiviteten. På direkt fråga förklarade Nils Hammerby ”att han avsiktligt utelämnat dessa. Värnpliktsvägrarna dirigeras av så många olika motiv att de inte kan inplaceras under någon politisk etikett. Det är dock klart att många vänsterextremister finns bland dem”.</p>
<p>Förutom kommunism som inslag i hotbilden finns inom säkerhetspolisen vissa tendenser till att lägga in en slags kulturell aspekt på värnpliktsvägrardemonstranterna. Liksom fallet var med Världsmedborgarrörelsen kunde demonstranterna i Kommittén för ickevåldsaktioner av det etablerade samhället ses som annorlunda och avvikande. Vid en aktion i samband med firandet av Totalförsvarets dag i Norrköping 1964 noterade övervakande säkerhetspolis inte bara vilken text som stod på demonstranternas affischer utan också deras klädsel:</p>
<p>Samtliga var nonchalant och slarvigt klädda, i en del fall på ett löjeväckande sätt med träplattor som fotbeklädnad…Flera besökare sågs fotografera dem tydligen mera som ett ‘roligt’ inslag i besöket än av intresse för deras verksamhet.</p>
<p>Det var emellertid inte bara demonstranternas utseende säkerhetspolisen fann löjeväckande. Även sakinnehållet i det politiska budskapet kunde relateras i termer som ”innehöll de vanliga klyschorna”. Under 1960-talets lopp tycks dock säkerhetspoliserna ha blivit mera vana vid de långhåriga och märkligt klädda aktivisterna. Rapporterna är inte längre lika fyllda av nedlåtande och förvånade beskrivningar av demonstranter.</p>
<p>Mot slutet av 1960-talet dyker också en annan ”typ” upp nämligen den demonstrerande studenten. Ett exempel gällande värnpliktsvägrarrörelsen kan hämtas från flygbladsutdelning vid Alviks tunnelbanestation i samband med Vägrarveckan  i maj 1970. Gösta Danielsson från säkerhetspolisen mottog då ett flygblad från två flickor i 20-årsåldern vilka han beskrev som ”typ högskolestuderande”. Typen ”högskolestuderande” beskrivs dock inte vare sig till utseende eller till innehåll. Att studenter och intellektuella var en kategori värd särskild uppmärksamhet framgår tydligt i en mängd handlingar.</p>
<h2>Registreringsprinciper</h2>
<p>Att bedriva propaganda för eller aktivt sprida information om värnpliktsvägran kunde uppenbarligen vara registreringsgrundande. I december 1965 inkom förfrågan från försvarsstabens säkerhetsavdelning rörande Uppsala fredsförening. Bakgrunden var att fredsföreningen i november samma år arrangerat en informationskväll rörande vapen- och värnpliktsvägran och försvarsstaben önskade nu veta vad som var känt om föreningen och dess styrelse. Av den utredning som säkerhetspolisen genomförde framgick att Uppsala fredsförening var resultatet av en ombildning av KMA:s grupp i Uppsala men att den nya styrelsen inte var känd i sin helhet. Eftersom fredsföreningen var resultatet av en ombildning delgavs försvarsstaben dock namnen på den senast kända styrelsen i KMA i Uppsala. Med hjälp av höstkatalogen för Uppsala universitet kunde polisen också meddela namnen på ordförande, vice ordförande, kassör och sekreterare i studentsektionen av Uppsala fredsförening.</p>
<p>Av skrivelsen till försvarsstaben framgår att av de tolv personer som namngavs var alla utom tre redan kända för säkerhetspolisen. Dessa tre blev nu registrerade. Två av dem var senare, 1966 respektive 1980, föremål för personalkontroll varvid polisen ej lämnade ut några uppgifter. Samtliga inom VRO:s styrelse var registrerade och med största sannolikhet blev fyra av dem regis-trerade med just detta som grund. När det gäller VCO ser det något annorlunda ut. Flertalet medlemmar i centralstyrelsen var redan kända för demonstrationsaktivitet riktad mot värnplikten och därmed registrerade. Om säkerhetspolisen i övrigt registrerade personer enbart med styrelsepost i VCO som grund har inte gått att klarlägga. Frånvaron av anteckningar om detta i akten tyder på att så inte var fallet. Som visats ovan registrerade däremot försvars-staben samtliga styrelsemedlemmar i VCO i det register som fördes inom analysenheten.</p>
<p>Tidigare har nämnts att demonstrationsaktivitet som ledde till misstanke om uppvigling var ett säkert sätt att bli registrerad. Det gäller t.ex. alla som deltog i Kommittén för ickevåldsaktioners demonstrationer mot värnplikt. Emellertid behövde inte miss-tanke om brott i samband med demonstration föreligga för att registrering skulle bli aktuell. Som exempel kan nämnas ett fall gällande tre ungdomar, 17, 18 och 20 år gamla, aktiva i Sundsvalls fredsförening. I samband med regementets dag i Liden hade de tre bedrivit ”antimilitaristisk propaganda” i form av plakat med texterna ”frihet och rätt före våld och makt” samt ”du skall icke dräpa”. Dessutom hade man delat ut flygblad där man bl.a. argu-menterade för att det ”militära systemet” borde avskaffas eftersom det var ”krigets viktigaste förutsättning”. De tre ynglingarna identifierades, troligen med hjälp av tidningsartiklar om händelsen, och registrerades. Ett annat exempel gäller en person som registrerades efter att ha förekommit på bild i Aftonbladet 1964. Bilden visade en ung man i färd med att demonstrera utanför riksdagshuset med ett plakat med texten: ”Vi fordrar en aktiv politik i Sydafrikafrågan.”</p>
<p>Registreringsgrundande kunde även vara att i politiska sammanhang ge uttryck för vad polisen ansåg vara en allmänt försvarsfientlig inställning. Ett exempel kan hämtas från 1962 då en socialdemokratisk ledamot av Nyköpings stadsfullmäktige motsatte sig ett kommunalt anslag till skytterörelsen. Som ofta var polisens källa pressen, i det här fallet tidningen Folket  den 14 november 1962:</p>
<p>Enligt referatet hade J påmint fullmäktiges ledamöter om att de som är engagerade i frivilliga skytterörelsen tränade sig i konsten att skjuta ihjäl människor - ett ändamål som icke var av den art att den borde understödjas av kommunen. De som trivdes med att skjuta på människofigurer av papp borde bekosta den verksamheten själv ansåg herr J.</p>
<p>Särskilda polisverksamhetens avdelning i Eskilstuna verkställde nu utredning om ”J” som ”enligt tillförlitliga upplysningar” var snickarnas ombudsman i Nyköping, tillika ordförande i Riksbyggens avdelning i Nyköping samt pacifist. I tidningen Folket förekom också en insändare till försvar av den socialdemokratiske kommunalpolitikern. Personen bakom insändaren, som snällt satt ut namn och hemort, identifierades genom pastorsexpeditionens register. Båda namnen levererades till Stockholm som dock endast lät registrera ledamoten av Nyköpings stadsfullmäktige. Enligt anteckningar på skrivelsen från Eskilstuna utgick mannen ur registret först i samband med sin död 1985. Även från försvarsstaben kom ”för kännedom” meddelanden om enskilda personer som bedömdes vara försvarsfientliga. År 1967 rapporterade Fst/Säk om en person som var krigsplacerad som radiotelefonist vid ett förband vid örlogsflottan:</p>
<p>En vederhäftig person som sammanträffat med C har meddelat att denne torde vara klart försvarsfientlig. C har bl.a. sagt att han anser att svenskt försvar i alla lägen är idioti och larv, värnpliktstjänsten är bara bortkastad tid, att söka försvara sig mot en så överlägsen makt som Sovjetunionen är meningslöst, svenska flottan har ingen chans mot den sovjetiska, svenska militärer har sämre organisationsförmåga än springgrabbar, de sämsta studenterna blir officerare.</p>
<p>C förekom inte tidigare i säkerhetspolisens centralregister men blev nu registrerad. Även religiöst motiverade värnpliktsvägrare kunde bli registrerade av säkerhetspolisen. 1953 upprättades registerblankett på en person som 1947 delat ut trycksaker utanför en lokal som användes för inskrivning av värnpliktiga. Mannen ansågs vara ”typisk kverulant” sannolikt mormon med en ”i många avseenden avog inställning mot nu rådande samhällsordning”. Mannens politiska uppfattning var inte känd annat än att han ansågs läsa tidningen Arbetaren. Flera exempel finns från samma år gällande medlemmar i Jehovas vittnen som dömts flera gånger för värnpliktsvägran. I januari 1969 upptäcktes att två personer ur Aktionsgruppen för fredstjänst  delade ut försvarsfientliga flygblad utanför Götaverken. Budskapet var att värnpliktsvägran var det enda rimliga för att slippa vända vapnen mot studenter och arbetare. Personerna blev nu registrerade i säkerhetspolisens register.</p>
<p>Andra som registrerades var personer som kunde antas vara intresserade av att infiltrera försvaret och göra s.k. ”politisk värnplikt”. Som exempel kan nämnas en person som 1970 intervjuades i Värnamo Nyheter. Mannen förklarade därvid att han tidigare tänkt totalvägra men nu ändrat sig och tänkte rycka in för att propagera mot systemet inifrån vilket ledde till registrering. Efter att nya regler för registrering tillkommit i och med 1969 års personalkontrollkungörelse och de därpå följande hemliga tjänsteföreskrifterna HT 15 (1969) och HT 16 (1970) kom ribban för införande i säkerhetspolisens centralregister att ligga högre. Fortfarande fanns dock uppfattningen inom säkerhetspolisen att det var motiverat att behålla något slags system där registrering kunde göras på ungefär samma sätt som tidigare. Lösningen blev att tillåta en slags informell registrering i form av arbetsanteckningar som kunde föras t.ex. i form av registerkort ordnade i någon slags sökbar ordning. Register i form av arbetsanteckningar fördes både vid sektionerna och centralt i Stockholm där det vid kontrasubversionsroteln fanns åtminstone ett kortregister av detta slag.</p>
<p>Att sådan registrering gjordes beträffande personer kända för att värnpliktsvägra på politiska grunder framgår av handlingar i SÄPO:s arkiv. Ett fall gäller en person som med politiska motiv vägrat göra repmånad och därtill uppgett att han var medlem i Internationella Arbetslag och VCO. På handlingen finns uppgiften att mannen är ”kortad”.</p>
<p>Ytterligare ett fall avser en person som vägrat fullgöra värnplikten och vid förhör uppgivit att han inte ville försvara de ”storkapitalistiska” intressena i Sverige. Däremot kunde mannen tänka sig att göra sin värnplikt om det blev socialistiskt styre i Sverige. Även i detta fall uppges personen vara ”kortad”. I Boden rapporterades 1972 ett misstänkt fall av omotiverad sjuk-skrivning samt att en värnpliktig av kompanichefen ansågs vara mycket negativ till tjänsten. Även dessa uppges vara ”kortade”. Systemet med arbetsregister hade den fördelen att man kunde samla in en mängd uppgifter som kunde ligga till sig till vederbörande uppnått gränsen för registrering i centralregistret. Hade bara den gränsen uppnåtts kunde även de gamla uppgifter som funnits i arbets-registret gå in i centralregistret. Dessutom var det ett smidigt sätt att registrera aktiviteter som säkerhetspolisen inte längre egentligen fick registrera enligt de nya bestämmelserna.</p>
