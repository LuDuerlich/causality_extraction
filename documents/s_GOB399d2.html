<h1>Sammanfattning</h1>
<h2></h2>
<p>Sammanfattningsvis talar bl.a. diskrepansen mellan beslutsordningen och domstolschefens förvaltningsansvar samt medbestämmande- och samverkansreglerna för att kollegium och plenum har spelat ut sin roll som beslutsorgan vid underrätterna. Däremot talar mycket för att det vid varje domstol förutom olika samverkansgrupper även skall finnas ett rådgivande organ (ledningsgrupp) till domstolschefen, eftersom beslut i realiteten grundar sig på en process, utan tydlig början, och domstolschefen redan inledningsvis i den processen behöver diskussionspartners. Huvudprincipen bör vara att domstolschefen, med möjlighet att delegera, bör besluta i de flesta administrativa ärenden i domstolen efter lämplig intern beredning och samverkan med de olika personalkategorierna. Domstolschefens beslutsfattande kan kompletteras med föreskrifter om att vissa beslut skall fattas i närvaro av t.ex. vissa domare i domstolen, som skall ha individuell reservationsrätt.</p>
<h2>Särskilt yttrande</h2>
<p>av experten Gerd Strömberg</p>
<h2>Den inre styrningen av domstolarna</h2>
<p>Med hänsyn till den särställning som domstolar och den dömande verksamheten har bör sådana administrativa beslut som rör domares självständighet i dömandet fattas av domarna i plenum/kollegium vid domstolen. En sådan beslutsform utgör den bästa garantin för att självständighetsprincipen iakttas och är i överensstämmelse med de internationella överenskommelser och rekommendationer som Sverige biträtt och som presenteras i betänkandet. Domare är normalt uppmärksamma på principen och är närmast till att bevaka att inga övertramp sker. Det är svårt att uttömmande ange alla de frågor som rör dessa aspekter. Förutom de som kommittén har angett tillhör också, enligt min mening, anslagsframställning och budget det område som skall vara föremål för ett kollegialt beslutsfattande. I detta innefattas också förändringar i domstolarna såsom t ex nedskärningar och sammanläggningar av rotlar eller avdelningar. Genom att beslut även i sådana frågor fattas kollegialt tillförsäkras domare det reella inflytandet på verksamheten som de skall kunna utöva enligt de nämnda internationella dokumenten. Ett gemensamt beslutsfattande är vidare en styrka i förhållande till en stark centraladministration som genom direktiv och föreskrifter kan tänkas vilja styra domstolarna och dess chefer på ett från självständighetssynpunkt betänkligt sätt.</p>
<p>Om kommitténs förslag såvitt avser domstolschefens suveräna beslutsrätt i anslags- och budgetfrågor och därmed sammanhängande spörsmål antas, är det angeläget att beslut som kan påverka självständigheten i dömandet kan överprövas på ett snabbt och smidigt sätt. En domare, som anser att självständighetsprincipen åsidosatts, borde därför kunna föra upp frågan i plenum i den egna domstolen. Jag har inget att invända mot kommitténs förslag att prövning i ett särskilt organ skall kunna ske. Detta organ bör dock ta ställning främst till större och mer komplicerade frågeställningar samt till frågor som inte är av så brådskande natur.</p>
