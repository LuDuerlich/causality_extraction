<h1>5 Rehabilitering ger positiva effekter</h1>
<h2></h2>
<p>• Rehabilitering har hittills haft en starkt sektorsorienterad indelning (efter de olika huvudmännens grundansvar i medicinsk, social och yrkesinriktad rehabilitering). I utredningens diskussionspromemoria anlades ett mer övergripande synsätt på rehabilitering, där individen och rehabiliteringsprocessen sätts i centrum. Det är utifrån ett sådant synsätt som detta avsnitt visar att rehabilitering ger positiva effekter.</p>
<p>• Strikt traditionell vetenskaplig metod är svårt att tillämpa på de relativt komplicerade samband som en rehabiliteringsprocess innehåller. Ett antal rapporter och enskilda utvärderingsstudier ger dock stöd för att rehabilitering ger positiva effekter.</p>
<p>• En färsk analys av vetenskapliga artiklar om rygg- och nackont ger evidens för att symptom i ländrygg och nacke är resultat av sammansatta orsakssamband med inslag av psykologiska, sociala samt arbetsrelaterade faktorer. Dessa symptom är mycket vanliga i befolkningen.</p>
<p>• Utredningens analys ger sammantaget stöd för att rehabiliteringsinsatser ger positiva effekter jämfört med passivitet. Effekterna avser såväl individers välbefinnande som funktion (t.ex. minskat antal sjukdagar, grad av återinsjuknande och förtidspensionering, minskad belastning av sjukvård och socialtjänst m.m.).</p>
<p>Begreppet rehabilitering i nuläget.</p>
<p>I hitillsvarande definition av rehabilitering delas begreppet upp utifrån resp. huvudmans perspektiv dvs. en uppdelning av ansvar och insatser till individen mellan sjukvården, socialtjänsten, arbetsförmedlingen och försäkringskassan. Denna tradition att dela upp aktiviteter och ansvar för, medicinsk, social, yrkesinriktad och arbetslivsinriktad rehabilitering är otidsenlig. I utredningens diskussionspromemoria, ”Individen i centrum?”, anlades därför en individ- och processorienterad syn. Myndighetsperspektivet blir underordnat individperspektivet och helhetssynen. Begreppet process, som syftar på framskridande, förlopp och utveckling anser jag lämpligt. Ur en individs perspektiv sker rehabiliteringen just i ett föränderligt och unikt förlopp. Framskridandet och utvecklingen sker under ständigt skiftande förutsättningar och i ständig interaktion mellan henne och hennes omgivning.</p>
<p>När jag nedan talar om rehabilitering och rehabiliteringsinsatser avser jag de situationer när sammansatta insatser kommer ifråga för individen. Detta innebär att utöver erforderlig symptombehandling och vård (exempelvis en kranskärlsoperation, behandlande sjukgymnastik eller psykiatrisk vård) behövs rehabiliteringsinsatser för att individen skall komma i arbete. Rehabiliteringsinsatserna är vanligtvis olika sorters psykologiskt eller socialt stöd, organisatorisk och ergonomisk anpassning av arbetsplatsen, arbetsprövning och arbetsträning, ofta med gradvis start upp till heltid. Men det förekommer även aktiviteter som exempelvis fysisk träning eller kompetenstillskott som språkträning, kostinformation, privatekonomisk rådgivning, stress- och smärthantering, osv. Ibland behövs en längre utbildning. Målet är rehabilitering till arbete. Vägarna dit är olika. Därför individanpassas rehabiliteringen från ett brett utbud av tänkbara insatser.</p>
<p>I det följande är det därför intressant att söka kunskap utifrån vad olika grad av individuellt sammansatta rehabiliteringsinsatser, utöver vård och symptombehandling, kan ge för effekter. Vad har myndigheter, producenter och forskare hittills rapporterat för effekter på sjukskrivningstider, återinsjuknande och förtidspensionering?</p>
<p>De framgångsrika metoderna och rehabiliteringsprogrammen – finns de?</p>
<p>Det är svårt att identifiera den optimala metoden eller det optimala rehabiliteringsprogrammet. Däremot har utredningen sökt identifiera grundförutsättningar bland nationell och internationell tillgänglig forskning och utvärderingar. Vilka är kriterierna för att understödja och optimera möjligheterna till en framgångsrik rehabiliteringsprocess för individen? Omvänt har utredningen också sökt identifiera olika hinder för densamma.</p>
<p>Utvecklingen har gått från att fokusera på diagnos eller specifika symptom som utgångspunkt för rehabiliteringsprocessen mot att fokusera på individen som helhet och hennes förutsättningar eller resurser. Utredningen sympatiserar med det hälsobegrepp som bygger på definitioner utifrån en helhetssyn, där människans handlingsförmåga eller aktivitet är utgångspunkten. ”Att ha hälsa är relaterat till i vilken utsträckning människan har förmågan att förverkliga sina vitala mål givet rimliga förutsättningar, socialt, kulturellt och ekonomiskt ” ( Källa:</p>
<p>Nordenfelt 1991.)</p>
<p>Väsentliga karakteristika som stimulerar individens handlingsförmåga, är förhållanden som ger trygghet inflytande, delaktighet och socialt stöd. Det viktiga i en rehabiliteringsprocess blir inte att uppställa mål åt individen, eller att ange med vilka metoder hon ska uppnå dessa mål. I stället är det primära att tillse att det skapas möjligheter för individen att utöva tillräckligt inflytande på formuleringen av rehabiliteringsmål och att genom egna aktiviteter och handlingar nå sina mål.</p>
<p>Om målen för rehabiliteringsprocessen är realistiska ur individens perspektiv förbättras förutsättningarna för framgång. Exempelvis är återgång till ett oförändrat arbete inte ett realistiskt eller ens önskvärt mål för alla. Dagens ordning leder då till att den enskilde individen i alltför hög grad måste lägga tid och kraft på att bevisa att han eller hon är sjuk, för att få intyg som säkrar försörjningen ytterligare en tid. Samhällets ansvarspraxis leder därmed till att man fokuserar på sjukdomen, snarare än hälsan. Under en rehabiliteringsprocess är det rimligt att mål utvecklas stegvis och anpassas till den enskilde individens specifika förutsättningar och behov. En rehabiliteringsprocess tar tid, de individuella målen bör kunna revideras successivt. Målen konkretiseras, formas och omformas kontinuerligt under själva handlandet beroende på situationens krav och omständigheter</p>
<p>Om individen inte uppfattar de mål och värderingar som rehabiliteringsaktörerna ställer upp som relevanta eller vitala minskar individens motivation att medverka. Om individens egna synpunkter på rehabiliteringsarbetet inte hörsammas och uppfattas som värdefulla av aktörerna stimuleras inte heller motivationen. Överbeskyddande, som många gånger sker i välmening, innebär att individen hamnar i underläge och leder till ökad passivitet. Till de faktorer som rapporteras ha en positiv betydelse för individens motivation är tydliga och modifierbara mål i förening med ett förhållningssätt som inbjuder individen att ha synpunkter och vara delaktig.</p>
<p>Följande faktorer är vanliga hinder för en framgångsrik förändringsprocess:</p>
<p>• Bristande fokus</p>
<p>• Bristande förmåga att prioritera</p>
<p>• Bristande delaktighet bland deltagarna</p>
<p>Framgångsrika förändringsprocesser bygger å andra sidan på</p>
<p>• Diskussion</p>
<p>• Delaktighet</p>
<p>• Reflektion</p>
<p>• Adekvat tidsplanering och planering av resurser</p>
<p>I bilaga 8 har på utredningens uppdrag professorn i arbetslivsinriktad rehabilitering, Kerstin Ekberg sammanställt synsätt och betydelsen av olika kriterier för framgångsrik rehabilitering. ”Ont i ryggen” kräver oftast sammansatta insatser</p>
<p>Statens beredning för medicinsk utvärdering (SBU) kom i våras med en uppföljande rapport. Här görs en andra mycket omfattande genomgång av den vetenskapliga litteraturen om diagnostik och behandling av "ont i ryggen."</p>
<p>Ett urval för effektgranskning har gjorts av cirka 2 000 studier, vilka ansetts ha den relativt starkaste vetenskapliga evidensen. Resultatet av denna granskning är att nära nog inga enskilda behandlingsmetoder för ont i ryggen har evidens för effekter på vare sig smärta i ländryggen eller nacksmärta. Smärta i ländryggen och i nacken drabbar någon gång de flesta människor under livet. 80 procent ländryggssmärta och 50 procent nacksmärta. Flera leder till sjukskrivning. För den helt dominerande andelen människor som får ryggsmärtor gynnas tillfrisknandet av att fortsätta vara aktiv, arbeta och motionera i lagom omfattning. Den behandlande läkarens attityd och förmåga att lyssna till samt uttrycka empati i kombination med en noggrann anamnes och fysikalisk undersökning är av stor betydelse.</p>
<p>Granskningen visar vidare att studier ger stöd för att ryggsmärta och dess konsekvenser tillsammans inte är ett isolerat kroppsligt problem utan har samband med andra omständigheter som sociala, psykologiska och arbetsrelaterade faktorer. Dessa faktorer, exempelvis stress, oro och ängslan, tillsammans med individens egna uppfattning om och förmåga att hantera problemet, kan ha en avgörande betydelse för övergången från akuta till mer kroniska smärtor. Detta bör uppmärksammas som en integrerad del av ryggsmärtan både i det förebyggande arbetet, initiala skedet av behandling och vid senare rehabilitering.</p>
<p>Vidare visar tillgänglig fakta att det inte finns några tydliga individuella riskfaktorer för ryggsmärta på grund av kön, längd, vikt m.m. Undantaget är ischias orsakad av diskbråck som uppträder oftare i åldrarna 40–45 år. I många studier finner man ett klart samband mellan rapporterade ländryggsbesvär och under längre tid ofta förekommande tunga lyft, böjda och vridna arbetsställningar samt med arbete på skakiga underlag som truckar, lastbilar och traktorer. För nackbesvär har man funnit klara samband med repetitiva och monotona arbetsmoment samt med låsta arbetsställningar. För både nack- och ländryggsbesvär finns även samband med dåliga psykosociala förhållanden både i privatlivet och på arbetsplatsen, inklusive låg arbetstillfredsställelse.</p>
<p>Det finns numera väl underbyggd evidens för att en lång rad psykologiska faktorer kan påverka utvecklingen och vidmakthållandet av såväl akut som kronisk smärta i såväl ländrygg som nacke. Denna påverkan sker genom att sinnestillstånd, känslor och beteenden till en del är beroende av sådana faktorer som arbetskrav, tidspress, monotoni i arbetet, låg grad av inflytande över situationen och dåligt socialt stöd.</p>
<p>Källa: ”Ont i ryggen, ont i nacken – En evidensbaserad kunskapssammanställning”, 2000.</p>
<p>SBU:s faktagenomgång väcker bl.a. följande reflexioner:</p>
<p>• En mycket stor del av de återfunna 25 000 studierna bedöms som inte tillräckligt ”vetenskapliga”. Tusentalet studier är emellertid tillfredställande randomiserade och/eller kontrollerade. Även detta (jämfört med området arbetslivsinriktad rehabilitering) något mindre svårbeforskade område lider således av viss brist på ”vetenskap och beprövad erfarenhet”.</p>
<p>• För ett relativt väldefinierat problem och symptom som ”smärta i ländrygg och/eller nacke” ter det sig svårt att finna vetenskapligt stöd för att symptombehandling hjälper. Tvärtom ger granskningen evidens i olika grad för att dessa behandlingsmetoder saknar effekt.</p>
<p>• Det som kan styrkas i evidens är, å andra sidan, att ”smärta i ländrygg och/eller nacke” påverkas för uppkomst och varaktighet av utanför kroppen liggande faktorer som sociala och arbetsrelaterade faktorer. Följaktligen bör dessa individer (vilka tillhör den största diagnosgruppen bland långtidsjukskrivningar) också bemötas av mer sammansatta rehabiliteringsinsatser i enlighet med utredningens definition.</p>
<p>Vågar vi tro på att aktiva rehabiliteringsinsatser ger positiva effekter?</p>
<p>Utredningen konstaterar att efter åtta år med 1992 års reform om arbetslivsinriktad rehabilitering saknas tyvärr klara uppgifter om effekterna av reformen. Statistik saknas idag från Riksförsäkringsverket (RFV) som gör det möjligt att avläsa vilka effekter på sjukskrivningsfrekvens och sjukskrivningsperioder som de hittills årligen avsatta medlen för aktiva rehabiliteringsinsatser givit.</p>
<p>I strikt traditionell vetenskaplig mening finns det inte tillräckligt underlag för att visa att aktiva rehabiliteringsinsatser ger positiva effekter. Emellertid pekar en hel mängd enskilda föreliggande studier och utvärderingar, som utredningen analyserat, på att aktiva sammansatta rehabiliteringsinsatser faktiskt ger positiva effekter för individen jämfört med passivitet. Dessa effekter kan avläsas på individers funktion, sjukdagar och in- eller återinträde i arbetslivet. Efter att i utredningsarbetet således tagit del av en mängd rapporter från olika projekt och studier i Sverige och internationellt, bedömer jag att tendensen är tillräckligt klar. Jag menar att man kan dra slutsatsen att positiva effekter, som minskade sjukdagar och förtidspensioneringar, uppnås genom förstärkning av aktiva insatser. Detta jämfört med att bibehålla nuvarande tillstånd av relativt hög grad av passivitet i den arbetslivsinriktade rehabiliteringen. Jag vill i det följande ge några exempel på aktuella rapporter och studier som styrker detta.</p>
<p>Några utvärderingar i myndigheternas regi</p>
<p>Försöksverksamhet med personliga ombud 1995–1998</p>
<p>Socialstyrelsen har på uppdrag av regeringen utvärderat 10 försök med stöd i form av personliga ombud till långvarigt psykiskt funktionshindrade under perioden 1995–1998. Försöken bedrevs på 10 orter och omfattade ca 250 personer och sammanlagt 24,5 heltidstjänster som personliga ombud. Utvärderingen kom att omfatta 176 individer under 18 månader vilket är en förhållandevis kort tid om man ser till möjliga effekter för målgruppen i fråga. Effekterna bestod främst i förbättrade levnadsförhållanden i form av bättre social, psykologisk och psykiatrisk situation, minskad vårdkonsumtion samt förbättringar av boende, arbete och sysselsättning. (Källa:  Socialstyrelsen Psykiatriuppföljningen 1999:3.)</p>
<p>Utvärdering av samverkansprojekt</p>
<p>Socialstyrelsen konstaterar i sin rapport till regeringen i juli 2000 att människor som hamnar i en rundgång mellan olika myndigheter har behov av mer samlade insatser med en mer långsiktig planering av åtgärder och finansiering för att nå framgång i rehabiliteringsarbetet. Detta konstateras utifrån en omfattande genomgång av olika pågående projekt med skilda målgrupper. Utvärderingen omfattar såväl studier på individnivå som organisations och samhällsnivå. (Källa:  Socialstyrelsens lägesrapport ”Lönsam samverkan för individ och samhälle” 2000:5).</p>
<p>Socsamrapport – ”För vem – studien”.</p>
<p>Rapporten innehåller intervjuresultat gällande följande grupper:</p>
<p>• Personer med  rygg/nacke-problematik , som ej uppenbart har fysiska orsaker</p>
<p>• Arbetslösa yngre ensamstående mammor</p>
<p>• Personer med missbruksproblematik, som fortfarande har kvar sitt sociala nätverk.</p>
<p>• Patienter i öppenpsykiatrin, med allmänpsykiatrisk diagnos inkl. affektiva tillstånd.</p>
<p>• Unga arbetslösa personer, som uppbär socialbidrag.</p>
<p>Några sammanfattande slutsatser från studien.</p>
<p>• Personer med psykiska problem och rygg/nackbesvär</p>
<p>• Unga arbetslösa med psykiska problem i snitt kontakt med 6 till 8 aktörer per person. ( Källa:  Socsamrapport nr 8, Maj 1999).</p>
<p>Riksförsäkringsverkets rapport Risk-frisk-faktorer</p>
<p>I rapportens sammanfattande slutsatser konstateras följande:</p>
<p>Mest framgångsrika är de mer omfattande och långvariga åtgärder där utbildning är ett centralt element. Även arbetsträning på den egna arbetsplatsen leder till goda resultat i vissa fall och för vissa yrkesgrupper.</p>
<p>Arbetslivsinriktad rehabilitering förefaller också minska risken för upprepad sjukskrivning. Rätt insats vid rätt tidpunkt är viktigare än tidiga åtgärder.</p>
<p>De producenter som har de bästa resultaten har också de minst problembelastade klienterna. När man tar hänsyn till skillnader i fråga om klientsammansättning minskar också skillnaderna mellan producenterna. Det visar sig exempelvis att minskningen av antalet sjukskrivningsdagar i allmänhet var minst lika hög hos de producenter som mottog den största andelen klienter med det svåraste utgångsläget inför rehabiliteringen. Detta betyder att den relativa förbättringen kan var god även för klienter som har en ogynnsam prognos och att det är viktigt att det finns producenter som tar sig an dessa grupper.</p>
<p>• De som erbjuds rehabilitering har mer omfattande problem än de som inte får någon arbetslivsinriktad rehabilitering alls</p>
<p>• Valet av rehabiliterande insats och tidpunkten härför spelar roll för bedömning av resultaten</p>
<p>• Arbetsmarknadsläget och arbetsmarknadens struktur påverkar resultatet</p>
<p>Med dessa svårigheter i minnet kan man ändå konstatera några förhållanden:</p>
<p>• Resultaten av den arbetslivsinriktade rehabiliterigginen är positiva mätt i termer av friskskrivning, återgång i arbete och minskad risk för förtidspensionering</p>
<p>• Resultaten är också stabila ( Källa:  Marklund Risk – friskfaktorer RFV redovisar 1997:6 s. 151 –152).</p>
<p>Några rapporter från aktörer och producenter</p>
<p>Individuellt stödprogram enligt case-management för psykiskt funktionshindrade.</p>
<p>Stödprogrammet drivs sedan 1994 i samverkan mellan kommun, psykiatri, försäkringskassa och Växjö rehabcenter. Utbildade personliga ombud (case managers) arbetar med stöd åt knappt 20 individer vardera. Individerna har svåra psykiska funktionshinder. I utvärderingen av effekterna konstateras att rehabiliteringsinsatserna har positiv effekt på individernas levnadsförhållanden jämfört med kontrollgrupp, förhindrar en utförstrappa för de individer som ingår i projektet och har en hälsofrämjande effekt på deltagarna jämfört med kontrollgrupp. I utvärderingen konstateras att den totala årliga kostnaden avseende vård och omsorg minskat med drygt 5 miljoner. Denna minskning förklaras inte av nedskärningar i vården.</p>
<p>Arbetslivsinriktad rehabilitering för 52 mycket långa sjukfall</p>
<p>En av rehabiliteringsproducenten (Samhall Resurs AB) nyligen genomförd uppföljning av 52 individer gav ett positivt resultat. Gruppen hade en genomsnittlig sjukskrivningsperiod på 135 veckor (ca 3 år). Uppföljningen visade att dessa individer, trots mycket långa sjukperioder, efter genomsnittlig rehabiliteringsperiod på 5 månader helt eller delvis bröt sjukskrivningen i 70 procent av fallen. Dessa 70 procent fördelade sig så att 18 procent gick till arbete, 6 procent till utbildning och 46 procent som arbetsökande. Övriga 30 procent fördelade sig som följer: 14 procent med rekommendation om för individen ”annat mer adekvat stöd” (exempelvis behandling med psykoterapi, vård för drogberoende etc.). 16 procent tillbaka till försäkringskassan med behov av ny utredning varav 10 procent med rekommendation till förtidspension eller sjukbidrag.</p>
<p>En ytterligare uppföljning gjordes efter 3 månader och då kan konstateras att en grupp (14 %) rört sig från att söka arbete till att komma i arbete (9 %), i utbildning (2 %) samt till något av ”reträttmålen”; annat stöd eller åter Fk (3 %). En positiv tendens är att rehabiliteringens syfte om att långsiktigt stärka individens kapacitet och motivation för att nå primärmålet att komma i arbete är tydlig. Alltfler av de arbetssökande (11 %) kom vidare i arbete och utbildning efter 3 månader. Samtidigt faller en mindre del (4 %) ”tillbaka till Fk”.</p>
<p>Unga arbetslösa personer med psykiatrisk diagnos - sammanfattning</p>
<p>EU-projektet Rehabhuset von Platen i Norrköping var en försöksverksamhet med samordnad rehabilitering. Målet var att deltagarna skulle återgå i arbete och få höjd livskvalitet. Dessa mål skulle uppnås genom att rehabiliteringsaktörerna samverkade kring den enskilde brukaren. De aktörer som arbetade gemensamt var primärvården, psykiatrin, kommunen, försäkringskassan och arbetsmarknadsinstitutet (AMI). En majoritet, 56 procent, av deltagarna i studien var kvinnor. Medelåldern för männen var 30 år och för kvinnorna 28 år. Cirka 30 procent av deltagarna hade grundskoleutbildning som högsta utbildning och mer än hälften av individerna hade gymnasieutbildning eller högre utbildning. De flesta var ogifta, bodde i lägenhet och hade relativt många sociala kontakter. Vid jämförelsen mellan rehabiliteringsstart och 6 månader efter hade förekomsten av ohälsoproblem reducerats. Förbättringen i självskattad hälsa var efter 6 månader signifikant (p<0,01). Rehabiliteringen gav också upphov till 25-procents förbättrad hälsorelaterad livskvalitet (p<0,01). När verksamheten pågått i 12 månader hade 27 procent av de personer som ingick i utvärderingen kommit i arbete och 46 procent till studier. Samtliga individer var arbetslösa när de påbörjade sin rehabilitering.</p>
<p>Källa:  Jonsson D, Husberg M. Hälsoekonomisk utvärdering av Rehabhuset von Platen – EU-projekt: Socialfond mål 3. CMT-rapport 1999:4. CMT, Linköpings universitet, 1997. ”Arbetsterapins ekonomiska värde” – en pilotstudie – sammanfattning</p>
<p>Förbundet Sveriges arbetsterapeuter har låtit göra en s.k. pilotstudie för att primärt studera huruvida arbetsterapeutiska insatser är lönsamma. I föreliggande studie har data använts från ett projekt initierat av försäkringskassan i Stockholm 1995. Nedan refereras kort de uppmätta effekterna på individernas sjukskrivningstid: ”Det totala antalet ersättningsdagar över den studerade tolvmånadersperioden uppgick i genomsnitt till 164 i projektgruppen och 206 i kontrollgruppen. Under det första året sparades alltså i genomsnitt 42 dagar med ersättning in eller annorlunda uttryckt, 42 ytterligare arbetsdagar kunde utföras i genomsnitt per person…” ( Källa:  Artikel tidskriften Arbetsterapeuten 6/2000 s. 14).</p>
<p>Några rapporter från forskare</p>
<p>Stockholmsprojektet – en registerstudie av ohälsa hos anställda som genomgått rehabilitering i samverkan</p>
<p>Stockholmsprojektet centrala arbetsmetodik är samverkan bland annat genom flerpartssamtal, i huvudsak för att rehabilitera personer med funktionsnedsättningar som medför arbetsoförmåga. Genom ett aktiverande förhållningssätt sätts individen i centrum.</p>
<p>Utvecklingen av antalet ohälsodagar (antalet hela dagar med sjuklön, sjukpenning, arbetsskadesjukpenning, rehabiliteringspenning, förtidspension och sjukbidrag) har mätts tolv och sex månader före och efter projektet. Projektdeltagarna har indelats i tre grupper utifrån remissanledning: Preventionsgruppen som remitterats till projektet utan pågående sjukskrivning, Sjukskrivningsgruppen med en längre tids sjukskrivning, i genomsnitt 233 dagar (ca 8 mån) och Pensionsgruppen med en pensionsförmån så som sjukbidrag eller partiell förtidspension.</p>
<p>Totalt (N=81)</p>
<p>Prevention (n=11)</p>
<p>Sjukskrivning (n=57)</p>
<p>Pension (n=13)</p>
<p>Vid en nulägesanalys i april 2000 av sjukskrivningsgruppen (78 personer av 107), visade det sig att 28 procent avslutats med en hel eller partiell pensionsförmån, det vill säga sjukbidrag eller förtidspension. Beräkningar av Riks-LS materialet visar att andelen pensionsförmåner bland anställda kvinnor i Stockholms län som insjuknande under 1991 och 1992, varit sjukskrivna i minst sex månader och som följts upp efter ytterligare 18 månader uppgick till 37 procent. Motsvarande siffra ur Riks-LS materialet över de sjukfall som varat i minst tolv månader uppgick till 57 procent. Jämförelsen bör dock göras med viss försiktighet då våra beräkningar gäller ca 8 månaders sjukskrivningstid och jämförelsematerialet har sjukskrivningstid på ett halvt respektive helt år. Trots att alla jämförelser av dessa slag kan ha metodologiska svårigheter, är det intressant att konstatera att såväl ohälsodagar som andel pensionsförmåner har lägre tal för deltagarna inom Stockholmsprojektet. ( Källa:  Utvärdering av Stockholmsprojektet: Rehabilitering i samverkan – Arbetsversion av slutrapport. Stockholm: Karolinska Institutet, Institutionen för Folkhälsovetenskap, Divisionen för Rehabiliteringsmedicin).</p>
