<h1>Sammanfattning</h1>
<h2></h2>
<p>Detta delbetänkande är en arbetslägesredovisning av genomfört arbete inom Luftförsvarskommittén under 2013. Ett slutbetänkande kommer att ges ut under december 2014. Enligt direktivet ska kommittén utreda, analysera och bedöma helheten av och behoven inom luftförsvaret tiden efter 2040. Kommittén ska bl.a. bedöma framtida operativa behov samt föreslå mål för luftförsvaret bortom 2040. Resultatet från utredningen ska kunna utgöra ett underlag för en långsiktig strategi för vilka förmågor som Sverige behöver inom området. Kommittén ska i sitt arbete utgå från en i huvudsak bibehållen ekonomisk ambitionsnivå för luftförsvaret.</p>
<p>Utredningen omfattar luftstridskrafterna. Med dessa avses här flygstridskrafter och de luftvärnssystem som ingår i luftoperationerna. Det innebär att luftvärn för förbands egenskydd inte ingår i det studerade luftvärnet.</p>
<p>Transportflyg omfattas inte av utredningen, enligt direktiv. Kommittén har valt att inte inbegripa helikopterförband i utredningen med hänsyn till att dessa system bedöms bidra till luftoperationerna endast i liten omfattning. Utredningen behandlar alla relevanta uppdragstyper ingående i luftoperationer, som enligt Försvarsmaktens Doktrin för luftoperationer  omfattar luftförsvarsoperationer, markmålsoperationer, sjömålsoperationer, luftburen transport, flygundinhämtning, flygräddning och luftburen ledning. Även om transportflyg inte ingår i utredningen, bör uppdragstypen luftburen transport; flygtransporter och lufttankning, kunna ingå.</p>
<p>Eftersom studietidpunkten ligger mycket långt fram i tiden är det inte rimligt att försöka sig på en prognos om den säkerhetspolitiska och militärstrategiska utvecklingen och det därav följande behovet av luftstridskrafter. Kommittén har dock bedömt det nödvändigt att studera alternativa omvärldsutvecklingar som ställer olika krav på luftstridskrafterna för att se vad konsekvenserna av olika inriktningar innebär.</p>
<p>Kommittén har arbetat efter en metod som omfattar fem huvudsteg:</p>
<p>• Omvärldsbeskrivningar – framtagning av alternativa tänkbara säkerhetspolitiska situationer 2040</p>
<p>• Till dessa omvärldsbeskrivningar anpassade luftförsvarsstrukturer</p>
<p>• Värdering av luftförsvarsstrukturerna mot de framtagna omvärldsbeskrivningarna</p>
<p>• Realiserbarhetsprövning – dvs. att identifiera möjligheter respektive begränsningar att uppnå luftförsvarsstrukturerna 2040 utgående från dagsläget.</p>
<p>• Analys och syntes</p>
<p>Detta delbetänkande beskriver i huvudsak analys av uppgift, använd metod samt det första huvudsteget i metodarbetet; omvärldsbeskrivningarna. Omvärldsbeskrivningarna karaktäriseras genom tre relevanta faktorer: konfliktnivå, grad av internationell försvarssamverkan och insatsmiljö. Studerade konfliktnivåer är fred, kris  och krig . Grad av internationell försvarssamverkan är Sverige enskilt, Sverige med liten stat, Sverige med stormakt  och Sverige med flera stater.  Insatsmiljöer är Östersjön, Norska havet,  Sub-Sahara   och en okonventionell angripare.</p>
<p>Arbetet med att ta fram olika anpassade luftförsvarsstrukturer har påbörjats och kommer att fortsätta in i 2014 då luftförsvarsstrukturerna kommer att värderas och realiserbarhetsprövas.</p>
<p>Kommittén har antagit namnet Luftförsvarskommittén.</p>
