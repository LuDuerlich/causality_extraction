<h1>Sammanfattning av uppdraget</h1>
<h2></h2>
<p>En parlamentariskt sammansatt kommitté tillkallas för att göra en översyn av skollagstiftningen.</p>
<p>Kommittén skall föreslå hur skollagen kan moderniseras genom att förenklas och förtydligas samt bättre anpassas till ett målstyrt skolväsende och till den ansvarsfördelning som råder mellan stat och kommun. Kommittén skall vidare överväga hur skollagen bör utformas för att tydliggöra det kommunala ansvaret för utbildningens kvalitet och likvärdighet.</p>
<p>Kommittén skall – föreslå förändringar för att harmonisera skollag, läroplaner, andra förordningar och föreskrifter, – analysera och definiera de termer som används i skollagen, t.ex. skola/skolform, undervisning och pedagogisk verksamhet, – utreda om och i så fall föreslå hur förskolan kan bilda en egen skolform inom det offentliga skolväsendet för barn och ungdom, – lämna förslag till hur integrationen mellan förskoleklass, skola och fritidshem skall regleras i skollagen, – utreda och föreslå hur en ökad rättssäkerhet för eleverna kan åstadkommas, – utreda behovet av en skyldighet för skolan att i vissa fall informera föräldrar till en myndig elev om elevens frånvaro, – göra en översyn, och vid behov föreslå förändringar, av andra regler för att stärka barns, ungdomars och vuxnas säkerhet, skydd och trygghet i barnomsorgs- och skolverksamheten, särskilt avseende arbetsmiljösamt hälso- och sjukvårdslagstiftningen, – utreda om och i så fall hur ansvarsfördelningen mellan stat och kommun behöver förtydligas, – utreda och föreslå hur målstyrningen samt det kommunala ansvaret för kvalitet och likvärdighet kan förtydligas och stärkas, – utreda om statens sanktionsmöjligheter behöver stärkas, – utreda hur lagstiftningen kan anpassas till utvecklingen av verksamheterna i kommunerna, – föreslå de författningsändringar som föranleds av kommitténs ställningstaganden.</p>
<h2>Bakgrund</h2>
<p>Skollagen (1985:1100) trädde i kraft den 1 juli 1986. Sedan dess har flertalet paragrafer i lagen ändrats. Dessutom har bestämmelserna om barnomsorg förts över från socialtjänstlagen till skollagen. Sammantaget har skollagen ändrats cirka 50 gånger. Omfattande förändringar har också gjorts i de olika skolformsförordningarna.</p>
<p>År 1991 ändrades ansvarsfördelningen för skolan mellan staten och kommunerna. Kommunerna, i vissa fall landstingen och senare även de fristående skolorna, fick det fulla ansvaret för skolans och vuxenutbildningens drift och verksamhet. Ansvaret decentraliserades och den statliga detaljregleringen minskade. Den tidigare resursstyrningen ersattes av ett statsbidrag som fördelas på generella grunder. Samtidigt har det pågått och pågår det en övergång från regelstyrning till en mål- och resultatorienterad styrning.</p>
<p>Skollagen och andra författningar</p>
<p>Under 1990-talet har genomgripande reformer genomförts inom såväl förskolan som grundskolan, gymnasieskolan och det offentliga skolväsendet för vuxna. Reformeringen har gått fram stegvis med bl.a. förändringar av läroplaner, kursplaner och betygssystem, vilket innebär att reformerna först nu är helt genomförda. Dessutom har skolväsendet, främst gymnasieskolan och vuxenutbildningen, reformerats fortlöpande.</p>
<p>Skollagen (1985:1100 (omtryckt senast 1997:1212)) trädde i kraft den 1 juli 1986 och ersatte 1962 års skollag. Bestämmelser om vuxenutbildningen infördes i skollagen 1991 och ersatte vuxenutbildningslagen från 1984. Skollagen kompletteras av förordningar för de skilda skolformerna, läroplanen för förskolan (Lpfö 98), läroplanen för det obligatoriska skolväsendet, förskoleklassen och fritidshemmet (Lpo 94), läroplanen för de frivilliga skolformerna (Lpf 94), andra förordningar som kungjorts i Svensk författningssamling (SFS) och Statens skolverks författningssamling (SKOLFS).</p>
<p>Under den tid som skollagen varit i kraft, drygt tolv år, har hela styrsystemet för det offentliga skolväsendet förändrats genomgripande. En översyn av skollagen ger också anledning till en genomgång av de olika skolformsförordningarna.</p>
<p>Staten anger ramarna för utbildningen i skollagen och mer detaljerade bestämmelser i förordningar för de olika skolformerna. Utbildningens mål anges genom läro- och kursplaner samt för gymnasieskolan och vuxenutbildningen även genom programmål. Läroplanerna, som förtydligar skollagens mål, innehåller nationellt övergripande mål och den värdegrund som skolans verksamhet skall vila på.</p>
<p>När ansvaret för barnomsorgen den 1 juli 1996 flyttades till Utbildningsdepartementet överfördes bestämmelserna om förskoleverksamheten och skolbarnsomsorgen så gott som oförändrade från socialtjänstlagen (1980:620) till ett nytt kapitel (2 a kap.) i skollagen. Samtidigt infördes förskoleklassen som en egen skolform inom det offentliga skolväsendet. Bestämmelser om förskoleklass finns i 2 b kap. skollagen. Barnomsorgslagstiftningen har infört ett nytt perspektiv i skollagen. Detta bygger på att förskoleverksamheten och skolbarnsomsorgen under lång tid har utvecklats huvudsakligen genom målstyrning och ramlagstiftning och med kommunen som huvudman.</p>
<p>Vid utformningen av skollagen och skolförfattningarna lades stor vikt vid att tydligt ange vilka kvalitativa och kvantitativa mål som skall uppnås i skolan. Syftet är dock inte att reglera hur verksamheten skall genomföras. Sådana föreskrifter begränsas till det som är betingat av statens ansvar för kvalitet, nationell likvärdighet och den enskildes rättssäkerhet.</p>
<p>Integrationen mellan förskoleklass, skola och fritidshem</p>
<p>Mycket av det utvecklingsarbete som gjorts när det gäller integrationen mellan förskoleklassen, skolan och fritidshemmet har gjorts utan statliga regleringar. Förskoleklassen är en frivilig skolform, som i jämförelse med förskolan är mer reglerad, dock utan att ha samma grad av reglering som det obligatoriska skolväsendet. Fritidshemmet har i allt högre utsträckning blivit en med skolan integrerad verksamhet.</p>
<p>Elevens rättssäkerhet</p>
<p>Beslut av skolhuvudmän som bedömts särskilt ingripande för enskilda har av statsmakterna gjorts möjliga att överklaga hos förvaltningsdomstol eller Skolväsendets överklagandenämnd. Cirka 25 olika typer av beslut kan i dag överklagas av enskilda till nämnden. Därtill kommer möjligheten för kommuninvånare att hos förvaltningsdomstol begära laglighetsprövning av kommunala beslut.</p>
<p>Det finns i dag ingen skyldighet för skolan att, sedan en elev uppnått myndighetsåldern, kontakta elevens föräldrar i frågor som rör elevens förhållanden i skolan. Föräldrarnas underhållsskyldighet upphör när barnet fyller 18 år. Om eleven före 19 års ålder påbörjat gymnasieutbildning är föräldrarna dock underhållsskyldiga intill dess eleven fyllt 21 år eller så länge som skolgången pågår. En elevs ogiltiga frånvaro kan få konsekvenser för familjens ekonomi genom att Centrala studiestödsnämnden fattar beslut om att dra in studiebidraget.</p>
<p>Statens skolverk har på uppdrag av regeringen gjort en bedömning av ändamålsenligheten i det nuvarande åtgärdssystemet och behovet av sanktioner (dnr U1998/3354/S). Skolverket konstaterar att det finns ett behov av ett instrument att använda i situationer då den informativa styrningen inte fungerar och bedömer härvid att den mest ändamålsenliga sanktionsformen i dessa sammanhang är vitesföreläggande.</p>
<p>Handikappombudsmannen har i olika sammanhang framfört ståndpunkten att rättssäkerheten för elever i behov av särskilt stöd i skolan är för svag. Handikappombudsmannen pekar bl.a. på det faktum att det å ena sidan är kommunens oavvisliga skyldighet att ge särskilt stöd till alla elever i den omfattning de behöver, men att det å andra sidan är få beslut som går att överklaga. Handikappombudsmannen ställer också frågan om det ur rättssäkerhetssynpunkt kan vara bättre att låta en kommunal nämnd vara formellt ansvarig för beslut om elever i behov av särskilt stöd. Skolverket har i sin redovisning (dnr 98:2232) av ett regeringsuppdrag att effektivisera sitt samarbete med Arbetarskyddsverket i frågor som gäller skolornas fysiska och psykosociala arbetsmiljö bedömt att det finns anledning att göra en genomgång av gällande lagstiftning. Det gäller exempelvis frågor kring kränkande behandling.</p>
<p>Ansvarsfördelningen</p>
<p>Ansvarsfördelningen innebär att de statliga reglerna främst anger målen för verksamheten, medan frihet finns för skolhuvudmännen att bestämma hur man skall nå de nationella målen.</p>
<p>Riksdag och regering har det övergripande ansvaret för den offentligt finansierade utbildningen. Staten formulerar mål, följer upp, utvärderar och har tillsyn över verksamheten på nationell nivå. Kommunen (skolhuvudmannen) ansvarar för verksamhetens kvalitet, organisation och resurser, bestämmer lokala mål samt svarar för lokal uppföljning och utvärdering. Ansvaret gäller också verksamhetens innehåll och resultat i förhållande till de nationella målen. Kommunen såsom skolhuvudman har en avgörande roll när det gäller hur den nationella skolpolitiken förverkligas på det lokala planet, men ansvaret för genomförandet vilar på rektorer och lärare. Rektor har ett särskilt ansvar för att förverkliga innehållet i läro- och kursplaner på skolnivå.</p>
<p>Målstyrning</p>
<p>Målstyrning förutsätter dels en styrning av verksamheten i förväg genom mål och planering, dels en uppföljning och utvärdering av resultat och effekter. Staten har lagt fast vissa regler för hur delar av målstyrningen skall fungera. Varje kommun skall ha en av kommunfullmäktige antagen skolplan, som visar hur kommunens skolväsende skall utformas och utvecklas.</p>
<p>Planen skall ange de åtgärder som kommunen avser att vidta för att uppnå de nationella målen för skolan. Kommunen skall kontinuerligt följa upp och utvärdera skolplanen. Skolplanen skall tillsammans med de statliga styrdokumenten fungera som planeringsunderlag för verksamheten i skolorna. Skolplanen anger de kommunala villkoren, prioriteringarna och förutsättningarna för verksamheten.</p>
<p>Enligt respektive skolformsförordning skall det vid varje skola finnas en arbetsplan, som beskriver hur man skall nå de nationella målen och målen i kommunens skolplan. I arbetsplanen konkretiseras sådana frågor som inte har lagts fast i de nationella styrdokumenten, t.ex. undervisningens innehåll, organisation och arbetssätt. Arbetsplanen skall ha konkreta mål, som bygger på de nationella målen och skolplanen. Arbetsplanens undervisningsmål skall vara så tydliga att man lokalt kan utvärdera om målen uppnås.</p>
<p>Rektor ansvarar för att arbetsplanen upprättas. Den skall utarbetas under medverkan av lärare, övrig personal och företrädare för eleverna samt i den obligatoriska skolan även för elevernas vårdnadshavare.</p>
<p>Arbetsplanen skall kontinuerligt följas upp och utvärderas.</p>
<p>Kvalitetsredovisning</p>
<p>Varje kommun och varje skola skall årligen göra en skriftlig kvalitetsredovisning som ett led i den kontinuerliga uppföljningen och utvärderingen av skolplanen respektive arbetsplanen. Syftet med kvalitetsredovisningen är främst att tillgodose behoven i det lokala arbetet med kvalitetsutveckling. Huvudinnehållet skall vara en redovisning av verksamheten, dess förutsättningar, resurser och resultat samt bedömningar av i vilken mån man uppnått målen för utbildningen. Redovisningen skall också innehålla en bedömning av vilka åtgärder som behövs om målen inte har uppnåtts. På kommunal nivå är redovisningarna viktiga utgångspunkter t.ex. för bedömning av resursbehov, kompetensutveckling och organisatoriska förändringar samt för revidering av skolplanen.</p>
<p>Kvalitet och likvärdighet</p>
<p>Enligt skollagens portalparagraf (1 kap. 2 §) skall alla barn och ungdomar ha lika tillgång till utbildning i det offentliga skolväsendet för barn och ungdom. Vuxna skall (1 kap. 9 §) ges tillfälle att i enlighet med individuella önskemål komplettera sin utbildning i det offentliga skolväsendet för vuxna. Utbildningen skall inom varje skolform vara likvärdig, varhelst den anordnas i landet. Skolan skall genom stöd och stimulans ge varje elev möjlighet att nå målen. För skolans verksamhet finns det såväl kunskapsmål som andra centrala och övergripande mål. Vad och hur eleverna lär sig, vilka sociala förmågor de tillägnar sig och hur skolan bidrar till deras värderingar, är kärnfrågor i skolpolitiken. Inlärning och utbildning är en process där varje del måste ha hög kvalitet för att slutresultatet skall hålla hög kvalitet. Enligt portalparagrafen skall dessutom hänsyn tas i utbildningen till elever med särskilda behov, vilket innebär att de elever som riskerar att inte nå de nationella målen skall ges stöd så att dessa mål kan nås.</p>
<h2>Uppdraget</h2>
<p>Kommittén skall som övergripande utgångspunkt för sitt arbete ha de förändringar som har gjorts såväl inom barnomsorg, skola, vuxenutbildning som i arbetsliv och samhälle i övrigt. Uppdraget består främst av två delar:</p>
<p>Många och omfattande förändringar har gjorts av skollagen och de olika skolformsförordningarna för att anpassa dem till det nya styrsystemet. Vissa delar har blivit svåröverskådliga. Strukturen behöver ses över för att åstadkomma logik i uppbyggnaden. Kommittén skall föreslå de förändringar som behövs för att åstadkomma en enhetlig och tydlig terminologi och struktur i skollag, läroplaner och skolformsförordningar, så att dessa bättre harmonierar med varandra och speglar helheten i skolväsendet. Kommittén skall även utreda om det finns bestämmelser som är överflödiga och kan tas bort. I detta arbete utgör Avregleringsutredningens betänkande (SOU 1998:105) ett värdefullt underlag. Kommittén skall även utreda hur lagstiftningen kan anpassas till utvecklingen i kommunerna.</p>
<p>Kommittén skall vid sin översyn av förskoleverksamheten och skolbarnsomsorgen i skollagen utreda hur struktur och bestämmelser kan utformas för att spegla synen på förskolan som det första steget i utbildningssystemet. Kommittén skall därvid bl.a. utreda om och föreslå hur förskolan kan bilda en egen skolform inom det offentliga skolväsendet för barn och ungdom. Viktiga frågor i detta sammanhang är att definiera termer som skola och skolform, undervisning, pedagogisk verksamhet, elev m.m. Kommittén skall beakta det inledande arbete på dessa områden som BOSK-kommittén presenterat i betänkandet Att erövra omvärlden (SOU 1997:157).</p>
<p>Elevens rättssäkerhet</p>
<p>Elevens rätt till stöd formuleras på olika sätt i grundskolerespektive gymnasieförordningen och förordningen om kommunal vuxenutbildning.</p>
<p>Kommittén skall i sammanhanget analysera hur termerna elevs rätt respektive kommuns skyldighet används i skollagen samt vid behov föreslå de förändringar som krävs för en ökad tydlighet av termernas innebörd.</p>
<p>Vidare skall kommittén utreda behovet av en skyldighet för skolan att i vissa sammanhang informera myndiga elevers föräldrar, utan att lämna ut sekretes–skyddade uppgifter, t.ex. då eleven utan giltig orsak är frånvarande i sådan omfattning att detta kan komma att påverka rätten till studiebidrag. Kommittén skall göra en översyn, och vid behov föreslå förändringar, av gällande regler för att stärka barns, ungdomars och vuxnas säkerhet, skydd och trygghet i barnomsorgs- och skolverksamheten, särskilt avseende arbetsmiljösamt hälso- och sjukvårdslagstiftningen. Undersökningen skall även omfatta frågor kring kränkande behandling.</p>
<p>Kommittén skall utreda om nuvarande lagstiftning ger de förutsättningar som integrationen mellan förskoleklass, skola och fritidshem kräver eller om ytterligare harmoniseringar behövs.</p>
<p>Målstyrning och ansvarsfördelning</p>
<p>Kommittén skall utreda och föreslå hur målstyrningen kan förtydligas och stärkas. I perspektivet av en stärkt målstyrning skall kommittén föreslå hur ansvaret på lokal nivå för kvalitet och likvärdighet kan tydliggöras.</p>
<p>En utgångspunkt för kommitténs arbete skall vara att ansvarsfördelningen mellan stat och kommun ligger fast. I skolformsförordningarna pekas rektor ut som ansvarig för en mängd frågor. Kommittén skall utreda om denna ansvarsfördelning behöver förtydligas samt i vilken utsträckning och för vilka frågor rektor skall utpekas som ansvarig eller om ansvaret skall flyttas till t.ex. skolhuvudmannen.</p>
<p>Kommunens eget ansvar för styrning, uppföljning och utvärdering skall lyftas fram. Om en kommun grovt eller under längre tid åsidosatt sina skyldigheter enligt skollagen eller enligt föreskrifter som har meddelats med stöd av denna, får regeringen enligt 15 kap. 15 § skollagen meddela föreskrifter eller, på kommunens bekostnad, vidta de åtgärder som behövs för att avhjälpa bristen. Kommittén skall utreda om statens sanktionsmöjligheter behöver stärkas.</p>
<h2>Arbetets bedrivande</h2>
<p>Kommittén skall i sitt arbete samråda med berörda myndigheter och pågående utredningar som har relevans för detta utredningsuppdrag.</p>
<p>Kommittén skall i sitt arbete beakta FN:s konvention om barnets rättigheter samt ta till vara det arbete som gjorts i Barnkommittén (SOU 1997:116).</p>
<p>I arbetet skall kommittén samråda med Kunskapslyftskommittén (U95:09).</p>
<p>Kommittén skall lägga fram förslag till de författningsförändringar som föranleds av dess ställningstaganden.</p>
<p>Ekonomiska konsekvenser av förslagen för såväl staten som kommunerna skall beräknas. Om förslagen leder till ökade kostnader eller minskade intäkter skall kommittén visa hur dessa kan finansieras genom förslag till effektiviseringar eller omprövningar av statens och kommunernas åtagande. Om de förslag som lämnas har betydelse för den kommunala självstyrelsen skall konsekvenserna i detta avseende särskilt redovisas.</p>
<p>Kommittén skall redovisa uppdraget senast den 1 maj 2001. (Utbildningsdepartementet)</p>
<p>Beslut vid regeringssammanträde den 31 januari 2002. 1999 års skollagskommitté (U 1999:01) får genom detta tilläggsdirektiv ytterligare uppgifter samt förlängd tid med att redovisa sitt uppdrag till den 16 december 2002.</p>
<p>Kommittén skall samverka med Gymnasiekommittén 2000 så att de förslag till författningsändringar som Gymnasiekommittén 2000 lämnar stämmer överens med strukturen på det förslag till ny skollag som 1999 års skollagskommitté lämnar.</p>
<p>Kommittén skall utreda och föreslå hur barn till utländska beskickningsmedlemmar kan ges lika rätt till förskoleverksamhet, skolbarnsomsorg och utbildning som övriga barn och ungdomar i Sverige samt beräkna kostnaderna och föreslå finansieringsform för detta. 1999 års skollagskommitté</p>
<p>Kommittén har fått förlängning till den 31 december 2001 med att redovisa sitt uppdrag.</p>
<p>Gymnasiekommittén 2000</p>
<p>Gymnasiekommittén 2000 tillkallades enligt regeringsbeslut den 4 maj 2000 med uppdrag att bl.a. utreda och lämna förslag till en framtida utformning av gymnasieskolans studievägsutbud (dir. 2000:35).</p>
<p>Kommittén fick genom regeringsbeslut den 1 februari 2001 i tilläggsdirektiv (dir. 2001:8) att föreslå bl.a. hur samverkan mellan skola och arbetsliv kan utvecklas samt hur ett ökat inslag av lärande i arbetslivet i gymnasieskolan bör utformas.</p>
<p>Kommittén skall redovisa sitt uppdrag senast den 30 april 2002.</p>
<h2>Samordning av de två kommittéerna</h2>
<p>1999 års skollagskommitté och Gymnasiekommittén 2000 arbetar båda med frågor som rör gymnasieskolan, men de har utifrån sina direktiv olika utgångspunkter.</p>
<p>Uppdraget för Gymnasiekommittén 2000 omfattar enbart gymnasieskolan. De förslag som Gymnasiekommittén 2000 lägger fram kommer sannolikt att kräva omfattande förändringar i nuvarande kapitel om gymnasieskolan i skollagen. Det gäller såväl gymnasieskolans inre struktur som terminologi och begrepp kopplade till denna, men kan enligt direktiven även beröra mottagande och intagning av sökande m.m.</p>
<p>För att få kommittéernas två kommande betänkanden att harmoniera med varandra finns det skäl att samordna kommittéernas arbete. Kommittén skall därför samverka med Gymnasiekommittén 2000 så att de förslag till författningsändringar som Gymnasiekommittén 2000 lämnar stämmer överens med strukturen på det förslag till ny skollag som 1999 års skollagskommitté lämnar.</p>
<h2>Rätt till förskoleverksamhet, skolbarnsomsorg och utbildning för barn till utländska beskickningsmedlemmar</h2>
<p>Som huvudregel gäller enligt skollagen (1985:1100) att ett barn skall räknas som bosatt  i Sverige för att tas emot i såväl förskoleklass, grundskola som gymnasieskola (och motsvarande skolformer). Vid tillkomsten av 1985 års skollag anfördes i motiven att som bosatt i landet borde, liksom vid tillämpningen av den då gällande skollagen, räknas den som rätteligen skulle vara kyrkobokförd – numera folkbokförd – här (prop. 1985/86:10 s. 81). Diplomater – och vissa andra personer knutna till en utländsk beskickning – folkbokförs normalt inte i Sverige.</p>
<p>Statens skolverk har i ett tillsynsbeslut (dnr 2000:2595) konstaterat att barn till beskickningsmedlemmar från andra EUländer har rätt till kostnadsfri skolgång i Sverige med stöd av EGrättsliga bestämmelser. Kommunerna har däremot inte någon skyldighet att ta emot diplomatbarn (och motsvarande) som inte kan härleda en rätt till utbildning från EG-rätten eller EES-avtalet. Kommunen får emellertid ta emot sådana barn i grundskolan och gymnasieskolan.</p>
<p>Det är angeläget att även barn och ungdomar vars föräldrar arbetar på beskickningar som tillhör andra länder än EU-länder får rätt till kostnadsfri utbildning under vistelsen i Sverige. Frågan om vilka kostnader detta skulle innebära samt hur det bör finansieras bör därför utredas.</p>
<p>Det finns anledning att i detta sammanhang även se över rätten till förskoleverksamhet och skolbarnsomsorg för barn till beskickningsmedlemmar från såväl EU-länder som från övriga länder. Frågan om vilka kostnader detta skulle innebära samt hur det skall finansieras bör därför utredas även beträffande denna grupp.</p>
<h2>Ett utökat uppdrag</h2>
<p>Kommittén skall samverka med Gymnasiekommittén 2000 så att de förslag till författningsändringar som Gymnasiekommittén 2000 lämnar stämmer överens med strukturen på det förslag till ny skollag som 1999 års skollagskommitté lämnar.</p>
<p>Kommittén skall utreda och föreslå hur barn till utländska beskickningsmedlemmar kan ges lika rätt till förskoleverksamhet, skolbarnsomsorg och utbildning som övriga barn och ungdomar i Sverige samt beräkna kostnaderna och föreslå finansieringsform för detta.</p>
<p>Kommittén skall lägga fram förslag till de författningsändringar som föranleds av dess ställningstaganden.</p>
<p>Arbetet skall redovisas i sin helhet senast den 16 december 2002. (Utbildningsdepartementet)</p>
<h2>Bilaga 1</h2>
<h2>Kostnadskonsekvenser med anledning av Skollagskommitténs förslag</h2>
<p>För samtliga förslag gäller att den s.k. finansieringsprincipen skall beaktas.</p>
<p>Finansieringprincipen</p>
<p>Den s.k. finansieringsprincipen mellan staten och kommunsektorn som tillämpas sedan 1993 innebär att statligt beslutade åtgärder som direkt tar sikte på den kommunala verksamheten skall kompenseras.</p>
<p>Enligt finansieringsprincipen skall, i de fall en uppgift som tidigare varit frivillig görs obligatorisk, utgångspunkten vara att hela regleringen skall ske ”från botten”, dvs. regleringen bör avse hela kostnaden, således även den del av verksamheten som tidigare har tillhandahållits av kommunerna på frivillig basis. En bedömning kan emellertid göras från fall till fall om kommunernas befintliga kostnader helt eller delvis skall avräknas kompensationen från staten. Slutligen är detta emellertid en förhandlingsfråga mellan staten och företrädare för kommunerna respektive landstingen.</p>
<p>Kostnaderna har beräknats till följande.</p>
<h2>Kostnadskonsekvenser med anledning av regleringen av modersmålsstöd i förskoleklassen</h2>
<p>Skollagskommittén föreslår att modersmålsstödet skall ha samma omfattning i förskoleklassen som i förskolan.</p>
<p>Bakgrund</p>
<p>Elevernas möjligheter att få stöd/undervisning i och på sitt modersmål i förskoleklassen finns inte reglerad i lag.</p>
<p>Skolverkets rapport</p>
<p>Regeringen beslutade den 28 juni 2001 att uppdra åt Skolverket att bl.a. kartlägga frågor kring modersmålsstöd och modersmålsundervisning.</p>
<p>Skolverket redovisade uppdraget den 15 maj 2002 i sin rapport Flera språk – fler möjligheter – utveckling av modersmålsstödet och modersmålsundervisningen 2002. Rapporten behandlar i första hand situationen i förskolan, grundskolan och gymnasieskolan, men även förskoleklassens förhållanden ingår i studien.</p>
<p>Som underlag för rapporten genomfördes en enkätundersökning i februari 2002 riktad till landets samtliga kommuner om modersmålsstöd och modersmålsundervisning. Undersökningen visade att ca 40 % av de ”berättigade eleverna” (elever med annat modersmål än svenska) deltar i modersmålsstöd. Undersökningen visade också att drygt 40 % av kommunerna erbjuder modersmålsstöd i förskoleklassen.</p>
<p>I de allra flesta kommuner som anordnar modersmålsstöd i förskoleklass (cirka 80 %) finns undervisningen i samma organisation och med samma bestämmelser som i grundskolan. I grundskolan är det 52 % av de berättigade eleverna som deltar i modersmålsundervisning (läsåret 2000/01).</p>
<p>Finansierinsgprincipen mellan staten och kommunsektorn</p>
<p>Om undervisningen görs obligatorisk för kommunerna skall verksamheten, eftersom den inte i dag är reglerad, finansieras av staten. Även det frivilliga stödet kan komma att inkluderas i finansieringsdiskussionerna.</p>
<p>Antaganden och beräkningar</p>
<p>Antalet lärare i grund- och gymnasieskolan (inklusive förskoleklass, fritidshem och särskola) uppgick enligt rapporten om modersmål till 2 584 (år 2000). Det frivilliga stödet i förskoleklassen kan med hjälp av Skolverkets uppgifter om antalet lärare uppskattas till ca 50 miljoner kronor.</p>
<p>Hösten 2001 fick, enligt Skolverkets rapport, 13 % av barnen med annat modersmål än svenska modersmålsstöd i förskolan. Eftersom den frivilliga delen i förskoleklassen uppskattas till ca 50 miljoner kronor vid 2001-års nivå på 40 % deltagande, bör ersättningen för den frivilliga delen i förskoleklassen ge kompensation upp till förskolenivån, dvs. upp till en nivå som motsvarar stöd för 13 % av de berättigade barnen. Ersättningen till kommunerna begränsas därmed till ca 15 miljoner kronor.</p>
<p>Som ett alternativ kan beräkningarna grunda sig på samma nivå i förskoleklassen som i grundskolan. Skillnaden mellan grundskolans andel elever som har modersmålsundervisning (52 %) och förskoleklassens nuvarande andel elever med modersmålsstöd (40 %) uppskattas till ca 15 miljoner kronor. Därtill kommer ersättning för den frivilliga delen, 50 miljoner kronor (se ovan). Den totala kostnaden enligt finansieringsprincipen blir därmed 65 miljoner kronor.</p>
<p>Slutsats</p>
<p>Kostnaderna enligt Skollagskommitténs förslag uppskattas till ca 15 miljoner kronor. Enligt finansieringsprincipen bör kommunerna kompenseras om en verksamhet görs obligatorisk. Kommunerna skulle därmed vara berättigade till ersättning trots att kommunerna i dag ger många fler barn möjlighet att delta i modersmålsstöd än vad den föreslagna nivån anger.</p>
<p>Om Skollagskommittén hade föreslagit samma nivå för modersmålsstödet som gäller för modersmålsundervisningen i grundskolan hade ersättningen uppgått till 65 miljoner kronor, varav den frivilliga delen utgjort ca 50 miljoner kronor.</p>
<h2>Modersmålsstöd i förskolan</h2>
<p>Lagregleringen innebär inga kostnader.</p>
<p>Bakgrund</p>
<p>I läroplanen för förskolan sägs att förskolan skall bidra till att barn med annat modersmål än svenska får möjlighet att både utveckla det svenska språket och sitt modersmål.</p>
<p>Skolverkets rapport</p>
<p>Eftersom modersmålet inte är lika tvingande i förskolan som i grundskolan får det till följd att kommunerna inte anordnar modersmålsstöd i samma utsträckning i förskolan som i grundskolan. I rapporten anges att cirka 80 % av landets kommuner inte erbjuder något modersmålsstöd alls i förskolan.</p>
<p>Slutsats</p>
<p>Innebörden i skollagen föreslås bli densamma som i läroplanen. Lagregleringen medför därför inga kostnadsförändringar.</p>
<h2>Kostnadskonsekvenser av en förlängning av den obligatoriska särskolan (grundsärskolan)</h2>
<p>Kommittén föreslår en förändring av skollagen så att det finns möjlighet att gå ytterligare ett år i grundsärskolan i förhållande till vad som nu gäller. Kostnadsökningen kan därmed uppskattas till följande.</p>
<p>Bakgrund</p>
<p>Enligt gällande skollag skall grundsärskolan och träningsskolan ha tio årskurser. Vidare har enligt lagen de elever som slutfört årskurs 9 i särskolan rätt att få utbildning i årskurs 10 i den obligatoriska särskolan.</p>
<p>Kommittén överväger att ändra bestämmelserna så att grundsärskolan (inklusive nuvarande träningsskola) omfattar nio årskurser. Elever som slutfört årskurs 9 skall ha möjlighet att få sin utbildning i grundsärskolan under ytterligare två år därefter. Förslaget kan innebära en förlängning av elevens skolgång i grundsärskolan med ytterligare ett år.</p>
<p>Det fanns hösten 2001, enligt Skolverkets rapport , 14 261 elever i den obligatoriska särskolan. I antalet ingår även integrerade elever. Antalet elever i grundsärskolan uppgick till 9 918 och eleverna i träningsskolan till 4 343. I årskurs 10 fanns 738 elever, varav grundsärskolans elever uppgick till 440. Andelen elever som utnyttjar det tionde året är högre i träningsskolan än i grundsärskolan. Förklaringen är att grundsärskolans elever efter årskurs 9 i större utsträckning går till gymnasiesärskolan än vad träningsskolans elever gör.</p>
<p>Antaganden och beräkningar</p>
<p>Kostnaderna för den obligatoriska särskolan var 2001, inklusive skolskjuts, nära tre miljarder kronor. Kostnaden per elev var exklusive skolskjuts 228 900 kronor. Därtill kommer skolskjutskostnaden, 28 600 kronor per elev (folkbokförd i kommunen). Träningsskoleeleverna är troligen mer resurskrävande än grundsärskoleeleverna, vilket dock inte kan utläsas ur Skolverkets statistik.</p>
<p>Det kan antas att om det finns möjlighet att gå ytterligare ett år, kan denna möjlighet komma att utnyttjas av hälften av de elever som i dag fullföljer ett tionde år, dvs. ca 350 elever. Merkostnaden för dessa elever blir, om kostnaden per elev är 258 000 kronor, ca 90 miljoner kronor.</p>
<h2>Bilaga 2</h2>
<h2>Kostnadskonsekvenser med anledning av angelägna framtida reformer Kostnadskonsekvenser med anledning av utökad rätt till förskola</h2>
<p>Om samtliga barn i åldern 1–3 år får tillgång till förskola ökar kostnaderna med ca 40 miljoner kronor.</p>
<h2>1–3 år</h2>
<p>Kommittén har övervägt att låta alla barn i åldern 1–3 år få tillgång till avgiftsbelagd förskola motsvarande 3 timmar per dag eller 15 timmar per vecka.</p>
<p>Beräkningarna bygger på uppgifter från Skolverkets föräldraundersökning . Rapporten visar resultaten från Skolverkets föräldraenkät som genomfördes hösten 1999 (en ny föräldraundersökning genomförs under innevarande höst och skall presenteras efter nyår). Uppgifterna anger barn i åldrarna 1–5 år respektive 6–12 år. Det finns inga tabeller i rapporten som särskilt visar åldersgruppen 1–3 år.</p>
<p>Enligt tabell 2, i ovan nämnda rapport, kan man utläsa att totalt 7 700 barn har föräldrar som är hemarbetande. Det finns dessutom 15 600 barn till föräldrar som inte anser sig vara hemma, förvärvsarbeta/studera, vara arbetslösa eller föräldralediga. Av den förstnämnda gruppen är det 21 % och i den andra gruppen 68 % som redan har förskola eller familjedaghem. Det återstår därmed ca 6 000 i den första gruppen och ca 5 000 i den andra gruppen, som inte har sådan omsorg, sammanlagt ca 11 000 barn.</p>
<p>Kostnaden per plats, för 3 timmar per dag eller 15 timmar per vecka, beräknas enligt samma principer som den allmänna förskolan och arbetslösas och föräldraledigas barn (prop. 1999/2000:129 Maxtaxa och allmän förskola m.m.). I denna proposition beräknades barnen kosta 30 000 kronor per plats. Eftersom de nu aktuella barnen är yngre och därmed mer vårdkrävande uppskattas kostnaderna till 40 000 kronor per år och plats.</p>
<p>Det är enligt föräldraundersökningen endast ett mindre antal barn till de hemarbetande föräldrarna som efterfrågar plats i förskoleverksamheten. I beräkningarna antas att högst 15 % av de ca 11 000 barn som inte redan har plats, dvs. 1 650 barn vill ha det. Kostnaderna för dessa barn blir ca 65 miljoner kronor.</p>
<p>Avgifterna per barn beräknas enligt propositionen Maxtaxa och allmän förskola m.m. I förskoleverksamheten skall avgifterna vara högst 3 % av hushållens avgiftsgrundande inkomst för det första barnet, 2 % för det andra barnet och 1 % för det tredje barnet i familjen. Avgifterna får dock inte överstiga 1 140 kronor i månaden för det första barnet, 760 kronor i månaden för det andra och 380 kronor i månaden för det tredje barnet. Det fjärde barnet är avgiftsfritt. Kommunerna kan själva besluta om lägre avgifter än propositionen föreskriver.</p>
<p>Den beräknade månadsavgiften för dessa barn blir i genomsnitt ca 700 kronor (uppskattning enligt uppgifter från Finansdepartementet). Antalet avgiftsmånader uppskattas till 10 månader per år och ger därmed totalt för 1 650 barn nära 12 miljoner kronor. Nettokostnaderna blir ca 55 miljoner kronor.</p>
<h2>Slutsats</h2>
<p>Eftersom kostnaderna enligt ovanstående uppgifter, hämtade från föräldraundersökningen, inkluderar även en del 4–5-åringar, kan kostnaderna för endast 1–3 åringar uppskattas till netto ca 40 miljoner kronor.</p>
<p>Vill kommunerna minska föräldraavgifterna för dessa barn, eftersom de inte förväntas kunna kräva heltidsomsorg, är det upp till kommunerna själva. Därmed får de också finansiera denna del utan statlig ersättning.</p>
<p>Som jämförelse  kan nämnas att Svenska Kommunförbundet i en promemoria, daterad den 11 juni 2001, har beräknat att det finns 6 000 barn i åldern 1–3 år som inte har rätt till förskola och inte heller har förskoleplats. Källan anges vara Skolverket, 1999. Enligt uppgift har bland de 6 000 barn som saknar plats ca 1 000 sagt sig vilja ha en barnomsorgsplats. Kommunförbundet antar att eftersom frågan är ställd om barnomsorgsplats överhuvudtaget, kan det vara fler som är intresserade av 3 timmars förskola om detta blir möjligt. De har därför antagit att hälften, dvs. 3 000 barn är intresserade av en förskoleplats. Kommunförbundet antar vidare att det i gruppen arbetslösa finns 1 000 som inte är aktivt arbetssökande, men vill ha plats om möjligheter finns. Den totala nettokostnaden för 4 000 barn uppgår enligt Kommunförbundet till 147 miljoner kronor. Avgifterna är beräknade till 8 000 kronor per år och plats.</p>
<p>Kommunförbundet visar också alternativa beräkningar. Kostnaden för 2 000 barn beräknas till 66 miljoner kronor. Avgifterna bedöms då till 8 000 kronor per plats. Kostnaden för 6 000 barn beräknas till 239 miljoner kronor. Avgifterna har då uppskattats till 1 000 kronor per år och plats.</p>
<p>I samtliga alternativ är platskostnaden beräknad till 40 800 kronor per år.</p>
<h2>Kostnadskonsekvenser med anledning av utökad rätt till fritidshem</h2>
<p>Kommittén har övervägt att ge samtliga barn i åldern 9–12 år tillgång till fritidshemsverksamhet. Om kommitténs överväganden resulterar i förslag om skyldighet för kommunerna att tillhandahålla denna form av verksamhet kan de ökade kostnaderna för kommunsektorn beräknas till nära 800 miljoner kronor enligt följande fördelning.</p>
<h2>6–9 år Hemmabarn</h2>
<p>Hösten 2001 var, enligt Skolverkets rapport Barnomsorg, skola och vuxenutbildning i siffror 2002, del 2, 316 129 barn, dvs. 68,6 % av samtliga barn i åldersgruppen 6–9 år inskrivna i någon form av barnomsorg.</p>
<p>Enligt föräldraundersökningen, som redovisas i Skolverkets rapport 203 , var det hösten 1999, 3 % av alla barn i åldersgruppen 6–9 år som inte hade men ville ha en plats (tabell 21). Det motsvarar hösten 2001 13 825 barn, vari ingår även de barn som inte har plats p.g.a. att deras föräldrar är arbetslösa eller föräldralediga .</p>
<p>Kostnaden i fritidshem var 2001 (senast kända kostnaden) 28 600 kronor per inskrivet barn. Den årliga bruttokostnaden för kommunsektorn beräknas, om de hemmavarande barnen erbjuds fritidshem, till ca 400 miljoner kronor.</p>
<p>Fritidshemsverksamheten är avgiftsbelagd. Enligt bestämmelserna om maxtaxa skall man betala högst 2 % av hushållets avgiftsgrundande inkomst för det första barnet och 1 % av inkomsten för det andra respektive tredje barnet. Avgifterna får dock inte överstiga 760 kronor i månaden för det första barnet och 380 kronor i månaden för det andra respektive tredje barnet. Från och med det fjärde barnet betalas ingen avgift. Enligt beräkningar (underlag från Finansdepartementet) blir avgiften i genomsnitt per månad för dessa barn 570 kronor. Som utgångspunkt kan det antas att avgift betalas för 10 månader, dvs. 5 700 kronor per plats och år. Avgifterna för 13 825 barn blir därmed ca 80 miljoner kronor.</p>
<p>Den ökade kostnaden, för att låta alla barn få tillgång till fritidshemsverksamhet, uppgår därmed till netto ca 320 miljoner kronor.</p>
<p>Kommentar :  Föräldraundersökningen genomfördes före maxtaxereformen. En ny undersökning genomförs i höst, men resultatet presenteras inte förrän efter årsskiftet. Genom att mer noggrant studera de svar som erhölls i den föräldraundersökning som genomfördes 1999 finner man att ca 7 000 barn avstår från fritidshem/ fam.daghem därför att det är för dyrt eller på grund av kommunens regler. Vad dessa barn har för omsorg i dag framgår inte (de kan t.ex. delta i öppen fritidsverksamhet). Ett par tusen barn anges dessutom av samma skäl inte ha öppen fritidsverksamhet fast de så önskar. För övrigt anges platsbrist, inte möjligt eller annat som skäl till att barnen inte har den verksamhet som efterfrågas. Om begränsningen görs så att bara hänsyn tas till de fall där föräldrarna anger att verksamheten är för dyr eller att det beror på kommunens regler skulle nettokostnaderna kunna reduceras med 35 %, dvs. med drygt 100 miljoner kronor.</p>
<h2>10–12 år Hemmabarn</h2>
<p>Hösten 2001 var 8,5 % av barn i åldern 10–12 år inskrivna i någon form av barnomsorg, dvs. 32 206 barn. Enligt föräldraundersökningen 1999 (tabell 21) var det 7 % av det totala antalet barn i denna åldersgrupp, som inte hade, men ville ha barnomsorg. Det motsvarar drygt 26 500 barn hösten 2001. En fritidshemsplats kostade hösten 2001, 28 600 kronor. Eftersom denna åldersgrupp, enligt uppgifter från Skolverket, (se rapport 203) hade lägre genomsnittlig närvaro än barnen 6–9 år, uppskattas kostnaden för 10–12 åringar till ca 80 % av den genomsnittliga platskostnaden, dvs. knappt 23 000 kronor. Den totala kostnaden blir därmed drygt 600 miljoner kronor.</p>
<p>Avgifterna (enligt uppgifter från Finansdepartementet) uppskattas till 550 kronor per månad. Antalet avgiftsmånader beräknas till 10 per år. De totala avgiftsintäkterna kan därmed uppskattas till 140 miljoner kronor.</p>
<h2>Slutsats</h2>
<p>Nettokostnaden för hemmabarnen blir således ca 460 miljoner kronor.</p>
<p>Kommentar:  Föräldraundersökningen har genomförts före maxtaxereformen. Genom att mer noggrant studera de svar som erhölls i den föräldraundersökning som genomfördes 1999 finner man att ca 4 000 barn avstår från fritidshem/fam.daghem därför att det är för dyrt eller på grund av kommunens regler. Vad dessa barn har för omsorg i dag framgår inte (de kan t.ex. delta i öppen fritidshemsverksamhet). Cirka 9 000 anges dessutom av samma skäl inte ha öppen fritidsverksamhet fast de så önskar. För övrigt anges platsbrist, inte möjligt eller annat som skäl till att barnen inte har den verksamhet som efterfrågas. Om begränsningen görs så att bara hänsyn tas till de fall där föräldrarna anger att verksamheten är för dyr eller att det beror på kommunens regler skulle kostnaderna kunna reduceras med ca 50 %, dvs. med ca 230 miljoner kronor.</p>
<h2>Barn i öppen fritidsverksamhet</h2>
<p>Det är enligt föräldraundersökningen 1999 ca 5 % av det totala antalet barn i denna åldersgrupp som deltar i öppen fritidsverksamhet. Det motsvarade hösten 2001 nära 19 000 barn. Vidare enligt föräldraundersökningen tycks 91 % av föräldrarna till dessa barn vara nöjda med omsorgsformen. Om de som inte är nöjda, 9 %, ca 1 700 barn, vill byta till fritidshem ökar kostnaderna med ca 25 miljoner kronor. Fritidshemsplatsen har enligt ovan beräknats kosta knappt 23 000 kronor. Den öppna fritidshemsplatsen är beräknad utifrån att totalkostnaden 2001, ca 150 miljoner, kronor fördelats på 19 000 barn, vilket innebär nära 8 000 kronor per barn.</p>
<p>Barn i den öppna fritidshemsverksamheten brukar bara betala för merkostnader i form av eventuella måltider och gemensamma utflykter. Om dessa barn skrivs in i fritidshem, tas en avgift ut som motsvarar 550 kronor per månad (uppskattning enligt uppgifter från Finansdepartementet). Antalet avgiftsmånader uppskattas till 10 och ger därmed 8,5 miljoner kronor i intäkter.</p>
<p>Nettokostnaden för att låta alla de barn, som enligt föräldraundersökningen inte är nöjda med sin omsorgsform få byta från öppen fritidshemsplats till fritidshemsplats blir således närmare 16 miljoner kronor per år.</p>
<h2>Skolskjutsar</h2>
<h2>Kostnadskonsekvenser med anledning av utökad rätt till skolskjuts</h2>
<p>Som framgår av beloppen ovan är det mycket svårt att uppskatta de exakta kostnaderna för eventuella reformer. Statiska underlag saknas i många fall. Kostnaderna påverkas också av om skjutsar får erbjudas med någon form av begränsning i t.ex. avstånd mellan hem och skola eller som enbart reseersättning eller terminskort.</p>
<p>Utfallet av reformerna kan också vara mycket varierande för de enskilda kommunerna. Kommunerna påverkas i olika hög grad beroende på antalet elever i verksamheterna samt geografiska och organisatoriska förutsättningar. Ersättningen till de enskilda kommunerna bör därför ta hänsyn till de olika förutsättningar som gäller för att så långt som möjligt kompensera för kommunens verkliga kostnader.</p>
<h2>Grundskolan vid val av annan skola än den kommunen anvisat Bakgrund</h2>
<p>Om det behövs med hänsyn till färdvägens längd, trafikförhållandena, funktionshinder för en elev eller någon annan särskild omständighet är eleverna i dag berättigade till skolskjuts. Hemkommunens skyldighet omfattar dock inte sådana elever som väljer att gå i en annan skola än den som kommunen anvisat.</p>
<p>Kommittén har övervägt att på olika sätt utvidga rätten till skolskjuts. Situationer som har lyfts fram är bl.a. att samtliga elever skulle vara berättigade till skolskjuts, vare sig de går i den skola som kommunen anvisat, en fristående skola eller i en annan skola.</p>
<h2>Antaganden och beräkningar</h2>
<p>Eftersom exakt statistik om skolskjutsar saknas, måste vissa antaganden göras. Olika antaganden och beräkningssätt kan visa olika kostnadsresultat som kan bedömas spegla verkligheten i högre eller mindre grad.</p>
<p>Här följer några exempel på beräkningar som visar kostnaden för utökad möjlighet att få skolskjuts. De olika beräkningarna indikerar kostnader för reformen i storleksordningen 100–450 miljoner kronor.</p>
<h2>Antalet elever och genomsnittskostnaden för skolskjuts per kommun</h2>
<p>Skolskjutskostnaderna för eleverna i fristående skolor kan antas motsvara skolskjutskostnaderna per elev i den kommunala grundskolan i den kommun där eleverna är folkbokförda.</p>
<p>Eftersom flertalet fristående skolor ligger i större kommuner är den genomsnittliga skolskjutskostnaden per elev i dessa kommuner relativt låg. Merkostnaden för elever i fristående skolor blir därmed ca 50 miljoner kronor per år.</p>
<p>Uppgifter om antalet elever som går i annan kommunal  skola än den som anvisats av hemkommunen, kan inte utläsas ur den officiella statistiken. Inom kort kommer dock en rapport från Skolverket där man kommer att kunna utläsa hur vanligt det är att man väljer annan kommunal skola.</p>
<p>Andelen elever i annan kommuns skolor var, hösten 2001, 0,9 %. Elever som går i en annan skola än den kommunen anvisat antas medföra kostnader som uppgår till minst samma belopp som eleverna i de fristående skolorna. Den totala kostnaden för reformen kan därmed uppskattas till sammanlagt 100–150 miljoner kronor.</p>
<h2>Antaganden med hjälp av exempel från Helsingborg</h2>
<p>Helsingborg genomförde våren 2002 en studie av sina skolskjutskostnader. Studien redovisades i skriften Ekonomiska konsekvenser av nytt regelverk för grundskoleelevers resor mellan hem och skola i Helsingborgs stad.</p>
<p>Den totala kostnaden för Helsingborgs grundskoletransporter uppgår enligt de regler som gällde våren 2002, där skolskjutsarna inte gällde för elever som valt annan skola än närområdesskolan, till 7,2 miljoner kronor. Skolskjutsarna kostade i genomsnitt ca 5 100 kronor per elev och läsår. Transporterna utförs antingen genom traditionell skolskjuts eller med hjälp av linjetrafiken. Eleverna i år 1–3 skall ha minst 2 km, eleverna i år 4-6 minst 2,5 km och eleverna i år 7–9 minst 3 km mellan hemmet och skolan för att vara berättigade till skolskjuts.</p>
<p>Enligt det förslag som behandlas i studien skall de elever som går i sin närområdesskola få skolskjuts. Övriga får färdbevis alternativt resebidrag på f.n. 3 000 kronor per läsår. De sistnämnda, dvs. elever som skulle bli berättigade enligt förslaget, medför 5,5 miljoner kronor i extra kostnader.</p>
<p>Helsingborg anger att 991 elever valt att gå i fristående grundskola (år 1–9). Av dessa kommer 586, eller ca 60 %, att få rätt till skolskjuts om rätten även omfattar elever vid fristående grundskolor.</p>
<p>Hösten 2001 fanns det ca 51 081 elever i landets fristående skolor . Om samma andel berättigade elever i fristående skolor antas gälla i hela riket som i Helsingborg, 60 procent, och kostnaden per elev antas vara 5 100 kronor, kan den totala kostnaden för skolskjuts till fristående skolor uppskattas till ca 150 miljoner kronor per år. Här har förutsatts att eleverna i fristående skolor har samma rätt till traditionell skolskjuts som övriga elever. I Helsingborg skulle dessa elever få färdbevis eller resebidrag.</p>
<p>De elever, som valt en annan kommunal skola , och tillkommer som skolskjutsberättigade enligt exemplet Helsingborg, är nära dubbelt så många (1 142) som de berättigade eleverna i de fristående skolorna. Det är svårt att dra generella slutsatser med underlag från enbart en kommun. Förhållandena kan dock bedömas vara likartade i övriga kommuner. Den totala kostnaden för reformen kan därmed beräknas uppgå till 450 miljoner kronor.</p>
<h2>Reseersättning utifrån antagande om skolkort för samtliga elever</h2>
<p>Det borde vara möjligt att i större städer och i förortskommuner lösa skolskjutsproblemet genom att låta eleverna åka med den reguljära kollektivtrafiken och ge dem terminskort eller motsvarande. Enligt Skolverkets statistik från hösten 2001 ligger 65 % av de fristående grundskolorna i storstadslänen (Stockholm, Skåne och Västra Götaland). Av de fristående skolornas totalt 51 081 elever hösten 2001 återfinns ca 40 000 elever i storstad, förortskommun eller större stad.</p>
<p>En förändring för eleverna i fristående skolor  ger, med hjälp av uppskattade belopp för terminskort eller motsvarande i de aktuella kommunerna, en kostnadsökning med ca 90 miljoner kronor per år.</p>
<p>Om de elever som valt annan kommunal skola  också berättigas till fri skolskjuts tillkommer, mot bakgrund av förhållandena i Helsingborgsexemplet, 175 miljoner kronor. Totalt ger detta ca 265 miljoner kronor i extra kostnader.</p>
<p>I beräkningarna förutsätts att samtliga elever får terminskort. Det är inte troligt att alla elever blir berättigade till skolskjuts eller reseersättning. Kostnaderna kan därmed antas bli lägre. Å andra sidan är det inte heller sannolikt att alla berättigade elever kan åka med den ordinarie kollektivtrafiken, utan kan behöva särskild skolskjuts som ger en högre kostnad per elev än ett terminskort.</p>
<h2>Slutsats</h2>
<p>Kostnaderna, som beräknas vara inom intervallet 100–450 miljoner kronor, kan delvis motsvara en tidigare besparing för kommunerna. Eleverna kan ha mist sin rätt till skolskjuts när de valt en annan skola än den skola som kommunen anvisat. Helsingborg anger i sitt exempel att 2,8 miljoner kronor av det tillskott som behövs, 5,5 miljoner kronor, utgörs av tidigare besparingar p.g.a. att eleverna valt annan skola än närområdesskolan. Den statliga ersättningen kan därför eventuellt reduceras i förhållande till det angivna beloppsintervallet. Å andra sidan kan kostnaderna komma att stiga än mer än beräknat. Erhålls skolskjuts lockar det säkert fler elever att välja annan skola.</p>
<p>Som framgår ovan är den faktiska merkostnaden för kommunkollektivet svår att exakt ange. Det är än mer osäkert att förutsäga den enskilda kommunens kostnader. Har inte kommunen tillgång till en organisation som möjliggör skolskjuts för en större grupp elever, än den som får skjuts i dag, kan större investeringar behöva göras. Skjutsarna för de nya elevgrupperna kan också vara svåra att samordna i den utsträckning som är möjligt för de elever som i dag får skjuts. Dessa nya elevgrupper kan också behöva längre och mer tidskrävande resor. Sammantaget kan det för en del kommuner innebära mycket höga kostnader, särskilt i initialskedet.</p>
<p>Som framgår ovan, kan kostnaderna också vara beroende av om det är möjligt att utnyttja kollektivtrafiken eller om särskilda skolskjutsar måste upphandlas i kommunerna. I de fall kollektivtrafik används kan det finnas kostnader inom trafikbolagen som inte redovisats i den statistik som legat till grund för beräkningarna.</p>
<h2>Obligatoriska särskolan (grundsärskolan) vid val av annan skola än den kommunen har anvisat Bakgrund</h2>
<p>Hösten 2001 gick 14 261 elever i den obligatoriska särskolan, varav 414 fullföljde skolgången i en fristående skola. Kostnaden, för skolskjuts per elev folkbokförd i kommunen var, 2001, 28 600 kronor.</p>
<p>Om även elever i den obligatoriska särskolan blir berättigade till skolskjuts, vare sig de går i den skola som kommunen anvisat, en fristående skola eller i en annan skola medför det ökade kostnader för kommunsektorn.</p>
<h2>Antaganden och beräkningar</h2>
<p>Vissa elever som går i fristående skolor  kan ha kostnadsfri skolskjuts redan i dag. Kommunen kan, på grund av elevens speciella behov, bedöma det angeläget att eleven får skolgång i just den skola som eleven går i. Här antas dock att samtliga elever som går i fristående skolor inte har tillgång till kostnadsfri skjuts. Kostnaderna beräknas i enlighet med dessa antaganden uppgå till ca 12 miljoner kronor.</p>
<p>I vilken omfattning eleverna väljer andra kommunala skolor  är inte möjligt att få fram ur den offentliga statistiken. Uppskattningsvis kan kostnaderna för dessa elever vara av samma omfattning som för elever i fristående skolor, dvs. ca 12 miljoner kronor.</p>
<p>Kostnadsökningen, för elever i den obligatoriska särskolan om eleverna får utvidgad rätt till skolskjuts, blir 20–30 miljoner kronor.</p>
<p>Som framgår ovan grundar sig beräkningarna på genomsnittliga skjutskostnader per folkbokförd elev. Den verkliga kostnaden, om eleverna får skjuts, när de själva väljer skola, är svår att exakt ange. Det kan i dessa fall bli fråga om längre transporter än vad eleverna har enligt gällande regler. Kostnaderna kan då bedömas bli högre. I gengäld går säkert en del elever redan i dag i en annan skola än den närmast belägna och får ändå tillgång till kostnadsfri skolskjuts av hemkommunen på grund av de specifika behov eleven har. Denna merkostnad inryms då redan i kommunernas befintliga budgetram.</p>
<h2>Skolskjuts för funktionshindrade vid val av annan skola än den kommunen anvisat</h2>
<p>Om samtliga funktionshindrade skall få rätt till skolskjuts, även i de fall där kommunen inte anvisat den skola där eleven går, kan kostnaderna öka enligt följande.</p>
<h2>Bakgrund</h2>
<p>Enligt uppgifter om antalet elever, som bland annat kan avläsas i Skolverkets rapport , finns det ca 2 500 rörelsehindrade, 1 000 synskadade samt 4 000 utvecklingsstörda i träningsskolan, dvs. nära 8 000 elever som troligen utnyttjar skolskjuts för att ta sig till och från skolan.</p>
<p>Grundsärskoleeleverna hade 2001 en genomsnittlig skolskjutskostnad på 28 600 kronor . Träningsskoleeleverna utgör ca 30 % av elevantalet i den obligatoriska särskolan. Den totala kostnaden är ca 390 miljoner kronor. Om det kan antas att det i huvudsak är träningsskoleelever som har skolskjuts blir kostnaden per skjutsad elev ca 90 000 kronor.</p>
<p>Om kostnaderna för övriga funktionshindrade antas vara lägre t.ex. 50 000 kronor per elev kan den sammanlagda kostnaden för funktionshindrades resor motsvara 565 miljoner kronor.</p>
<h2>Slutsats</h2>
<p>Om vi antar att fritt val av skola för funktionshindrade ger ökade reskostnader motsvarande 5 %, blir merkostnaden ca 25 miljoner kronor.</p>
<h2>Förskoleklassen</h2>
<p>Eleverna i förskoleklass har i dag ingen rätt till skolskjuts. Om eleverna i förskoleklassen ges rätt till skolskjuts på samma villkor som eleverna i grundskolan får skolskjuts, innebär det kostnadsökningar för kommunsektorn.</p>
<p>Kostnaderna kan bedömas i förhållande till kostnaderna för grundskoleelevernas skolskjuts 2001, enligt Skolverkets rapport (Dnr 2002:1716). Dessa uppgifter redovisar dock bara den genomsnittliga kostnaden för en grundskoleelev, 1 650 kronor per elev, utan hänsyn tagen till ålder eller form av skolskjuts.</p>
<p>Kostnaderna för skolskjuts för elever i förskoleklass uppgår enligt ovan nämnda antaganden till ca 165 miljoner kronor. Beloppet gäller för 99 615 elever, dvs. det antal barn som gick i förskoleklass höstterminen 2001 enligt Skolverkets rapport . Om hänsyn tas till enbart de som går i kommunala förskoleklasser blir kostnaden ca 10 miljoner kronor mindre. Om även de elever som valt annan kommunal förskoleklass än den som kommunen anvisat, exkluderas ur materialet kan kostnaderna antas bli ytterligare några miljoner kronor lägre än de ovan redovisade kostnaderna anger.</p>
<p>Kostnaderna om eleverna i förskoleklassen berättigas till skolskjuts på samma villkor som eleverna i grundskolan uppskattas till 150– 165 miljoner kronor. Det lägre beloppet förutsätter att bara elever som går i den av kommunen anvisade förskoleklassen får rätt till skolskjuts.</p>
<p>Ju yngre eleverna är desto svårare kan det vara att klara den aktuella trafiksituationen som fotgängare eller cyklist. Det kan också vara svårt att utnyttja den reguljära kollektivtrafiken, vilket innebär att särskilda skolskjutsar kan behöva anlitas. Kostnaden per elev kan därmed tänkas bli högre än vad den genomsnittliga kostnaden för en grundskoleelev är. Å andra sidan kan det tänkas att färre elever i förskoleklassen har en resväg som kräver transport, jämfört med äldre elever.</p>
<p>De enskilda eleverna som kan behöva skolskjuts kan komma att kosta alltifrån 0 kronor upp till en avsevärt högre summa än den som angivits som genomsnittskostnaden för grundskoleelever. I de enskilda fallen måste hänsyn tas till den befintliga organisationen för skolskjutsar i kommunen samt tillgången på kollektivtrafik och/eller tillgängliga skolskjutsfordon och chaufförer.</p>
<h2>Fritidshemmen</h2>
<p>Eleverna har i dag ingen rätt till skolskjuts till eller från fritidshemmet.</p>
<h2>Antaganden och beräkningar</h2>
<p>Det är även här svårt att exakt beräkna kostnaderna för kommunerna om fritidshemsbarnen skall få rätt till skolskjuts till och från fritidshemmet. Kostnaderna bedöms utifrån den genomsnittliga skolskjutskostnaden för en grundskoleelev. Det fanns hösten 2002 totalt 336 508 inskrivna barn i fritidshemsverksamheten (även förskoleklassbarn). Om kostnaderna per barn i fritidshemsverksamheten beräknas kosta i genomsnitt samma per elev som i grundskolan år 2001, 1 650 kronor, blir den totala kostnaden för fritidshemsbarnen drygt 550 miljoner kronor per år.</p>
<p>En del av dessa kostnader svarar säkert kommunerna för redan i dag. Barnen kan ha fått busskort av kommunen eller har möjlighet att använda särskild skolskjuts till skolan från hemmet på morgonen. Här bör också noteras att innan utbyggnaden av fritidshemsverksamheten tillhandahöll kommunerna skolskjuts för en större andel barn i den aktuella åldern än vad de gör i dag.</p>
<p>Om kommunernas skyldighet kommer att omfatta även fritidshemsbarnen kan därför den statliga kostnaden uppskattas stanna vid ett lägre belopp, kanske ca 200 miljoner kronor per år.</p>
<p>Om hänsyn tas till även familjedaghemsbarnen i åldern 6–12 år blir det ytterligare ca 10 000 barn som blir berättigade till skolskjuts. Dessa barn medför en kostnad motsvarande drygt 16 miljoner kronor. Eftersom även dessa barn, redan i dag, delvis kan ha tillgång till skjuts bekostad av kommunen, bör merkostnaden stanna på en lägre kostnad. Här kan det dock bli frågan om tre skjutsar per dag, vilket kan öka beloppet. Uppskattningsvis kan kostnaden beräknas till ca 15 miljoner kronor årligen.</p>
<p>Vid en utökad rätt till fritidshemsplats, beräknas antalet elever öka med drygt 40 000. Denna utökning kan ge merkostnader motsvarande ca 70 miljoner kronor. Dessa elever har troligen redan skolskjuts och ger därmed inga extra kostnader, om inga särskilda turer måste ordnas just för denna grupp nya barn.</p>
<p>Den totala kostnaden för skolskjuts till fritidshemsbarn uppskattas till drygt 200 miljoner kronor. Kostnadsuppgiften utgår från skolskjutskostnaden per elev i grundskolan reducerad med en uppskattad volym av de skjutsar som kommunerna redan i dag tillhandahåller de aktuella åldersgrupperna, i form av skjutsar till och från fritidshemmet.</p>
<p>De beräknade kostnaderna påverkas i hög grad av hur många olika turer kommunerna kommer att bli skyldiga att anordna för att barnen skall få sin rätt tillgodosedd och hur effektiv skjutsorganisation den enskilda kommunen kan ordna. Initialt kan kostnaderna vara högre än vad som antagits ovan på grund av att befintlig organisation inte klarar det ökade behovet av skolskjutsar.</p>
<p>Kostnaden bygger på en genomsnittskostnad i den obligatoriska särskolan. De flesta elever som väljer att gå ytterligare ett år kan antas vara träningsskoleelever, vilka är mer resurskrävande än grundsärskoleelever. På grund av att just dessa elever sannolikt har behov av hjälp även utanför skolan kan kostnadsreduceringar till en del ske inom annan kommunal verksamhet och därmed kompensera de högre kostnaderna för denna elevgrupp.</p>
<p>Trots att kostnaderna, enligt ovan, kan förväntas öka för eleverna i grundsärskolan kan kostnaderna antas bli oförändrade för särskolan i sin helhet. Det extra år som eleverna kan antas gå i grundsärskolan om möjlighet ges, kan medföra att elevernas benägenhet att gå i gymnasiesärskolan minskar. Därmed förändras inte den totala skoltiden i förhållande till vad som nu är fallet.</p>
<h2>Kostnadskonsekvenser med anledning av utökad timplan för elever i utbildning inom ämnesområden (träningsskoleelever)</h2>
<p>Dessa elever skall i likhet med övriga elever ha en utbildning som omfattar minst 6 665 timmar.</p>
<p>Den totala kostnadsökningen i kommunerna är av mycket begränsad omfattning.</p>
<p>Skolverket har genomfört en undersökning av de ekonomiska konsekvenserna av förslaget. Undersökningen omfattar 20 skolor/rektorer. En majoritet av rektorerna (11 st) uppger att den föreslagna ändringen inte kommer att medföra några ökade kostnader för lärare och assistenter.</p>
<p>I de fall kostnader uppstår för lärarlöner kan den ökade tiden i skolan innebära att eleverna tillbringar mindre tid i fritidsverksamheten och eventuellt på elevhem. Kommunernas kostnader för skolbarnsomsorg, korttidstillsyn enligt LSS och ”elevboende” minskar således när eleverna får fler timmar i skolan.</p>
<p>Den föreslagna ökningen av undervisningstiden i grundsärskolan kommer enbart att innebära marginella nettokostnadsökningar för kommunerna. Kostnadsökningen (ca tre miljoner kronor) beräknas därför kunna rymmas inom befintliga budgetramar).</p>
<p>Kommittén föreslår att enbart lärare med föreskriven utbildning eller lärare med tillsvidareanställning skall få sätta betyg samt rätt till omprövning av betyg. Förslagen bedöms öka kommunernas kostnader med ca 150 miljoner kronor.</p>
<h2>Lärare för betygsättning</h2>
<p>Bakgrund</p>
<p>Betyg beslutas av läraren. Enligt förslaget skall skollagen kompletteras med krav på särskilda lärare för betygsättning när läraren inte är behörig. Även den som inte har föreskriven utbildning, men ändå anställts utan tidsbegränsning enligt 2 kap. 14 §, har enligt förslaget rätt att sätta betyg.</p>
<p>Uppgifterna i nedanstående tabell är hämtade från Skolverkets rapport Pedagogisk personal i barnomsorg, skola och vuxenutbildning – bedömning av behov och tillgång. Materialet bygger på statistik från hösten 2001. Uppgifterna inkluderar även lärare vid fristående skolor.</p>
<p>Av ovanstående heltidstjänster utan pedagogisk högskoleutbildning har 2 811 inom gymnasieskolan, 5 408 inom grundskolan och 754 inom komvux tillsvidareanställningar.</p>
<p>Om de obehöriga lärarna antas ha lärare för betygsättning 2 veckor per år (en vecka per termin) kan kostnaderna motsvara ca 6 % av en lärares heltidslön (2 veckor av 34 veckors undervisning per år).</p>
<p>Grundskolan och gymnasieskolan</p>
<p>Om samtliga lärare i gymnasieskolan och 20 % av lärarna i grundskolan utan pedagogisk högskoleutbildning eller tillsvidareanställning antas sätta betyg och dessa under 2 veckor har betygsättande lärare till sin hjälp, blir det en merkostnad, som uppgår till 105 miljoner kronor per år . Grundskolans andel av beloppet utgör 40 miljoner kronor.</p>
<p>Komvux</p>
<p>Om samtliga lärare inom komvux utan pedagogisk högskoleutbildning eller tillsvidareanställning antas ha lärare för betygsättning under två veckor per år, får kommunerna en merkostnad, som uppgår till 17 miljoner kronor årligen.</p>
<p>Övriga skolformer</p>
<p>Totalt finns ca 700 obehöriga lärare i särskolan, särvux och den statliga specialskolan. Om behov av lärare för betygsättning bara beräknas uppstå i gymnasiesärskolan och särvux kan kostnadsökningen uppskattas till 2,5 miljoner kronor.</p>
<p>Övrigt</p>
<p>Det kan noteras att kommunerna i dag har en reducerad kostnad för icke behöriga lärare som kan uppskattas till nära 1,5 miljard kronor.</p>
<p>Beräkningen grundar sig på uppgifterna om antalet lärare som saknar pedagogisk högskoleutbildning (enligt ovan) och lönedifferensen mellan dem och tillsvidareanställda lärare.</p>
<h2>Omprövning av betyg</h2>
<p>Bakgrund</p>
<p>En bestämmelse om omprövning av betyg föreslås i skollagen. För att omprövningen skall få önskad effekt och inte hindra elevens möjligheter till fortsatta studier förutsätts ett enkelt och snabbt förfarande i samband med omprövningen. Omprövningen antas ske på lokal nivå. Med lokal nivå menas här att omprövningen görs av rektor och annan lärare än den som har satt betyget. Huvudmannen utser lärare från en annan skolenhet. Den medbedömande läraren skall ha föreskriven lärarutbildning eller vara lärare med tillsvidareanställning. Samma modell föreslås gälla för såväl offentliga skolor som för enskilda. Resultatet av omprövningen skall inte kunna överklagas.</p>
<p>Omprövningen skall begränsas till sådana betyg som får rättsverkan genom att de t.ex. utgör förutsättning för högre studier. Betyg som det här kan bli frågan om är slutbetyg från grundskolans årskurs 9 och slutbetyg ifrån gymnasieskolan, särskolan, gymnasiesärskolan, specialskolan och komvux.</p>
<p>Omfattningen av antalet omprövningar är ytterst svår att förutsäga. Med sannolikhet är kostnaderna högre den första tiden innan elever, lärare och skolledning fått erfarenhet av att hantera de nya förutsättningarna. Elever lär sig när det är lönt att diskutera sina betyg efter att tidigare elever prövat sina möjligheter att få betygen justerade. Personalen lär sig med tiden att hitta rutiner och möjligheter till effektivitetsvinster för att klara elevernas begäran om omprövning. I detta sammanhang kan nämnas att Skolverket i år haft i uppdrag att genomföra kompetensutveckling av lärare i grundskolan, gymnasieskolan och gymnasial vuxenutbildning om kunskapsbedömning och betygssättning.</p>
<p>Gymnasieskolan</p>
<p>Kostnaderna för gymnasieskolan kan beräknas enligt följande.</p>
<p>Vid varje gymnasieenhet antas en rektor vara sysselsatt en vecka per år med omprövningar. För den medbedömande lärarens del beräknas tidsåtgången vara längre. Naturligtvis är det inte bara en lärare som är inblandad. Flera ämnen kräver flera lärare. Den sammanlagda tiden för de anlitade lärarna antas vara två veckor.</p>
<p>Kostnaden för en rektor under en vecka, beräknas till ca 12 000 kronor, inklusive arbetsgivaravgifter (månadslön 33 000 kr). Hösten 2001 fanns det 654 gymnasieskolor. Kostnaderna för skolledarnas arbete för omprövning av betyg i gymnasieskolan kan därmed uppskattas till nära 8 miljoner kronor per år. Lärarlönen för två veckors arbete per år kan på motsvarande sätt beräknas till ca 16 000 kronor inklusive arbetsgivaravgifter (månadslön 23 000 kr). Om samtliga gymnasieskolor i genomsnitt kan behöva avlöna en eller flera lärare per år till en kostnad av 16 000 kronor, blir den sammanlagda kostnaden för kommunerna ca 10 miljoner kronor. Kostnaderna för omprövning av gymnasiebetyg kan alltså beräknas till sammanlagt 18 miljoner kronor per år för både bedömare och rektor.</p>
<p>Grundskolan</p>
<p>När det gäller omprövning av grundskolebetyg är det om möjligt ännu svårare att uppskatta den kostnad som förslaget kan medföra. För närvarande lämnar drygt 100 000 elever grundskolan varje år. Av de elever som lämnade grundskolan 2001 gick 97 % vidare till gymnasieskolan. Allt fler elever har kommit in på de program som de vill gå på. Läsåret 2001/02 kom 83 % av de sökande in på sitt förstahandsval. I storstäderna var det i genomsnitt åtta av tio. Glesbygdskommunerna hade högst andel sökande som kom in, 86 %.</p>
<p>Vid en möjlighet till omprövning kan det bedömas vara just de elever som inte kan komma in på sitt förstahandsval som vill få sina betyg omprövade. De elever som vill ha omprövning kan därmed bedömas finnas bland dessa, ca 18 000 elever, som motsvarar den andel som inte kommit in på sitt förstahandsval.</p>
<p>Allt fler elever kan tänkas komma in på de program och skolor de önskar, genom att kommunerna själva har en viss möjlighet att organisera verksamheten så att allt fler elever får sina förstahandsval tillgodosedda. I de fall många elever söker till specifikt attraktiva kommunala skolor eller program eller fristående gymnasieskolor kan det dock vara svårt att tillgodose allas önskemål. Även om de flesta kommuner försöker tillgodose elevernas förstahandsval, och betygens betydelse därmed minskar, kan nämnas att t.ex. Stockholm infört intagning enbart på betyg. Detta kan eventuellt få betydelse för intresset för omprövning av grundskolebetyg.</p>
<p>Det fanns totalt 5 075 grundskolor läsåret 2001/02. Cirka 1 500 av dessa skolor hade elever i årskurs 9 och kan därmed komma att påverkas av förslaget till omprövning av betyg. Mot bakgrund av det ovan angivna antalet elever som kan beröras, är det i genomsnitt 12 elever per skola som skulle kunna vara intresserade av att få sina betyg i ett eller flera ämnen omprövade. Sannolikt kommer inte samtliga dessa elever att kräva någon justering av betygen och flertalet av de elever som begär omprövning kommer att göra det i enbart ett eller ett par ämnen.</p>
<p>Under ovan nämnda förutsättningar skulle omprövningen inom grundskolan uppskattningsvis kunna komma att belasta en rektor och en lärare per skola en halv vecka vardera, varje år. Kostnaderna per år och skola uppgår därmed till 5 000 kr för rektor inklusive arbetsgivaravgifter (månadslön 30 000 kr) och 4 000 kronor för lärare (månadslön 24 000 kronor). Den totala kostnaden för samtliga skolor med elever i årskurs 7-9 blir enligt denna beräkningsmetod ca 13,5 miljoner kronor, varav personalkostnader för rektorer utgör 7,5 miljoner kronor.</p>
<p>Komvux</p>
<p>Hösten 2001 fanns det 317 206 elever i komvux. Omräknat till heltidsstuderande var det 194 951 elever. Även dessa elever skall enligt förslaget ha rätt till omprövning av betyg. Hur många komvuxelever som kommer att vara missnöjda med sina betyg och begära omprövning är naturligtvis i likhet med benägenheten till omprövning i övriga skolformer svårt att förutsäga.</p>
<p>Som antagande förutsätts att kostnaderna för omprövning i komvux förhåller sig som till kostnaderna i gymnasieskolan på samma sätt som antalet heltidsstuderande i komvux förhåller sig till antalet gymnasieelever. Om komvuxeleverna kommer att använda sig av omprövningsrätten i högre grad kan ju den beräknade kostnaden som utgår ifrån gymnasieskolan antas vara för låg. Men det kan också vara så att omprövningarna blir färre p.g.a. att vuxna elever har lättare att förutse sina möjligheter att höja betyg efter omprövning och därför bara begär detta i de fall de känner sig säkra på att nå ett positivt resultat.</p>
<p>De heltidsstuderande komvuxeleverna var hösten 2001 ca 60 % av antalet elever i gymnasieskolan. Kostnaderna för omprövning i komvux beräknas därför uppgå till ca 60 % av kostnaderna för gymnasieskolan, dvs. 11 miljoner kronor, varav rektorsinsatsen beräknas uppgå till 5 miljoner kronor.</p>
<p>Grundsärskolan och gymnasiesärskolan</p>
<p>Kostnaderna i särskolan kan bedömas som ytterst marginella. I grundsärskolan ges bara betyg i de fall eleven eller elevens vårdnadshavare begär det. Inte heller i gymnasiesärskolan kan det antas bli så vanligt förekommande att det kan komma att belasta rektor och lärare i någon nämnvärd omfattning.</p>
<p>Specialskolan</p>
<p>Specialskolorna finansieras av staten. Kommunerna betalar bara en mindre del i avgift för de elever som tas emot i skolan.</p>
<p>Kostnaderna kan antas vara marginella. Hösten 2001 fanns det 68 elever i årskurs 9 och 85 elever i årskurs 10.</p>
<p>Ledningsfunktionen</p>
<p>Många förslag har lagts från statens sida som påverkat skolledningen. Medel för merarbetet i de föreslagna åtgärderna har sällan diskuterats. Här kan t.ex. nämnas kravet på kvalitetsredovisning samt lämplighetsprövning av personal. I det sistnämnda exemplet krävs t.ex. ett mer noggrant rekryteringsförfarande än före lagstiftningen.</p>
<p>I regeringens utvecklingsplan Utbildning för kunskap och jämlikhet (skr. 2001/02:188) behandlas ledarskapet. Regeringen menar att en samlad bild av utvecklingen och skillnader mellan olika kommuner saknas när det gäller rektors förutsättningar för ett modernt ledarskap. Särskilt gäller detta hur ledningsorganisation och arbetsorganisation för stöd för rektors ledarskap utvecklas. Regeringen avser därför, enligt utvecklingsplanen, att ta initiativ till att skolans ledningsstruktur kartläggs och utvärderas. Frågan har också belysts i budgetpropositionen för 2003. Det är därför tveksamt om rektorsinsatsen för omprövningen skall redovisas och ersättas som en särskild kostnad i detta sammanhang.</p>
<h2>Kostnadskonsekvenser av rätt till överklagande av särskilt stöd</h2>
<p>Kommitténs förslag ger möjlighet till överklagande av beslut om elevers rätt till särskilt stöd. Därmed beräknas kostnaderna öka för Skolväsendets överklagandenämnd.</p>
<p>Bakgrund</p>
<p>I dag kan beslut om särskild undervisningsgrupp överklagas genom förvaltningsbesvär. Det rör sig om ca 5 ärenden per år.</p>
<p>För närvarande handlägger Skolväsendets överklagandenämnd drygt 600 ärenden per år. Överklagandenämndens totala kostnader inklusive lokaler och inventarier är ca 2,5 miljoner kronor. Varje ärende kan därför uppskattas kosta ca 4 000 kronor.</p>
<p>Framtida överklaganden</p>
<p>För att få en uppskattning om antalet ärenden som kan komma att överklagas har ansvariga för Skolverkets anmälningar i stödärenden tillfrågats. De säger sig ha mycket svårt att ange hur många de kan tänkas bli, men menar dock att som en mycket grov uppskattning bör antalet ärenden per år ligga i intervallet 200–400. Mot denna bakgrund antas kostnaderna ligga mellan 0,8 och 1,6 miljoner kronor.</p>
<p>Skolverkets tillsyn</p>
<p>Det är mycket vanskligt att i förväg bedöma i vad mån Skolverkets tillsyn kan komma att beröras av förslaget.</p>
<p>Skolverkets enhet för tillsyn behandlar särskilt stöd i skolan även i de fall det inte finns beslut fattade om åtgärdsprogram. Överklagandenämnden kommer bara att ta ställning till de beslut som har fattats av rektor som rör åtgärdsprogrammen för stöd. En del överklaganden kommer förmodligen, beroende på ärendets karaktär, att behöva behandlas som tillsynsärenden även om beslut i fråga om stöd finns. En del ärenden kommer endast att behöva behandlas i Överklagandenämnden och andra kan komma att kräva behandling både som tillsynsärende och i Överklagandenämnden. Kostnaderna för Skolverkets tillsyn i ärenden för särskilt stöd bedöms därför inte kunna reduceras.</p>
<p>Slutsats</p>
<p>Merkostnaderna för möjlighet till överklagande i Överklagandenämnden av åtgärdsprogrammen för stöd bedöms ligga i storleksordningen 0,8–1,6 miljoner kronor per år.</p>
<h2>Kostnadskonsekvenser med anledning av rätt för barn till beskickningsmedlemmar att delta i skola, förskoleverksamhet och skolbarnsomsorg</h2>
<p>Förslaget innebär ökade kostnader för kommunerna</p>
<p>Underlag</p>
<p>Kostnadsberäkningarna är baserade på kommunernas bokslut för år 2001 enligt Skolverkets rapport (dnr. 2002:1716). Uppgifter om antalet barn har hämtats från regeringskansliets statistik avseende barn till beskickningsmedlemmar. Uppgifterna visar inte ett genomsnitt av antalet barn som vistas i Sverige under en viss tidsperiod, utan speglar enbart bilden av hur det ser ut vid ett visst tillfälle under 2002.</p>
<p>Förskoleklassen</p>
<p>Det finns 24 st. 6-åringar som kan antas gå i förskoleklass. Kostnaderna för dessa barn har beräknats uppgå till 890 000 kronor. Om ingen ersättning ges för barn som kommer från EU/EES uppgår statens kostnad till 780 000 kronor.</p>
<p>Grundskolan</p>
<p>Antalet elever i grundskoleåldern (7-15 år) är för närvarande 318. Kostnaderna beräknas uppgå till ca 19 miljoner kronor. Tas ingen hänsyn till barn som kommer från EU/EES uppgår kostnaden till ca 17 miljoner kronor.</p>
<p>Gymnasieskolan</p>
<p>Med den genomsnittliga programkostnaden som grund och under förutsättning att nästan samtliga barn i denna åldersgrupp (97,5 %) går i gymnasieskolan beräknas dessa elevers (113) skolgång till ca 9 miljoner kronor. Om ingen hänsyn tas till elever inom EU/EES blir kostnaden 7,5 miljoner kronor. Det kan dock vara troligt att eleverna föredrar ett studieförberedande program, vars kostnader är lägre än genomsnittskostnaden. Å andra sidan kan eleverna tänkas få extra resurser i form av svenska som andraspråk och i det egna modersmålet, vilket kan fördyra deras skolgång.</p>
<p>Förskoleverksamhet och skolbarnsomsorg</p>
<p>Barn i förskoleåldern 1–5 år antas delta i barnomsorg i samma utsträckning som de svenska barnen gör. Beräkningarna utgår ifrån att de deltar i förskolan och inte är i familjedaghem. Barnen i förskoleklassen och skolan antas delta i skolbarnsomsorg i samma omfattning som övriga barn i Sverige gör. Beräkningarna utgår ifrån kostnaden för en fritidshemsplats.</p>
<p>Det har inte varit möjligt att få information om inkomsterna för familjerna som har barn. Det har inte heller varit möjligt att få uppgift om antalet barn per familj och barnens ålder. Avgifterna grundar sig därför inte på statistiska underlag utan är skattade efter en rimlighetsbedömning.</p>
<p>I genomsnitt antas det finnas två barn per familj. De två barnen i familjen antas tillhöra samma åldersgrupp. I åldersgruppen 4–5 år har allmänna förskolan beräknats få till följd att kommunerna nedsätter maxtaxeavgiften motsvarande tre timmar av en heltidsplats (3/8). Föräldrarna förväntas ha en sammanlagd lön som ger avgifter enligt maxtaxetaket. Avgifterna har beräknats under 10 månader per år.</p>
<p>Kostnaderna för en fritidshemsplats för en 10–12-åring har beräknats motsvara 80 % av genomsnittskostnaden för en plats.</p>
<p>I åldern 1–5 år beräknas 88 barn vilja delta i förskoleverksamhet. Nettokostnaden uppgår, enligt ovan nämnda antaganden, till ca 7 miljoner kronor. Om inte kostnaderna för barnen från länder inom EU/EES skall ersättas uppgår antalet barn till 80 och kostnaderna kan reduceras med ca 0,5 miljoner kronor.</p>
<p>Totalt 93 barn antas vara på fritidshem i åldersgruppen 6-12 år och ger enligt ovan nämnda beräkningsgrunder en nettokostnad runt 2 miljoner kronor. Om inte barnen som kommer från länder inom EU/EES skall ingå, minskar antalet barn till 80 och kostnaderna med ca 300 000 kronor.</p>
<p>Det är bara ett fåtal barn i Sverige i åldern 10–12 år som deltar i skolbarnsomsorgen (8,5 %). Det finns dock även öppen fritidsverksamhet för denna åldersgrupp. Skolverket har i rapporten Barnomsorg – tillgång och efterfrågan på barnomsorg för barn 10– 12 år med olika social bakgrund angivit att 5 % av 10–12 åringarna deltar i denna form av verksamhet. Det finns ingen kostnadsstatistik per deltagare för den öppna fritidsverksamheten. Med hjälp av den information som finns att tillgå, uppskattas denna form av verksamhet ge ytterligare kostnader motsvarande ca 50 000 kronor.</p>
<p>Internationella organisationer</p>
<p>Kostnader för skola och barnomsorg för barn till anställda i internationella organisationer ingår i ovanstående beräkningar. Kostnaderna för dessa barn/elever kan uppskattas till ca 2 miljoner kronor.</p>
<h2>Kostnadskonsekvenser med anledning av skyldighet för kommunerna att erbjuda förskola/fritidshem i stället för familjedaghem</h2>
<p>Kommitténs förslag att låta alla barn som vill välja förskola/fritidshem i stället för familjedaghem inom en 5-årsperiod kan påverka kommunernas budget med 100–175 miljoner kronor</p>
<h2>1–3 år</h2>
<p>Hösten 2001 fanns 22 723 barn, som var tre år eller yngre, inskrivna i familjedaghem. Föräldraundersökningen från 1999 visar att 90 % av föräldrarna med barn 1–5-år var nöjda med familjedaghem som omsorgsform. Av dem som inte är nöjda vill ca hälften välja annan omsorgsform (kommunal eller enskild förskola).</p>
<p>Kostnadsskillnaden per inskrivet barn i omsorg i förskola i förhållande till familjedaghem var enligt Skolverkets rapport ca 25 000 kronor. Om hälften av dem som inte är nöjda med familjedaghem som omsorgsform, dvs. ca 1 000 barn, väljer att vara i förskola hela dagen, blir merkostnaden i förhållande till familjedaghem ca 25 miljoner kronor.</p>
<p>Avgifterna påverkas inte eftersom föräldrarna betalar samma avgift i familjedaghem som i förskola. Finns det några skillnader i avgiftsuttag är det ett kommunalt beslut som inte inverkar på dessa beräkningar.</p>
<h2>4–5 år</h2>
<p>I propositionen Maxtaxa och allmän förskola m.m. (prop. 1999/2000:129) antogs 60 % av familjedaghemsbarnen välja att gå del av dagen i allmän förskola.</p>
<p>Kostnadsskillnaden mellan familjedaghemsbarn och förskola uppgår till ca 25 000 kronor per barn (se ovan). Det fanns ca 17 000 barn i familjedaghem hösten 2001 i åldern 4–5 år . Om samtliga 60 %, motsvarande ca 10 000 barn hösten 2001, vill gå i förskola hela omsorgstiden, ger det kostnadsökningar motsvarande 250 miljoner kronor. Föräldraavgifterna påverkas inte, eftersom det normalt är samma avgift i förskola som familjedaghem.</p>
<p>Enligt propositionen Maxtaxa och allmän förskola ersätts kommunerna fr.o.m. införandet av allmän förskola med 10 000 kronor per plats för de kostnader familjedaghemsbarnens dubbla verksamheter förorsakar. Denna ersättning motsvarar 100 miljoner kronor för det antal barn som antagits enligt ovan.</p>
<p>Under förutsättning av att samtliga de barn som i propositionen Maxtaxa och allmän förskola m.m. antogs vilja gå del av dagen i allmän förskola nu vill ha heldagsomsorg i förskola, kan kommitténs överväganden uppskattas ge merkostnader motsvarande 150 miljoner kronor.</p>
<p>Om bara hälften av de barn som antogs vilja gå del av dagen i allmän förskola enligt propositionen om Maxtaxa och allmän förskola m.m. kommer att vilja gå hela dagen i förskola uppgår merkostnaden till 75 miljoner kronor.</p>
<h2>6–9 år</h2>
<p>Hösten 2001 fanns det 8 887 barn i åldersgruppen 6–9 år som var placerade i familjedaghem. Enligt föräldraundersökningen (tabell 17) , var 96 % av föräldrarna, till de barn som hösten 1999 var placerade i familjedaghem, nöjda med omsorgsformen. Det kan därmed antas att 4 % vill byta omsorgsform. Det motsvarade, hösten 2001, 355 barn.</p>
<p>År 2001 kostade ett inskrivet barn i familjedaghem 65 600 kronor. De flesta barn i familjedaghem är i förskoleåldern och har längre vistelsetid än skolbarnen. De kräver dessutom vanligtvis mindre omsorg den tid de tillbringar i verksamheten än yngre barn. Kostnaderna kan därför uppskattas till ca 28 000 kronor per barn. Det är ca 800 kronor lägre än för en plats i fritidshem . Vill 355 barn som nu är i familjedaghem börja i fritidshem ger det ökade kostnader för kommunsektorn motsvarande knappt 300 000 kronor.</p>
<p>Avgifterna påverkas inte eftersom barnen troligen har samma avgift oavsett omsorgsform. Maxtaxereformen gör ingen skillnad mellan dessa former av skolbarnsomsorg.</p>
<h2>10–12 år</h2>
<p>Enligt uppgifter från Skolverket befinner sig mindre än 0,5 % av barnen i denna åldersgrupp i familjedaghem. Hösten 2001 var det 954 barn . Enligt föräldraundersökningen (tabell 17 ) var 91 % av föräldrarna med 10–12-åringar nöjda med familjedaghem som omsorgsform. Om de som inte är nöjda, 9 % av barnen (85 barn), antas önska plats i fritidshem i stället för familjedaghem, kan kostnaderna beräknas öka med ca 55 000 kronor per år.</p>
<p>Beräkningarna grundar sig på mellanskillnaden mellan kostnaden för en plats i familjedaghem för 10–12 åringar, 22 200 kronor, och en plats i fritidshem, knappt 23 000 kronor (80 % av platskostnaden för barn 6–12 år) . Avgifterna påverkas normalt inte vid byte från familjedaghem till fritidshem.</p>
<h2>Kostnadskonsekvenser med anledning av elevföreträdares rätt till särskilt stöd</h2>
<p>Elevföreträdare skall, enligt förslaget, om de så önskar, ges särskilt stöd i skolarbetet för att de skall kunna fullgöra sitt uppdrag.</p>
<p>Lagregleringen innebär mycket begränsade kostnadsökningar.</p>
<p>Antaganden och beräkningar</p>
<p>Läsåret 2001/02 fanns det 5 075 grundskolor och 654 gymnasieskolor, dvs. sammanlagt ca 5 700 skolor. Om det vid varje skola beräknas finnas ca 20 elevföreträdare ger det sammanlagt ca 115 000 elevföreträdare i landets skolor. Om 5 % eller ca 5 000 av dessa elevrepresentanter behöver extraundervisning i genomsnitt 2 timmar per år behövs 10 000 lärartimmar för att täcka behovet, vilket kan antas kräva 6 lärartjänster. Ingen förberedelsetid kan antas vara nödvändig i dessa fall. Kostnaderna för dessa 6 lärartjänster uppgår till ca 2,5 miljoner kronor inklusive arbetsgivaravgifter (månadslön 23 000 kronor).</p>
<p>Även komvux kan antas ha elevrepresentanter som kan behöva extra undervisning för att de skall kunna fullgöra sitt uppdrag. Kostnaderna för skyldigheten inom komvux påverkar inte nämnvärt ovan angivna belopp.</p>
<p>Slutsats</p>
<p>Kostnaderna är av en sådan begränsad omfattning att de kan anses vara försumbara för kommunsektorn och den enskilda skolan. Organisatoriskt bör det vara möjligt att följa bestämmelserna utan att det nämnvärt påverkar skolornas och kommunernas ekonomiska ramar.</p>
<h2>Bilaga 3</h2>
<h2>Kommunallagens bestämmelser om planering, uppföljning och internkontroll</h2>
<p>I kommunallagen (1991:900) används inte uttryckligen begreppen uppföljning och utvärdering. Istället beskrivs de kommunala organens uppgifter i termer av att se till, föra räkenskaper över, redovisa, redogöra för och ha uppsikt över.</p>
<p>Översiktligt bygger den kommunala regleringen på tre funktioner: budget (planeringen), (års)redovisning (uppföljning och utvärdering) och intern kontroll, även om den senare inte alltid benämns så.</p>
<h2>Budget – planering</h2>
<p>I 8 kap. 5 § kommunallagen föreskrivs att budgeten skall innehålla en plan för verksamheten och ekonomin under budgetåret. Genom kravet på verksamhetsplan ”markeras att det är fullmäktige som ytterst avgör de politiska prioriteringarna mellan olika verksamhetsgrenar och därvid ytterst hur de ekonomiska resurser skall fördelas. … En sådan plan torde vara nödvändig i ett system med målstyrning” (prop. 1990/91:117 Ny kommunallag  s. 118 och 212). Ingenting sägs vare sig i lagen eller förarbetena om vad planen för verksamheten skall innehålla.</p>
<h2>Årsredovisning – uppföljning och utvärdering</h2>
<p>I 3 kap. 9 § kommunallagen anges att fullmäktige beslutar i ärenden av principiell beskaffenhet eller annars av större vikt för kommunen eller landstinget. Ett av de ärenden som anges är årsredovisningen. Denna skall enligt 8 kap. 17 § senast den 15 april året efter det år som redovisningen avser lämnas över till fullmäktige och revisorerna och hållas tillgänglig för allmänheten (19 §).</p>
<p>Årsredovisningen skall enligt 3 kap. 1 § lagen (1997:614) om kommunal redovisning redogöra för utfallet av verksamheten, verksamhetens finansiering och den ekonomiska ställningen vid räkenskapsårets slut och enligt 2 § samma lag bl.a. innehålla en förvaltningsberättelse .</p>
<p>Förvaltningsberättelsen  skall sedan i sin tur enligt 4 kap. 1 § innehålla en översikt över utvecklingen av kommunens eller landstingets verksamhet. Upplysningar skall även lämnas om bl.a. sådana händelser av väsentlig betydelse som har inträffat under räkenskapsåret eller efter dess slut och andra förhållanden som är av betydelse för styrningen och uppföljningen av den kommunala verksamheten.</p>
<h2>Intern kontroll</h2>
<p>Styrelsen (dvs. kommunstyrelsen eller landstingsstyrelsen) skall enligt 6 kap. 1 § kommunallagen leda och samordna förvaltningen av kommunens eller landstingets angelägenheter och ha uppsikt över övriga nämnders verksamhet.</p>
<p>Nämnderna skall var och en inom sitt område enligt 6 kap. 7 § se till att verksamheten bedrivs i enlighet med de mål och riktlinjer som fullmäktige har bestämt samt de föreskrifter som gäller för verksamheten. De skall också se till att den interna kontrollen  är tillräcklig samt att verksamheten bedrivs på ett i övrigt tillfredsställande sätt.</p>
<p>Detta gäller också när vården av en kommunal angelägenhet med stöd av 3 kap. 16 § har lämnats över till någon annan. Innan detta sker skall fullmäktige enlig 3 kap. 19 § se till att kommunen eller landstinget tillförsäkras en möjlighet att kontrollera och följa upp  verksamheten</p>
<p>Revisorerna granskar inte bara de ekonomiska förhållandena utan prövar också om verksamheten sköts på ett ändamålsenligt sätt och om den interna kontrollen som görs inom nämnderna är tillräcklig (9 kap. 9 §).</p>
<p>Begreppet ”intern kontroll” är inte definierat i kommunallagen. Propositionen En förstärkt kommunal revision  (prop. 1998/99:66), som bl.a. ledde till vissa förtydliganden i 6 kap. 7 § kommunallagen om nämndernas ansvar för den interna kontrollen inom sina respektive verksamheter, anger emellertid på s. 59 följande.</p>
<p>Med intern kontroll avses dock i administrativa sammanhang dels nämndens bestämmelser om bl.a. fördelning av ansvar och befogenheter, dels systematiskt ordnade interna kontroller av organisation, redovisningssystem och administrativa rutiner. I propositionen Ny kommunallag  (prop. 1990/91:117 s. 197) sägs att nämnderna själv får bestämma hur de konkret skall se till att de får den information de behöver för att kunna kontrollera verksamheten.</p>
<p>Syftet med den interna kontrollen är att säkra en effektiv förvaltning och att undvika att det begås allvarliga fel. En god intern kontroll skall således bidra till att ändamålsenligheten i verksamheten stärks och att den bedrivs effektivt och säkert med medborgarnas bästa för ögonen.</p>
