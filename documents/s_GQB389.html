<h1>Sammanfattning</h1>
<h2></h2>
<p>Under hela efterkrigstiden har säkerhetspolisen befunnit sig i ständig tillväxt såväl vad gäller antal anställda som budgetmässigt. Som framgår av detta kapitel kom den formellt svaga ledningsstrukturen som säkerhetspolisen fick strax efter kriget, då huvudansvaret för verksamheten lades på den kommunala polisen, att förändras 1964 då polisen förstatligades. Under perioden 1946-1964 hade statspolisintendenten Georg Thulin, som i praktiken utövade chefskapet för säkerhetspolisen, endast i uppdrag att samordna verksamheten i landet. Rikspolischefen Carl Persson och chefen för rikspolisstyrelsens säkerhetsavdelning P G Vinge gavs helt andra möjligheter</p>
<p>att ge direktiv och order om hur säkerhetspolisens verksamhet skulle bedrivas. Den organisatoriska form som skapades vid mitten av 1960-talet var under 1970- och 1980-talen föremål endast för mindre förändringar. Sedan 1989 har chefen för säkerhetspolisen titeln generaldirektör.</p>
<p>Det råd med medborgarrepresentanter (samrådsnämnden) som hade inflytande över säkerhetspolisens medverkan i personalkontrollen kom från och med 1964 att ingå i RPS:s styrelse som medborgarrepresentanter. 1996 övertog Registernämnden denna kontrollfunktion av personalkontrollen.</p>
<p>Under åren 1946-1957 var säkerhetspolisen i Stockholm organiserad i tre byråer. 1957, då verksamheten bytte namn från statspolisens tredje rotel till den särskilda polisverksamheten, omorganiserades den till en riks- och en lokalavdelning. Vid förstatligandet delades organisationen in i en repressiv och en preventiv del, där byrå A ansvarade för säkerhetsskyddet och byrå B för spaning och utredning. Denna byråindelning bibehölls till 1989 då organisationen delades in i fyra huvudenheter.</p>
<p>Kapitlet har också behandlat hur säkerhetspolisens personalresurser fördelades mellan övervakning av svenska medborgare och övervakning av utländska medborgare. Beräkningar av hur personalen fördelades mellan de olika rotlarna samt beskrivningar av lokalavdelningarnas verksamhet visar att en mycket stor del av spaningspersonalen under 1950- och 1960-talen arbetade med kommunistövervakningen. Vid slutet av 1960-talet minskades övervakningen av SKP/VPK då resurserna riktades om mot de marxist-leninistiska organisationerna. Under 1970- och 1980-talen arbetade roteln främst med de s.k. HT 19-organisationerna. Verksamheten under 1990-talet har dominerats av övervakning av högerextremister samt s.k. autonoma vänstergrupper. Som en kvardröjande rest från 1970-talet har bl.a. KPML(r) och Socialistiska Partiet (SP) övervakats fram till 1998.</p>
<p>Den rotel som ansvarade för den kontinuerliga övervakningen av de svenska kommunisterna gick under benämningen första byrån fram till år 1957, då den bytte namn till III D. Under åren 19641972 kallades den B I. Därefter har den genomgått flera namnändringar. Vid roteln - där ungefär 40 poliser arbetade i början av 1960talet - utfördes såväl spaningssom utredningsuppgifter. Under 1970- och 1980-talen arbetade mellan 10 och 20 man vid roteln, som då gick under det interna namnet kontrasubversionsroteln. Sedan mitten av 1990-talet har roteln, som sedan början av 1990-</p>
<p>talet kallas författningsskyddsroteln, tillförts betydande personalförstärkningar. Även om den var placerad inom den repressiva/operativa byrån har verksamheten fram till 1990-talet dominerats av personregistreringar av ”säkerhetsrisker” för personalkontrollen. Mindre arbete har lagts ner på övergripande bearbetningar och analyser av registermaterialet. Registreringarna har huvudsakligen baserats på skriftligt material från de övervakade organisationerna och på bearbetad överskottsinformation från telefonavlyssningen. Den sistnämnda metoden har ansetts vara mest effektiv för att samla in namnuppgifter till säkerhetspolisens register. Bearbetningen sker numera med hjälp av en analysdatabas. Från 1962 finns siffror som visar att närmare 5 000 uppgifter om personer som betraktades som kommunistsympatisörer erhållits från telefonkontrollen. Samma år insamlades uppgifter om 1000 personer från den kommunistiska pressen. Registreringsarbetet rörande svenska kommunister utfördes av en särskild detalj inom roteln. Vidare bearbetade den överskottsmaterial från telefonkontrollen och genomförde undersökningar om personer som var föremål för personalkontroll. För detta arbete fördes flera specialregister. Ett av de viktigare specialregistren var krigsfallsförteckningen över kommunister som skulle omhändertas vid ett beredskapsläge. Förteckningen började föras i början av 1950-talet och upptog då personer som var verksamma inom SKP. Inom säkerhetspolisen utarbetades också hämtningsplaner för att kunna verkställa omhändertagandena. Vid slutet av 1960-talet omarbetades förteckningen och den upptog då 400 personer. Sedan 1970-talet har de aktuella personerna klassificerats med bokstaven A i den datoriserade delen av registret. Antalet A-klassificerade personer - som främst har återfunnits inom KPML(r) - har sjunkit successivt och uppgick vid mitten av 1990talet till ett fyrtiotal personer.</p>
