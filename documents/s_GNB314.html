<h1>Sammanfattning</h1>
<h2>Inledning</h2>
<p>Utredningens förslag innebär att bestämmelserna om lokalradio inordnas i radio- och TV-lagen. Reglerna om koncessionsavgifter för radio införs i lagen om koncessionsavgift för TV. I huvudsak föreslås att samma reglering skall vara tillämplig för sändningar oavsett om analog eller digital utsändningsteknik används. Lagen föreslås träda i kraft den 1 januari 2001.</p>
<p>Utredningen föreslår inte att tillstånd för nationella sändningar införs, då ett sådant förslag inte kan sägas ingå i utredningens direktiv.</p>
<h2>Lagens tillämpningsområde m.m.</h2>
<p>Förutom sändningar av traditionella ljudradioprogram föreslås lagen reglera även sändningar av tilläggstjänster som består av programverksamhet kompletterad av text eller bild. För sådana tjänster kommer det inte att råda någon tillståndsplikt om sändningarna sker från radiosändare som används för andra sändningar med stöd av tillstånd enligt radio- och TV-lagen. För att det skall kunna fastställas vem som är ansvarig för verksamheten föreslås däremot en registreringsplikt för den som bedriver verksamheten.</p>
<h2>Radio- och TV-verket tillståndsmyndighet</h2>
<p>Radio- och TV-verket skall enligt förslaget meddela tillstånd för kommersiella lokalradioutsändningar, oavsett om dessa sker med analog eller digital utsändningsteknik.</p>
<h2>De nuvarande tillstånden</h2>
<p>Utredningen föreslår att möjligheten att förlänga de nuvarande tillstånden för analoga sändningar till utgången av år 2008 kvarstår.</p>
<h2>Fördelning av lediga tillstånd</h2>
<p>Tillstånd att sända lokalradio skall inte längre fördelas genom auktionsförfarande.</p>
<h2>Vem kan få sändningstillstånd?</h2>
<p>Enligt lokalradiolagen kan ingen få mer än ett tillstånd, varken direkt eller indirekt. Vidare kan inte utgivare av tidningar samt programföretag som erhållit sändningstillstånd av regeringen få tillstånd att sända lokalradio. Utredningens förslag innebär dels att det blir möjligt för en tillståndshavare att ha mer än ett tillstånd, dels att den ovan nämnda begränsningen i ägarkretsen försvinner.</p>
<p>Stat, landsting och kommun föreslås inte heller i fortsättningen kunna få tillstånd.</p>
<h2>Behörighet</h2>
<p>Ett grundläggande krav vid tillståndsgivningen föreslås vara att sökanden har finansiella och tekniska förutsättningar att bedriva verksamheten varaktigt, med god kapacitet och kvalitet i utsändningen.</p>
<h2>Urvalsförfarandet</h2>
<p>I de fall inte samtliga sökande kan ges utrymme i sändningsområdet skall ett urval ske. De kriterier för urval utredningen föreslår syftar till att åstadkomma ett medieutbud som präglas av mångfald och reella yttrandemöjligheter.</p>
<p>Urvalet skall inledningsvis baseras på kriterierna ägarförhållande och den mängd eget material sökanden förklarar sig beredd att sända. Ett ägande som medför att antalet aktörer på marknaden ökar och en hög andel program unika för programföretaget skall eftersträvas.</p>
<p>För det fall antalet sökande fortfarande överstiger det tillgängliga utrymmet skall sändningarnas format beaktas.</p>
<p>Ägarförhållandet</p>
<p>Tillståndsmyndigheten skall sträva efter att det blir många aktörer på den lokala marknaden. Endast de medier som har det aktuella sändningsområdet som täcknings- eller upptagningsområde skall omfattas av bedömningen. Ägarförhållandena i radio och TV samt dagstidningar, såväl i pappersutgåva som i elektronisk form skall beaktas.</p>
<p>Innebörden av förslaget är att den sökande som redan har tillstånd att sända radio eller TV i det aktuella sändningsområdet får stå tillbaka för annan sökande som saknar sådant tillstånd. Ger sökande ut dagstidning som täcker sändningsområdet får denne stå tillbaka för annan sökande som saknar ägarintresse i media i sändningsområdet.</p>
<p>Mängd eget material</p>
<p>För att öka den inre mångfalden föreslår utredningen att den mängd eget material en sökande förklarar sig beredd att sända skall tillmätas betydelse. Endast det egna materialet som sänds dagtid (06.00-21.00) skall beaktas.</p>
<p>Med eget material avses sändningar som är unika för lokalradiostationen. Ett visst mått av redaktionell bearbetning krävs. Eftersom ett mål med en regel om eget material är att öka mångfalden i massmedierna bör begreppet ”redaktionell bearbetning” anses innefatta ett visst mått av självständigt arbete och att det som skapas håller en viss journalistisk kvalitet. Det kan vara material med nyhets- eller informationsvärde eller vara motiverat ut konstnärlig eller underhållssynpunkt. Material som enbart bygger på manuell eller datoriserad sortering kan inte anses uppfylla kravet.</p>
<p>Urvalskriteriet kompletterar en bestämmelse om att alla tillståndshavare skall sända minst tre timmar eget material dagligen mellan 06.0021.00.</p>
<p>Sändningarnas format</p>
<p>För det fall antalet sökande efter ovan angivna urval, fortfarande överstiger antalet tillgängliga tillstånd skall programverksamhetens format beaktas. Syftet med kriteriet är i huvudsak att öka den inre mångfalden.</p>
<p>Mångfalden skall beaktas i första hand till utbudet i sändningsområdets lokalradio och i andra hand i förhållande till utbudet i övrig massmedia i området.</p>
<p>Avsikten är inte att tillståndsmyndigheten skall agera smakdomare; myndighetens uppgift är att se till att det finns mångfald i etern, dvs att utrymme ges för olika format av programverksamhet, inte att värdera de angivna formaten i sig. Därefter, för det fall antalet sökande fortfarande överstiger antalet tillgängliga tillstånd, finns utrymme för tillståndsmyndigheten att tillämpa skön vid urvalet.</p>
<p>Kriteriet är inte sanktionerat, däremot riskerar den tillståndshavare som avvikit från sändningarnas format med följd att mångfalden i sändningsområdet påtagligt minskat att inte få sitt tillstånd förlängt. Tillståndshavare som erhållit tillstånd efter tillämpning av kriteriet sändningarnas format är nämligen bunden av syftet med upplåtelsen - att skapa största möjliga lokala mångfald. Den tillståndshavare som vill ändra formatet och samtidigt säkerställa att tillståndet förlängs kan begära förhandsbesked från tillståndsmyndigheten.</p>
<h2>Sändningstillståndet</h2>
<h2>Tillståndets innebörd</h2>
<p>Tillståndstiden föreslås vara fyra år. Tillståndshavaren föreslås ha rätt att få tillståndet förlängt under förutsättning att det inte finns grund att återkalla tillståndet. I de fall tillståndshavaren inte följt villkor om sändningarnas format med följd att mångfalden minskat påtagligt i området riskerar denne att inte få tillståndet förlängt. Detsamma gäller om det är nödvändigt av tekniska skäl eller användningen av radiofrekvenser ändrats genom internationella överenskommelser. Även i de fall en tillståndshavare disponerar över mer än ett tillstånd i sändningsområdet utan att Radio- och TV-verket gett sitt medgivande därtill föreslås att verket skall ha möjlighet att inte förlänga ett tillstånd.</p>
<p>Utredningens förslag innebär att tillståndet kan förlängas vid högst två tillfällen.</p>
<h2>Villkor för tillstånd</h2>
<p>De regler som föreslås gälla för innehållet i alla lokalradiosändningar anges i lagbestämmelser. Utredningen föreslår att Radio- och TV-verket dessutom ges rätt att ställa villkor av olika slag. Först när sökanden meddelat att denne godtar villkoren i tillståndet bör verket utfärda ett beslut om sändningstillstånd.</p>
<p>Sändningsverksamhetens omfattning</p>
<p>Radio- och TV-verket föreslås få samma möjlighet som regeringen att ställa villkor om sändningsverksamhetens omfattning. Villkoret gör sig framförallt gällande vid digitala sändningar då tekniken medför att samtliga program som sänds över en och samma multiplex av tekniska skäl måste täcka samma område.</p>
<p>Sändningstid</p>
<p>Villkoret motsvarar den lagbestämmelse som finns i lokalradiolagen om att sändningar skall ske i tillräcklig omfattning. Enligt radio- och TVlagen kan regeringen ställa sådana villkor. Eftersom bestämmelserna om lokalradio enligt utredningens förslag skall inordnas i radio- och TVlagen finns det anledning att eftersträva en enhetlig och konsekvent lagstiftning. Utredningen föreslår därför att Radio- och TV-verket skall ges möjlighet att ställa villkor om sändningstid.</p>
<p>Viss sändningsteknik och samarbete</p>
<p>I radio- och TV-lagen finns bestämmelser om skyldighet för tillståndshavare att använda viss sändningsteknik samt att samarbeta med andra tillståndshavare i tekniska frågor. Utredningen föreslår att Radio- och TV-verket skall kunna ställa motsvarande villkor för lokalradiosändningar. Genom möjligheten att ställa villkor om teknik säkerställs statens inflytande på introduktion av ny teknik. Den digitala tekniken medför att samverkan kommer att krävas mellan de programföretag som använder samma multiplex.</p>
<p>Överföringskapacitet</p>
<p>Med digitala teknik kan överföringskapaciteten användas till annat än traditionella ljudradioprogram, s.k. tilläggstjänster. Tilläggstjänster kan antingen utgöra programverksamhet eller vara en helt fristående verksamhet. För att säkerställa att tillräcklig kapacitet används för programverksamhet föreslår utredningen att Radio- och TV-verket ges möjlighet att ställa villkor om överföringskapacitet.</p>
<p>Program unika för den egna verksamheten</p>
<p>Ett av de urvalskriterier utredningen föreslår är den mängd eget material tillståndshavaren avser sända. Den mängd sökanden åtagit sig att sända skall anges som villkor i tillståndet.</p>
<p>Programverksamhet av visst format</p>
<p>För det fall tillståndet fördelats med tillämpning av kriteriet programverksamhetens format föreslås att detta framgår av villkor i sändningstillståndet.</p>
<p>Uppgifter till Granskningsnämnden för radio och TV</p>
<p>Utredningen föreslår att sändningstillstånd får förenas med villkor som avser skyldighet att till Granskningsnämnden för radio och TV lämna uppgifter som är nödvändiga för nämnden skall kunna kontrollera om sända program stämmer överens med de villkor som har meddelats enligt lagen.</p>
<h2>Regler för innehållet i allmänhet</h2>
<p>Sändningars beteckning</p>
<p>Utredningen föreslår att den beteckning som används av den som sänder program skall vara godkänd av Radio- och TV-verket.</p>
<p>Varningsmeddelanden</p>
<p>Enligt lokalradiolagen är tillståndshavare skyldiga att sända varningsmeddelanden. Utredningen föreslår att denna skyldighet skall kvarstå.</p>
<p>Eget material</p>
<p>Utredningen föreslår att varje tillståndshavare skall sända eget material minst tre timmar dagligen, mellan 06.00 och 21.00. Radio- och TVverket föreslås möjlighet att medge undantag om särskilda skäl föreligger.</p>
<h2>Tilläggstjänster</h2>
<p>Utredningen föreslår att de regler som gäller för sökbar text-TV även skall gälla för tilläggstjänster i lokalradio. Med tilläggstjänster i lokalradio avses programverksamhet kompletterad med text eller bild. Innebörden av förslaget är bl.a. att reglerna om reklam och sponsring blir annorlunda för sådana tilläggstjänster än traditionella ljudradioprogram.</p>
<h2>Överlåtelse av tillstånd</h2>
<p>Utredningens förslag innebär att det skall vara möjligt att överlåta ett tillstånd. Radio- och TV-verket skall lämna sitt medgivande till överlåtelse om förvärvaren är behörig och inte redan har tillstånd att sända lokalradio i sändningsområdet. Föreligger särskilda skäl kan överlåtelse tillåtas trots att förvärvaren redan har tillstånd i sändningsområdet.</p>
<p>De villkor som kan gälla beträffande mängden eget material och sändningarnas format skall gälla även för förvärvaren.</p>
<h2>Tillsyn</h2>
<p>Liksom för närvarande föreslås att Granskningsnämnden för radio och TV skall övervaka efterlevnaden av de regler som gäller för sändningars innehåll. Radio- och TV-verket skall övervaka att övriga regler efterlevs. På begäran skall de som är skyldiga att spela in program lämna sådana referensinspelningar till granskningsnämnden eller verket. De som bedriver sändningsverksamhet skall vara skyldiga att lämna olika upplysningar till Radio- och TV-verket.</p>
<h2>Sändningsområden</h2>
<p>Den framtida utbyggnaden bör ske med beaktande av efterfrågan. För att stödja mångfald och reella yttrandemöjligheter bör det finnas utrymme för åtminstone tre, i undantagsfall två tillstånd i varje sändningsområde.</p>
<p>Utredningen föreslår fortsatt utbyggnad av det digitala nätet. Ytterligare utrymme i kanal 11 -  13 i VHF-bandet samt L-bandet bör förberedas för lokala sändningar. Utbyggnaden föreslås ske i samråd mellan tillståndsmyndigheten, intressenter och Post- och Telestyrelsen.</p>
<p>De kommersiella aktörerna ges då möjlighet att själva välja sin infrastruktur.</p>
<p>Sändningar inom AM-bandet föreslås inte omfattas av de nya reglerna.</p>
<h2>Sanktioner m.m.</h2>
<p>Den särskilda avgiften</p>
<p>Den särskilda avgiften föreslås utgå under samma förutsättningar som nu. Någon förändring mot vad som nu gäller i den delen föreslås alltså inte.</p>
<p>Vite</p>
<p>Utredningens förslag innebär att Granskningsnämnden för radio- och TV inte kommer att ha möjlighet att tillgripa vitesföreläggande i fall då även särskild avgift kan utgå.</p>
<p>Den tillståndshavare som inte uppfyller bestämmelse eller villkor om mängden eget material eller regleringen om sändningars beteckning skall kunna föreläggas att följa sitt åtagande. Även den tillståndhavare som inte följer de av tillståndsmyndigheten meddelade villkoren beträffande utnyttjande av tilldelad överföringskapacitet samt inte lämnar erforderliga uppgifter till Granskningsnämnden eller Radio- och TVverket skall kunna föreläggas att följa villkoret. Föreläggandena skall kunna förenas med vite.</p>
<p>I övrigt innebär utredningens förslag inte några sakliga ändringar i jämförelse med vad som nu gäller.</p>
<p>Återkallelse</p>
<p>Om den som sänder kommersiell lokalradio på ett väsentligt sätt har brutit mot bestämmelse i den föreslagna lagen, bl.a. regeln om tre timmar eget material dagtid, eller mot vissa villkor för sändningstillstånd får tillståndet återkallas.</p>
<p>Har domstol funnit att ett program innefattat ett yttrandefrihetsbrott som innebär ett allvarligt missbruk av yttrandefriheten kan tillståndet återkallas.</p>
<p>Har Radio- och TV-verket medgivit överlåtelse till tillståndshavare som redan hade tillstånd för lokalradio i samma sändningsområde får tillståndet återkallas om beslutet om tillstånd påverkats av felaktiga eller ofullständiga uppgifter från tillståndshavaren.</p>
<p>Förfogar staten, landsting eller kommun direkt eller indirekt över tillstånd får detta återkallas.</p>
<p>Tillståndet får också återkallas om tillståndshavaren saknade behörighet och beslutet om tillstånd påverkats av felaktiga eller ofullständiga uppgifter från tillståndshavaren.</p>
<p>Straff m.m.</p>
<p>De möjligheter som finns att enligt lokalradiolagen påkalla straffansvar och förverka föremål som använts vid hjälpmedel vid brott eller dess värde skall kvarstå.</p>
<h2>Överklagandebestämmelser</h2>
<p>Beslut av Radio- och TV-verket att avvisa en ansökan, bevilja tillstånd, återkalla ett tillstånd eller att avslå en begäran om överlåtelse föreslås kunna överklagas. Även beslut som innebär att tillstånd inte förlängs eller ett avslag på en begäran om minskad sändningstid beträffande mängden eget material skall få överklagas.</p>
<p>Beslut om avvisning eller fördelning av tillstånd föreslås gälla först då det vunnit laga kraft. Övriga beslut skall gälla omedelbart om inte annat förordnas.</p>
<p>De vitesförelägganden som Granskninsnämnden meddelat beträffande det egna materialet, överföringskapaciteten eller sändningarnas beteckning skall enligt utredningens förslag vara möjliga att överklaga.</p>
<p>Beslut om omfattningen av ett sändningsområde föreslås inte vara möjliga att överklaga eftersom en förändring av ett sändningsområde kan påverka andra sändningsområden. Bifall till ett överklagande skulle kunna leda till att omfattningen av en rad sändningsområden skulle behöva omprövas.</p>
<p>Besluten skall överklagas till länsrätten. Överklaganden av tillståndsmyndighetens beslut om avvisning av obehörig sökande samt fördelning av tillstånd föreslås behandlas skyndsamt.</p>
<h2>Förslag till koncessionsavgift</h2>
<p>Utredningens förslag innebär i huvudsak att den avgift som för de nuvarande tillståndshavarna fastställdes vid auktionsförfarandet skall utgå även under den kommande tillståndsperioden.</p>
<p>För de tillstånd som fördelas med stöd av utredningens förslag föreslås följande avgiftssystem.</p>
<p>En fast avgift om 40 000 kr föreslås utgå för varje tillstånd. Grunden härför är att varje programföretag skall bära sina kostnader. Därutöver föreslås en avgift beräknad på programföretagets inkomst av reklam samt s.k. åsiktsreklam. Intäkter av sponsring föreslås således ingå i beräkningsunderlaget. Avgiften skall utgå med 10 procent på belopp överstigande 400.000 kronor. För att hindra illojala förfaranden vid redovisningen föreslås att intäkter som tillförts någon annan skall inräknas om det framgår av omständigheterna att det utgör sådant vederlag till programföretaget.</p>
<p>Intäkterna föreslås bestämmas enligt bokföringsmässiga grunder. Utredningen har strävat efter att åstadkomma en konkurrensneutralitet mellan de tillståndshavare som i dag bedriver sändningar av lokalradio och de som kommer att erhålla tillstånd med stöd av den reglering utredningen föreslår. Innehavare av tillstånd för analog utsändning som fördelas i sändningsområden där sändningar pågår med stöd av lokalradiolagen föreslås därför betala en efter huvudtalet proportionell andel av den avgift som fastställdes vid auktionsförfarandet. Avgiften för övriga tillståndshavare i sändningsområdet skall justeras med motsvarande belopp.</p>
<h2>Särskilt om digitala sändningar</h2>
<p>Utredningen har strävat efter en enhetlig reglering oavsett om utsändningarna sker med analog eller digital teknik. Vissa regler bör emellertid inte gälla under den första tillståndsperioden. Hit hör bestämmelserna eller villkoren om eget material och sändningarnas format. Vidare föreslås att endast den fasta avgiften om 40 000 kr skall utgå under den första tillståndsperioden, dvs under tiden 2001 -  2004.</p>
<h2>Författningsförslag</h2>
<h2>Förslag till lag om ändring i radio- och TV-lagen (1996:844)</h2>
<p>Härigenom föreskrivs i fråga om radio- och TV-lagen (1996:844) dels  att 1 kap. 5 §, 2 kap. 1, 2 och 4 §§, 5 kap. 1 §, 10 kap. 9 §, 11 kap. 1 §, och 13 kap. 3 § skall ha följande lydelse, dels  att det i 5 kap. 2 -  20 §§, 6 kap. 7 a och 7 b §§, 9 kap. 7 a §, 11 kap. 7 och 8 §§ samt 13 kap. 1 a § skall införas nya bestämmelser med följande lydelse.</p>
<h2>1 kap. Lagens tillämpningsområde</h2>
<p>5 §</p>
<p>Andra föreskrifter än 3 kap. 3 § första stycket 1 avseende villkor om förbud att sända reklam och 7 kap. 11 § om förbud att sända reklam gäller inte för ljud i TV-sändning, om ljudet helt stämmer överens med en ljudradiosändning som sker med stöd av tillstånd enligt denna lag eller lokalradiolagen (1993:120)  eller för vilken den sändande låtit registrera sig.</p>
<p>Andra föreskrifter än 3 kap. 3 § första stycket 1 avseende villkor om förbud att sända reklam och 7 kap. 11 § om förbud att sända reklam gäller inte för ljud i TV-sändning, om ljudet helt stämmer överens med en ljudradiosändning som sker med stöd av tillstånd enligt denna lag eller för vilken den sändande låtit registrera sig.</p>
