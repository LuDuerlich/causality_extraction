<h1>Sammanfattning</h1>
<h2></h2>
<p>Myndigheten Invest in Sweden Agency, ISA, bedriver verksamhet sedan ett och ett halvt år. Delar av den tid som har gått har varit en uppbyggnadsfas. Organisationen har emellertid på anmärkningsvärt kort tid etablerat en informations- och utredningsverksamhet av hög klass.</p>
<p>Om resultaten är det för tidigt att säga något annat än att de första förfrågningarna och projekten antyder att verksamheten på längre sikt kommer att avkasta en rad olika direktinvesteringar, de flesta mindre och kompetensinriktade. För att klara hem resultaten tvingas myndigheten efterhand flytta fokus från information till sälj- och projektarbete. Möjligen kommer det då att krävas nya resurser alternativt omflyttningar som kan försvaga informationsverksamheten. Den svåraste utmaningen är emellertid samspelet med de lokala myndigheter och organisationer som ganska tidigt i processen måste ta huvudansvar om förfrågningarna och projekten skall resultera i färdiga investeringar.</p>
<p>ISA har valt strategier som innebär att Sverige bara aktivt konkurrerar om vissa av de internationella investeringsprojekten, sådana som passar in i de så kallade svenska kompetensblocken eller tillför ny intressant kompetens. Det finns stor anledning att försvara dessa strategier. I den internationella kampen om skattegynnade sammansättningsfabriker har myndigheten valt att inte delta. Det finns emellertid stor risk att svenska politiker släpper in den konkurrensen bakvägen via olika direktkontakter.</p>
<p>Den allra största risken mot myndighetens verksamhet representerar trots allt de huvudkontorsutredningar som pågår i fem-sex större svenska internationella företag. Utredaren har försökt analysera krafterna bakom dessa utflyttningsplaner och kommit till slutsatsen att det är ledarna och specialisterna i deras organisationer snarare än de många utländska aktieägarna som driver idéerna om ny lokalisering av huvudkontor och forskningsorganisationer. Det handlar om individers löner och skatter snarare än om annat.</p>
<p>I takt med att svenskt skattesystem anpassats till internationella förhållanden för företag och kapital har en allt större del av finansieringsbördan flyttats till de "kompetensarbetare" som skapar en allt större del av förädlingsvärdet i modern ekonomi. I Sverige går cirka två tredjedelar av varje lönekostnadsökning för sådan personal</p>
<p>i skatt samtidigt som lönenormerna på arbetsmarknaderna motverkar högre löner för högre utbildade.</p>
<p>Risken är uppenbar att två eller tre stora företag lokaliserar om de resurser som normalt finns nära huvudkontoret under det närmaste året för att inte riskera att förlora svenska specialister och för att kunna locka till sig utländska sådana. Det senare är i dag närmast omöjligt.</p>
<p>Den planerade undantagslagstiftningen när det gäller skatt för specialister som vistas tillfälligt i Sverige mildrar riskerna. Men den process som redan kommit långt kan sannolikt bara hejdas med signaler om lägre personskatter.</p>
<p>Några andra riktigt stora hinder för att Sverige skall kunna utvecklas till ett kraftfullt kompetenscenter i ett internationellt styrt näringsliv har inte utredaren kunnat finna. De geografiska nackdelarna till exempel har marginell betydelse.</p>
<p>Eftersom utflyttningar av storföretagens kompetens så radikalt skulle förändra förutsättningarna för ISA har utredaren ägnat svenskt internationellt företagande och dess villkor ett fylligt avsnitt.</p>
