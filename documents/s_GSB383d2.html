<h1>Sammanfattning av uppdraget</h1>
<h2></h2>
<p>En särskild utredare tillkallas med uppdrag att analysera vissa frågor på hjälpmedelsområdet och lämna förslag till åtgärder. Den särskilde utredaren skall också förtydliga vissa insatser enligt lagen (1993:387) om stöd och service till vissa funktionshindrade (LSS).</p>
<p>Inom hjälpmedelsområdet skall analysen avse - hjälpmedelsförsörjningen för barn i förskoleverksamhet, barn, ungdomar och vuxna inom det offentliga skolväsendet, sådana fristående skolor som står under statlig tillsyn, kompletterande utbildningar som berättigar till studiestöd eller statsbidrag, högskoleutbildning, samt folkhögskoleutbildning, - de förändrade förutsättningarna på hjälpmedelsområdet genom utvecklingeninom informations- och kommunikationsteknologi och digital teknik, - avgiftssystemet för hjälpmedel och därtill hörande regler i hälso- och sjukvårdslagen (1982:763), samt - gränsdragningen vad gäller ansvaret mellan individuella hjälpmedel för personer med personlig assistans och arbetshjälpmedel för assistenterna.</p>
<p>Förtydligandena vad gäller LSS skall avse - regleringen av insatsen rådgivning och annat personligt stöd, - tillämpningsområdet för 23 § LSS, samt - kommunernas hälso- och sjukvårdsansvar för personer som bor i bostad med särskild service för barn och ungdomar, bostad med särskild service eller annan särskilt anpassad bostad för vuxna.</p>
<p>Bakgrund</p>
<p>Den nationella handlingsplanen för handikappolitiken</p>
<p>I den nationella handlingsplanen för handikappolitiken "Från patient till medborgare" fastslås tre nationella mål (prop. 1999/2000:79 bet. 1999/2000:SoU14, rskr. 1999/2000:240). De tre målen är - en samhällsgemenskap med mångfald som grund, - att samhället utformas så att människor med funktionshinder i alla åldrar blir fullt delaktiga i samhällslivet, samt - jämlikhet i levnadsvillkor för flickor och pojkar, kvinnor och män med funktionshinder.</p>
<p>Personer med funktionshinder skall ha samma möjligheter som andra att röra sig i samhället och delta i samma sammanhang. Alla skall ha samma möjligheter att ta del av information och göra sig hörda. Alla skall också ha lika möjligheter och skyldigheter att bidra till samhällets utveckling. Många får sina funktionsnedsättningar när de blir äldre. De nationella målen föräldrepolitiken (prop. 1997/98:113, bet. 1997/98:SoU24, rskr. 1997/98:307) är att äldre skall - kunna åldras i trygghet och med bibehållet oberoende, - kunna leva ett aktivt liv och ha inflytande i samhället och över sin vardag, - mötas med respekt samt - ha tillgång till god vård och omsorg.</p>
<p>För att målen skall kunna uppnås inom såväl handikappolitiken som äldrepolitiken krävs att samhället är tillgängligt för alla. Det gäller såväl den fysiska miljön som information och service. I vissa fall räcker det inte med generella anpassningsåtgärder utan det behövs kompletterande insatser i form av särskild service och hjälpmedel.</p>
<p>I den nationella handlingsplanen för handikappolitiken, Från patient till medborgare (prop. 1999/2000:79, s. 110 ff.), aviserades att en särskild utredare skulle utses för att se över hjälpmedelsförsörjningen för studerande med funktionshinder inom hela utbildningsområdet inklusive förskolan. I handlingsplanen aviserade regeringen dessutom att en särskild utredare skulle tillsättas med uppgift att föreslå ett förtydligande av vad som avses med insatsen rådgivning och annat personligt stöd enligt LSS.</p>
<p>Med anledning av den tekniska utvecklingen på hjälpmedelsområdet aviserades i budgetpropositionen för år 2001 (prop. 2000/01:1) en särskild utredning. Syftet med denna utredning är att undersöka hur behoven av hjälpmedel för de grupper av funktionshindrade som av olika skäl inte har kunnat tillgodogöra sig de nya rönen inom den tekniska utvecklingen skall kunna tillgodoses på ett bättre sätt.</p>
<p>Tidigare reformer av betydelse för utredningen</p>
<p>Våren 1983 beslöt riksdagen att hälso- och sjukvårdshuvudmännen fr.o.m. den 1 juli 1984 skulle överta ansvaret för hjälpmedel i undervisningen (prop. 1982/83:174, bet. 1982/83:SoU26, rskr. 1982/83:367). Med den s.k. Ädelreformen år 1992 övertog kommunerna ansvaret bl.a. för att tillhandahålla vissa hjälpmedel, framför allt sådana som används i den dagliga livsföringen (prop. 1990/91:14, bet. 1990/91:SoU9, rskr. 1990/91:97). I samband med den s.k. Handikappreformen år 1994 förtydligades landstingens och kommunernas ansvar för hjälpmedelsförsörjning, habilitering och rehabilitering inom sina respektive områden. Detta skedde genom införandet av två nya paragrafer i hälso- och sjukvårdslagen (1982:763), HSL. I förarbetena till lagändringen anges vad som bör klassificeras som hjälpmedel för den dagliga livsföringen samt hjälpmedel för vård och behandling (prop. 1992/93:159, bet. 1992/93:SoU19, rskr.1992/93:321).</p>
<p>Utanför HSL:s tillämpningsområde faller arbetshjälpmedel som regleras i förordningen (2000:630) om särskilda insatser för personer med arbetshandikapp, vissa hjälpmedel som behövs för att genomgå arbetslivsinriktad rehabilitering, hjälpmedel inom förskoleverksamheten samt särskilda pedagogiska hjälpmedel inom hela utbildningsområdet, inklusive förskoleverksamheten.</p>
<p>I samband med Handikappreformen infördes en ny lag, lagen (1993:387) om stöd och service till vissa funktionshindrade, LSS (prop. 1992/93:159, bet. 1992/93SoU:19, rskr.1992/93:321). Några av insatserna i lagen är - rådgivning och annat personligt stöd, - familjehem eller bostad med särskild service för barn och ungdomar, samt - bostad med särskild service för vuxna eller annan särskilt anpassad bostad för vuxna.</p>
<p>Rådgivning och annat personligt stöd fanns som särskild omsorg för personer med utvecklingsstörning redan enligt lagen (1985:568) om särskilda omsorger om psykiskt utvecklingsstörda m.fl. (omsorgslagen). Syftet med insatsen är att tillförsäkra personer med omfattande funktionshinder kvalificerade insatser från flera kompetensområden för att underlätta det dagliga livet. Landstingen svarar för insatsen och får sedan 1994 ett statsbidrag om 200 miljoner kronor per år för merkostnader som de beräknades få genom att LSS ger en större grupp rätt till rådgivning och annat personligt stöd än den tidigare omsorgslagen. Såväl familjehem som bostad med särskild service för barn och ungdomar bör användas flexibelt utifrån barnets och familjens behov. Även bostad med särskild service för vuxna skall kunna utformas på olika sätt utifrån den vuxnes behov. Huvudformerna som kan urskiljas är gruppbostad och servicebostad.</p>
<p>Socialstyrelsen har följt upp effekterna av såväl Ädelsom Handikappreformen samt stimulansbidragen för habilitering och rehabilitering.</p>
<p>Avgifter för hjälpmedel – relevant lagstiftning</p>
<p>I HSL regleras landstingens och kommunernas ansvar för hälso- och sjukvård. Med hälso- och sjukvård avses enligt 1 § HSL åtgärder för att medicinskt utreda, förebygga och behandla sjukdomar och skador. I hälso- och sjukvårdsansvaret ingår enligt förarbetena även ansvaret för hjälpmedel till funktionshindrade (prop. 1981/82:97 s. 40, jfr prop. 1992/93:159 s. 200).</p>
<p>Enligt 3 b § HSL är ett landsting skyldigt att erbjuda hjälpmedel till personer med funktionshinder som är bosatta i landstinget eller är kvarskrivna och stadigvarande vistas där. I 18 b § samma lag anges att denna skyldighet i vissa situationer i stället åvilar kommunerna.</p>
<p>Genom 26 § HSL ges landsting och kommuner befogenhet att ta ut vårdavgifter. Innebörden av termen vårdavgifter är inte närmare definierad i HSL. I förarbetena sägs dock att landstingens och kommunernas befogenhet att bestämma avgifter för hälso- och sjukvård anges i bestämmelsen (prop. 1981/82:97 s. 133 och prop. 1990/91:14 s. 156).</p>
<p>I 26 a § HSL finns ett stadgande som begränsar den enskildes skyldighet att under vissa omständigheter betala vårdavgifter (högkostnadsskydd). I lagtexten anges bl.a. att den som har betalat vårdavgifter för öppen hälso- och sjukvård enligt HSL i andra fall än som avses i 18 § första stycket HSL (dvs. i fall då kommunen är ansvarig för sjukvården, läkarvård undantagen, i bl.a. särskilda boendeformer för äldre) under vissa särskilt angivna förhållanden är befriad från att betala ytterligare avgift. I förarbetena anges att de vårdavgifter som är tänkta att omfattas av högkostnadsskyddet är begränsade till patientavgifter för läkarvård och sjukvårdande behandling inom landstingen samt läkarvård och sjukgymnastik hos privata vårdgivare (prop. 1996/97:27 s. 68).</p>
<p>Situationen inom vissa delar av hjälpmedelsområdet</p>
<p>Hjälpmedel inom utbildning</p>
<p>År 1984 träffades en överenskommelse mellan staten och Landstingsförbundet som innebar att sjukvårdshuvudmännen tog över huvudmannaskapet för hjälpmedel i undervisningssituationen. Samtidigt tog de även över kostnadsansvaret för att tillhandahålla hjälpmedel för elever med funktionshinder i grundskolan, gymnasieskolan, statlig och kommunal vuxenutbildning samt för studenter med funktionshinder vid universitet och högskola. nuvarande lagstiftning tillämpas dock olika i fråga om vilket ansvar landstingen har för deltagare på folkhögskolornas kurser. Överenskommelsen om att ta över ansvaret gällde endast vissa preciserade grupper, vilket innebär att inte alla med funktionshinder omfattas.</p>
<p>En rad förhållanden på hjälpmedelsområdet har förändrats efter år 1984. Hjälpmedelsutbudet har utökats. Nu gällande lagstiftning tolkas och tillämpas olika i fråga om landstingens ansvar för hjälpmedel. Ett exempel är vad som skall anses vara grundutrustning i skolan eller läromedel och därmed skolhuvudmannens ansvar och vad som är ett personligt hjälpmedel för den dagliga livsföringen och därmed landstingets ansvar. Landstingen gör också olika bedömningar av vilka grupper av funktionshindrade som skall omfattas av sjukvårdshuvudmännens skyldighet att inom ramen för hälso- och sjukvårdslagen (1982:763), HSL, tillhandahålla hjälpmedel.</p>
<p>Vid utbildning på annan ort än hemorten kan hjälpmedel behövas på två ställen. Det kan gälla studier vid folkhögskolor, universitet och högskolor men även t.ex. vid specialskolor samt riks- och regionalt rekryterande skolor så som de riksrekryterande gymnasieutbildningarna för döva, hörselskadade och rörelsehindrade elever. Hjälpmedelshanteringen kan då fördröjas på grund av dels svårigheter att bedöma behov på distans och dels oklarheter i kostnads- och ansvarsfördelningen. Elever i samma verksamhet kan också komma att få hjälpmedel enligt olika praxis.</p>
<p>Mot bakgrund av de oklarheter som finns när det gäller ansvaret för hjälpmedelsförsörjningen inom hela utbildningsområdet inklusive förskolan anser regeringen att en översyn bör göras. Det finns dessutom anledning att analysera behovet av och ansvaret för finansieringen av hjälpmedel i samband med arbetsmarknadsutbildning, grundläggande företagsförlagd utbildning och s.k. kvalificerad yrkesutbildning.</p>
<p>Den tekniska utvecklingen</p>
<p>Under senare år har den tekniska utvecklingen gått kraftigt framåt vilket gjort det möjligt att utveckla och ta fram nya produkter på hjälpmedelsområdet. Enligt FN:s standardregler från år 1993 för att tillförsäkra människor med funktionsnedsättning delaktighet och jämlikhet, fortsättningsvis FN:s standardregler, bör personer med funktionshinder garanteras tillgång till sådana hjälpmedel som bidrar till ökat oberoende i det dagliga livet. För att uppnå detta bör tillgängligt tekniskt kunnande användas för att förbättra hjälpmedlens standard och effektivitet (regel 4, punkt 1 och 3).</p>
<p>Datorer och därtill hörande hjälpmedel har inneburit något av en revolution för många funktionshindrade. Synskadade kan med hjälp av datorn t.ex. söka och behandla information samt få den presenterad på ett tillgängligt sätt genom syntetiskt tal eller punktskrift. Datorn kan med kompletterande utrustning ibland användas som eller ersätta hjälpmedel på en rad områden, t.ex. för mottagning och uppläsning av taltidningar och talböcker samt bild- eller texttelefoni. Andra exempel på teknisk utveckling är nya digitala hörapparater och ett nytt talbokssystem. Samtidigt visar erfarenheter på skillnader mellan landstingen i fråga om vad som förskrivs som hjälpmedel. I takt med teknikutvecklingen uppstår också frågor om vilken huvudman som skall svara för olika typer av hjälpmedel.</p>
<p>Regeringen har, som tidigare nämnts, redan i budgetpropositionen för år 2001 aviserat en utredning med syfte att göra nya produkter som utvecklas på hjälpmedelsområdet mer tillgängliga. Nedan ges några exempel på sådana produkter och svårigheterna kring dessa.</p>
<p>Datorbaserade hjälpmedel</p>
<p>Hjälpmedelsinstitutet har i en rapport till regeringen, IT för funktionshindrade och äldre – Förslag till handlingsprogram för åren 1998–2002, beskrivit följande problem kring datorbaserade hjälpmedel: - skärpta regler för förskrivning som i vissa landsting utesluter grupper som tidigare fått hjälpmedel - oklar ansvarsfördelning mellan kommuner, landsting och andra berörda huvudmän, - svårigheter att få datorhjälpmedel för lek och träning, samt - svårigheter för personer med lättare rörelsehinder, eller med funktionshinder som MBD/DAMP, autism, hjärnskada, dyslexi och inlärningssvårigheter eller kognitiva funktionshinder att få datorbaserade hjälpmedel.</p>
<p>I flertalet landsting betraktas datorn som ett hjälpmedel i sig medan den i några landsting ses som en standardprodukt i hemmen. I de senare svarar hjälpmedelsverksamheten endast för anpassningen när datorbaserade hjälpmedel förskrivs.</p>
<p>Ett nytt talbokssystem</p>
<p>Talboks- och punktskriftsbiblioteket (TPB) har under ett antal år tillsammans med andra länder utvecklat en ny digital standard för talböcker som inom några år kommer att ersätta de gamla kassettbanden och kassettbandspelarna. De nya talböckerna kan läsas med hjälp av en dator eller en särskild talboksspelare. Från och med år 2000 läses alla talböcker in med den nya digitala tekniken. År 2010 skall enligt planerna hela talboksbeståndet vara överfört till den nya standarden. TPB avser att upphöra med att producera kassettkopior år 2005. Den huvudsakliga låneverksamheten sker vid de lokala biblioteken som tar egna beslut om takten för avveckling av talboksutlåning på kassett. Fyra procent av befolkningen är berättigad att låna talböcker. TPB beräknar att cirka 75 000 90 000 av dessa är aktiva berättigade talboksläsare. Det har dock visat sig att landstingens syncentraler i varierande grad skriver ut de nya talboksspelarna som hjälpmedel.</p>
<p>Avgifter för hjälpmedel m.m.</p>
<p>Av FN:s standardregler framgår att alla som behöver hjälpmedel så långt det är möjligt skall ha tillgång till sådana. Detta kan, enligt standardreglerna, innebära att de är gratis eller finns till en så låg kostnad att personer med funktionshinder har råd att köpa dem (regel 4, punkt 4).</p>
<p>Hjälpmedel tillhandahålls många gånger utan avgift av landstingen eller kommunerna. Avgifter förekommer dock, bl.a. för utprovning och tillhandahållande av hjälpmedel. För vissa hjälpmedel har en del landsting infört särskilda avgiftssystem. Några sådana exempel är avgifter för hörhjälpmedel, specialcyklar och ortopediska skor. Socialstyrelsen kartlade åren 1998 99 verksamheten med hörhjälpmedel. Kartläggningen visade att tio landsting hade infört ett kostnadstak för hörhjälpmedel som innebär att den hörselskadade bara kan få en äldre analog hörapparat utan kostnad. För att få en digital hörapparat får den hörselskadade i dessa landsting själv betala mellanskillnaden mellan kostnadstaket och den faktiska kostnaden för den dyrare hörapparaten vilket kan innebära en avgift på omkring 3 000 3 500 kronor per hörapparat för den enskilde.</p>
<p>Handikappombudsmannen har i en skrivelse till regeringen (dnr S2001/3244/ST) framfört att avgiftsbestämmelser m.m. i HSL bör ses över. Detta eftersom lagen tillåter dels stora skillnader i avgiftsuttag mellan olika landsting för samma typ av hjälpmedel, dels skillnader i avgiftsuttag inom ett och samma landsting för olika typer av hjälpmedel. Handikappombudsmannen framhåller vidare att den enskilde individens möjlighet att få kompensatoriska hjälpmedel inte får vara beroende av var i landet personen bor eller vilken typ av hjälpmedel som personen har behov av och hänvisar till regel 4 i FN:s standardregler. Dessutom visar en rapport av Socialstyrelsen, Avgifter och kostnader – för den enskilde personen med funktionshinder (dnr S2000/8532/ST) att det förekommer att människor, framför allt familjer som har barn med vårdbidrag, avstår från hjälpmedel på grund av kostnaderna.</p>
<p>Regeringen har genom bl.a. skrivelser från Socialstyrelsen och De Handikappades Riksförbund uppmärksammats på att det förekommer vissa problem med hur de bestämmelser i HSL som rör hjälpmedel för funktionshindrade och avgifter för hjälpmedel skall tolkas. Svårigheterna gäller landstingens och kommunernas formella möjligheter att avgiftsbelägga hjälpmedel, om dessa omfattas av regeln om behandlingsalternativ samt om avgifter för hjälpmedel kan anses omfattas av HSL:s högkostnadsskydd i öppen hälso- och sjukvård. Socialstyrelsen har anfört att vägledning om vad som skall gälla kan hämtas från olika förarbeten och tidigare, numera upphävd, lagstiftning men framhållit att innebörden inte framgår entydigt av lagtexten.</p>
<p>Det finns alltså skäl att utreda om det behöver införas ett skydd för den enskilde mot höga hjälpmedelsavgifter. Det finns också, med anledning av vad bl.a. Socialstyrelsen har anfört, skäl att se över om någon bestämmelse som berör hjälpmedel i HSL behöver förtydligas.</p>
<p>Gränsdragning mellan individuella hjälpmedel för personer med personlig assistans och arbetshjälpmedel för assistenter</p>
<p>I samband med Ädelreformen kom sängar och lyftar i kommunens särskilda boendeformer att betraktas som ett arbetsgivaransvar med hänvisning till bl.a. arbetsmiljölagen (1977:1160). Ansvarsfördelningen mellan huvudmännen tydliggjordes i lokala avtal som träffades mellan huvudmännen. Om en enskild, som beviljats assistansersättning enligt lagen (1993:389) om assistansersättning (LASS), väljer att själv anställa sin assistent är han arbetsgivare för denne. Han eller hon kan också välja att låta ett bolag eller ett kooperativ vara arbetsgivare. Dessa personer har i flera fall fått avslag på begäran om t.ex. säng, lyft eller rullstol som körs av personal. Hjälpmedlen har betraktats som utrustning för personalen och anses därmed vara ett ansvar för arbetsgivaren.</p>
<p>Landstingsförbundet och Svenska Kommunförbundet har tillsammans år 1996 i rapporten Hjälpmedelsansvarets fördelning mellan landsting och kommun föreslagit att om den enskilde till följd av ett funktionshinder är i behov av en anpassad säng eller lyft i sin bostad bör dessa kunna betraktas som ett individuellt hjälpmedel i den dagliga livsföringen även om de också används av personalen. Arbetsgivarens ansvar avser enligt förslaget i rapporten endast sådan utrustning som krävs för att förebygga och förhindra ohälsa och olycksfall bland personalen.</p>
<p>Förslaget är inte bindande och vissa landsting gör en annan bedömning. Eftersom kostnaden för arbetshjälpmedel till den personliga assistenten inte kan täckas av den statliga assistansersättningen har den enskilde själv samt kooperativ och små företag svårt att täcka sådana utgifter. Detta kan leda till en begränsning i den enskildes möjligheter att fritt välja anställningsform för den personliga assistansen. Det finns därför skäl att klargöra ansvarsfördelningen på detta område.</p>
<p>Oklarheter om vissa insatser i lagen (1993:387) om stöd och service till vissa funktionshindrade</p>
<p>Rådgivning och annat personligt stöd</p>
<p>En av de insatser som kan beviljas enligt lagen (1993:387) om stöd och service till vissa funktionshindrade (LSS) är rådgivning och annat personligt stöd. Skillnader i tolkningar av begreppet i fråga har funnits såväl under den tid då lagen (1985:568) om särskilda omsorger om psykiskt utvecklingsstörda m.fl. (omsorgslagen) var i kraft som sedan LSS infördes. Tolkningssvårigheterna grundar sig på att gränsdragningen mellan begreppet rådgivning och annat personligt stöd i LSS och sådana vård- och behandlingsinsatser, bl.a. i form av habilitering och rehabilitering som omfattas av hälso- och sjukvårdslagen (1982:763), HSL, är oklar. I ett avgörande från Regeringsrätten (RÅ 1989 ref. 79) klargjordes att omsorgslagen kunde vara ett komplement till HSL när det gällde individens behov av habiliteringsåtgärder, t.ex. i form av behandling av logoped, om behovet faktiskt inte tillgodosågs på annat sätt.</p>
<p>Efter det att LSS trädde i kraft har frågan om hur begreppet rådgivning och annat personligt stöd skall tolkas åter varit föremål för Regeringsrättens prövning. I Regeringsrättens avgörande, RÅ 1997 ref. 49, slår Regeringsrätten fast att habiliteringsåtgärder inte ryms inom begreppet rådgivning och annat personligt stöd i LSS utan att sådana åtgärder skall vidtas inom ramen för HSL. Regeringsrätten konstaterade att gränsdragningen mellan rådgivning och annat personligt stöd och habilitering är oklar.</p>
<p>Regeringsrättens avgörande (RÅ 1997 ref. 49) har, enligt Socialstyrelsen, försvårat för den enskilde att få insatsen rådgivning och annat personligt stöd beviljad enligt LSS jämfört med vad som gällde dessförinnan. Antalet personer med beslut om insatsen i fråga har minskat med cirka 7 600 från 24 000 år 1996 till 16 400 år 2000 samtidigt som det totala antalet personer med insatser enligt LSS ökade med drygt 9 000 under samma tid. Socialstyrelsens uppföljning av statsbidraget till rådgivning och annat personligt stöd visar att större delen av bidraget gått till habiliteringsverksamhet. Av totalt 16 400 personer hade knappt 1 600 personer som tillhörde grupp tre i LSS personkrets fått insatsen rådgivning och annat personligt stöd beviljad per den 1 november 2000.</p>
<p>Den särskilde utredaren om bemötande av personer med funktionshinder konstaterade i slutbetänkandet Lindqvists nia -nio vägar att utveckla bemötandet av personer med funktionshinder (SOU 1999:21) att oklarheten i begreppet rådgivning och annat personligt stöd bl.a. inneburit att många som sökt insatsen fått avslag. Det har också varit svårt för enskilda att få fram information om insatsen, var den kan sökas och vilket innehåll den har. Den särskilde utredaren föreslog därför att lagen skulle förtydligas. Utgångspunkten skulle därmed vara att återställa det ursprungliga syftet. De flesta remissinstanser som yttrade sig i frågan instämde i utredarens förslag.</p>
<p>Med hänsyn till de oklarheter beträffande tolkningen av innebörden i begreppet rådgivning och annat personligt stöd enligt LSS som finns anser regeringen att syftet med och förutsättningarna för att få insatsen måste förtydligas. Förtydligandet bör också gälla på vilket sätt insatsen kan vara ett komplement till åtgärder som ges enligt annan lagstiftning.</p>
<p>Bostad med särskild service</p>
<p>Av 7 § LSS följer att en person som omfattas av LSS personkrets bl.a. har rätt till insatserna boende i familjehem eller bostad med särskild service för barn eller ungdomar samt bostad med särskild service för vuxna eller annan särskilt anpassad bostad för vuxna (9 § 8 och 9 LSS) om han eller hon behöver sådan hjälp i sin livsföring och om hans eller hennes behov inte tillgodoses på annat sätt. I nyssnämnda insatser ingår enligt 9 c § LSS omvårdnad (undantaget annan särskilt anpassad bostad för vuxna). Dessutom ingår fritidsverksamhet och kulturella aktiviteter i bostad med särskild service för barn, ungdomar eller vuxna. Enligt 17 § LSS får ett landsting eller en kommun med bibehållet ansvar sluta avtal med någon annan att tillhandahålla insatser enligt LSS. I 23 § samma lag föreskrivs att ett privaträttsligt subjekt måste ha länsstyrelsens tillstånd för att få driva sådan verksamhet som avses i bl.a. 9 § 8 och 9 LSS.</p>
<p>Riksdagens ombudsmän (JO) har uppmärksammat regeringen på de skilda uppfattningarna i frågan om bestämmelsen om tillståndsplikt i 23 § LSS är tillämplig när en kommun står för bostäder med särskild service för vuxna och eventuella gemensamma lokaler men överlåter driften i övrigt, dvs. omvårdnad, fritidsverksamhet och kulturella aktiviteter, till ett privaträttsligt subjekt (dnr S2001/6092/ST).</p>
<p>Länsstyrelsen i Stockholms län anser att 23 § LSS har skrivits med 69 § SoL som förebild (dnr S2000/893/ST). I 69 § tredje stycket SoL sägs uttryckligen att tillstånd inte behövs för sådan verksamhet som kommunerna genom avtal enligt 4 § SoL har överlämnat till enskild att utföra. Enligt JO ligger det dock närmast till hands att tolka 23 § LSS på så sätt att det även krävs tillstånd av länsstyrelsen i en sådan situation. LSS bör enligt JO ses som en specialreglering i förhållande till såväl SoL som den allmänna kommunalrättsliga lagstiftningen om rätt för en kommun att i viss utsträckning använda sig av privaträttsliga subjekt för sin verksamhet. JO konstaterar att undantagsbestämmelsen i 69 § SoL inte har sin motsvarighet i LSS och att det saknas sådana uttalanden i förarbetena som gör det möjligt att säkert slå fast att det varit lagstiftarens avsikt att det inte skall krävas tillstånd för ovan angiven verksamhet.</p>
<p>JO har i sin skrivelse till regeringen framhållit det otillfredsställande i att 23 § LSS inte tillämpas på samma sätt av länsstyrelserna, särskilt mot bakgrund av att det finns en straffbestämmelse kopplad till stadgandet (28 § LSS). Det finns därför skäl att låta utredaren se över denna fråga.</p>
<p>Kommunerna skall enligt 18 § HSL erbjuda hälso- och sjukvård till dem som bor i sådan boendeform eller bostad som avses i 20 § andra stycket, 21 § tredje stycket eller 69 § första stycket 2 SoL. Bostad med särskild service beviljad med stöd av LSS omnämns inte i lagtexten. Av förarbetena till 9 § LSS framgår dock att det är lagstiftarens avsikt att samma förhållanden skall gälla för boende enligt 9 § 8 och 9 LSS som för boende enligt SoL (prop. 1992/93:159, s.182). Olika tolkningar görs i dag i fråga om kommunernas hälso- och sjukvårdsansvar för boende i bostäder med särskild service enligt LSS. Socialstyrelsen har i en skrivelse till regeringen framhållit behovet av ett klargörande, varför lagstiftningen bör ses över i detta avseende.</p>
<p>Uppdraget</p>
<p>Mot bakgrund av de brister och oklarheter inom hjälpmedelsförsörjningen som redovisats ovan skall en särskild utredare tillkallas med uppdrag att analysera situationen och vid behov föreslå åtgärder på följande områden - hjälpmedelsförsörjningen för barn i förskoleverksamhet, - barn, ungdomar och vuxna inom det offentliga utbildningsväsendet, sådana fristående skolor som står under statlig tillsyn, kompletterande utbildningar som berättigar till studiestöd eller statsbidrag, högskoleutbildning samt folkhögskoleutbildning, - de förändrade förutsättningarna på hjälpmedelsområdet genom utvecklingen inom informations- och kommunikationsteknologi och digital teknik, - avgiftssystemet för hjälpmedel och därtill hörande regler i HSL, samt - gränsdragningen vad gäller ansvaret mellan individuella hjälpmedel för personer med personlig assistans och arbetshjälpmedel för assistenterna.</p>
<p>I fråga om hjälpmedel inom utbildningen skall utredaren utgå i från de frågeställningar som presenteras i den nationella handlingsplanen för handikappolitiken (prop. 1999/2000:79 s. 110 ff.). Utredaren skall även analysera behovet av och ansvaret för hjälpmedel i samband med grundläggande företagsförlagd utbildning och i s.k. kvalificerad yrkesutbildning. Utredaren skall också analysera om det finns behov av att införa regler som skyddar personer som behöver hjälpmedel från att betala höga avgifter för dessa samt undersöka om någon bestämmelse som berör hjälpmedel i HSL behöver förtydligas.</p>
<p>Utredaren skall dessutom föreslå förtydliganden samt lämna förslag om bestämmelserna bör ändras i något avseende vad avser - regleringen av insatsen rådgivning och annat personligt stöd enligt lagen (1993:387) om stöd och service till vissa funktionshindrade (LSS) - tillämpningsområdet för 23 § LSS, samt - kommunernas hälso- och sjukvårdsansvar för boende i bostad med särskild service enligt LSS.</p>
<p>Även i fråga om rådgivning och annat personligt stöd skall den särskilde utredaren utgå från de frågeställningar som anges i handlingsplanen för handikappolitiken (prop. 1999/2000:79 s. 85 ff.).</p>
<p>Utredaren skall lämna de förslag till författningsändringar och andra åtgärder som uppdraget kan ge anledning till. Om utredaren föreslår författningsändringar skall han eller hon utarbeta och lägga fram fullständiga förslag.</p>
<p>Utredaren skall i sitt arbete samråda med dem som berörs, t.ex. Arbetsmarknadsstyrelsen, Socialstyrelsen, Specialpedagogiska institutet, Landstingsförbundet, Svenska Kommunförbundet och Hjälpmedelsinstitutet, samt handikapp- och pensionärsorganisationer. Utredaren skall under arbetet ta del av erfarenheterna från det uppdrag regeringen givit Socialstyrelsen om habilitering för barn, ungdomar och vuxna med funktionshinder. Utredaren bör i de delar som avser hjälpmedelsförsörjningen även ta del av Hjälpmedelsinstitutets erfarenheter från arbetet med informationsteknologi för funktionshindrade och äldre, beakta målen i handlingsplanen för eEurope, beakta vad Skollagskommittén (dir 1999:15) överväger samt samråda med utredningen om läromedel för barn, elever och vuxenstuderande med funktionshinder (dir. 2001:65). Utredaren bör i fråga om den tekniska utvecklingen på hjälpmedelsområdet också samråda med Post- och telestyrelsen, Talboks- och punktskriftsbiblioteket och Taltidningsnämnden.</p>
<p>Vid de kostnadsberäkningar och konsekvensbeskrivningar som skall göras enligt 14–16 §§ kommittéförordningen (1998:1474) skall utredaren enbart utgå från respektive huvudmans ansvar enligt lagstiftningen och bortse från frivilliga åtaganden som kan påverka beräkningarna. Konsekvenserna för jämställdheten mellan kvinnor och män skall beaktas.</p>
<p>Redovisning av uppdraget</p>
<p>Den särskilde utredaren skall redovisa sitt uppdrag senast den 10 januari 2003. (Socialdepartementet)</p>
<p>Bilaga 2</p>
<p>Beslut vid regeringssammanträde den 14 februari 2002.</p>
<p>Sammanfattning av tilläggsuppdraget</p>
<p>Den särskilda utredaren skall, utöver vad som anges i kommittédirektiven (dir 2001:81) till Utredning om vissa hjälpmedel för personer med funktionshinder samt om vissa insatser enligt lagen (1993:387) om stöd och service till vissa funktionshindrade, även se över systemet för arbetshjälpmedel. Utredaren skall slutredovisa sitt arbete senast den 15 september 2003.</p>
<p>Bakgrund till tilläggsuppdraget</p>
<p>De ursprungliga direktiven</p>
<p>Regeringen beslutade den 18 oktober 2001 att tillkalla en särskild utredare (dir. 2001:81) att analysera vissa frågor på hjälpmedelsområdet och lämna förslag till åtgärder. Den särskilda utredaren skall också förtydliga vissa insatser enligt lagen (1993:387) om stöd och service till vissa funktionshindrade, LSS.</p>
<p>Delat ansvar för arbetshjälpmedel</p>
<p>Ansvaret för att administrera, tillhandahålla och utveckla stöd till hjälpmedel på arbetsplatsen, arbetshjälpmedel, skiljer sig från vad som gäller de hjälpmedel som omfattas av sjukvårdshuvudmännens ansvar enligt hälso- och sjukvårdslagen (1982:763). Samtidigt kan det ibland vara svårt att skilja på arbetshjälpmedel och hjälpmedel som används i olika sammanhang i den dagliga livsföringen.</p>
<p>Arbetsmarknadsverket (AMV) svarar för bidrag till hjälpmedel till bl.a. arbetslösa och nyanställda medan Riksförsäkringsverket (RFV) och försäkringskassorna har ansvar för bidrag till hjälpmedel till dem som redan haren anställning. Även arbetsgivarna har ett ansvar för dem som redan har en anställning.</p>
<p>Arbetshjälpmedel inom AMV:s ansvarsområde regleras i förordningen (2000:630) om särskilda insatser för personer med arbetshandikapp. Arbetshjälpmedel inom RFV:s och försäkringskassornas ansvarsområde regleras i förordningen (1991:1046) om ersättning från sjukförsäkringen enligt lagen (1962:381) om allmän försäkring i form av bidrag till arbetshjälpmedel. Där finns bestämmelser om bidrag till arbetshjälpmedel som behövs som ett led i rehabilitering av en försäkrad som förvärvsarbetar.</p>
<p>Enligt arbetsmiljölagen (1977:1160) skall arbetsförhållandena anpassas till människors olika förutsättningar i fysiskt och psykiskt avseende.</p>
<p>Ibland uppstår frågan om vem som äger det eller de hjälpmedel som inköpts till en arbetsplats, eftersom stöd kan lämnas både till arbetsgivaren och den funktionshindrade. Frågan aktualiseras bl.a. när en person byter arbetsgivare.</p>
<p>Ansvarsfördelningen för arbetshjälpmedel uppfattas som oklar</p>
<p>Ansvarsfördelningen mellan AMV, RFV, försäkringskassorna och arbetsgivarna uppfattas som oklar. Det delade ansvaret ställer stora krav på samordning av alla inblandade på hjälpmedelsområdet för såväl information om arbetshjälpmedel som provning, upphandling, teknikutveckling, uppföljning etc. Detsamma gäller underhåll och reparationer av beviljade hjälpmedel. Det är viktigt att oklarheterna undanröjs och att samordningen fungerar så att den enskilde inte skall gå miste om nödvändigt stöd. Alla ansvariga måste också tillsammans kunna påverka och stödja utvecklingen på området.</p>
<p>Även gränsdragningen till hälso- och sjukvårdens ansvarsområde är ibland oklar. RFV granskade, inom ramen för sin tillsyn, 888 beslut om bidrag till arbetshjälpmedel under första kvartalet 1999. Fyrtio procent av besluten avsåg bidrag till hörselhjälpmedel. RFV kopplar den stora andelen ansökningar om bidrag till hörselhjälpmedel till att många landsting bara beviljade analoga hörapparater medan de flesta sökande önskade digitala hörapparater som är dyrare.</p>
<p>Hjälpmedelsinstitutet aktualiserar, i sin rapport om den framtida inriktningen och omfattningen av institutets verksamhet, frågan om ett samordnat system för provning och upphandling av arbetshjälpmedel. Institutet jämför med den samordning som finns för hjälpmedel inom hälso- och sjukvården (Analysrapporten – förslag till verksamhetsinriktning och resursramar för Hjälpmedelsinstitutet för perioden 2003–2005).</p>
<p>Uppdraget</p>
<p>Den särskilda utredaren skall se över det nuvarande systemet för arbetshjälpmedel. Översynen skall avse ansvarsfördelningen och samordningen mellan berörda huvudmän vad gäller ansvaret för t.ex. - information, utprovning, tillhandahållande, träning och uppföljning samt underhåll och reparationer av arbetshjälpmedel, - utveckling och provning av nya arbetshjälpmedel, samt - upphandling.</p>
<p>Möjligheterna att underlätta för personer med funktionshinder att komma in och stanna kvar på arbetsmarknaden skall vara utgångspunkten för översynen.</p>
<p>Utredaren skall även kartlägga upphandlingen av och ägarförhållandena för sådana hjälpmedel och anpassningar som den funktionshindrade och/eller arbetsgivaren beviljas bidrag till att köpa eller hyra.</p>
<p>Utredaren skall lämna de förslag till författningsändringar och andra åtgärder som översynen kan ge anledning till. Om utredaren föreslår författningsändringar skall fullständiga förslag till sådana läggas fram. Konsekvenserna för jämställdheten mellan kvinnor och män skall beaktas.</p>
<p>Utredaren skall i denna del av sitt uppdrag även samråda med arbetsmarknadens parter och handikapporganisationer samt med den utredning om de arbetsmarknadspolitiska programmen, anställning med lönebidrag och skyddad anställning hos offentlig arbetsgivare som regeringen avser att tillsätta.</p>
<p>Redovisning av uppdraget</p>
<p>Den särskilda utredaren skall enligt de ursprungliga direktiven slutföra sitt arbete senast den 10 januari 2003. Med ändring av denna tidpunkt skall utredaren slutredovisa sitt arbete senast den 15 september 2003. (Socialdepartementet)</p>
<p>Bilaga 3</p>
<p>Beslut vid regeringssammanträde den 18 september 2003.</p>
<p>Förlängd tid för uppdraget</p>
<p>Med stöd av regeringens bemyndigande den 18 oktober 2001 har chefen för Socialdepartementet tillkallat en särskild utredare med uppdrag att se över situationen på hjälpmedelsområdet samt att göra förtydliganden när det gäller vissa insatser enligt lagen (1993:387) om stöd och service till vissa funktionshindrade, LSS (dir. 2001:81). Den särskilda utredaren skall även se över systemet för arbetshjälpmedel (dir. 2002:20). Utredningen skall enligt direktiven redovisa sina uppdrag senast den 15 september 2003.</p>
<p>Utredningstiden förlängs, vilket innebär att utredningen skall redovisa sina uppdrag senast den 15 juni 2004. (Socialdepartementet)</p>
<p>Bilaga 4</p>
<p>Beslut vid regeringssammanträde den 1 juli 2004.</p>
<p>Förlängd tid för uppdraget</p>
<p>Med stöd av regeringens bemyndigande den 18 oktober 2001 har chefen för Socialdepartementet tillkallat en särskild utredare med uppdrag att se över situationen på hjälpmedelsområdet samt att göra förtydliganden när det gäller vissa insatser enligt lagen (1993:387) om stöd och service till vissa funktionshindrade, LSS (dir. 2001:81). Den särskilda utredaren skall även se över systemet för arbetshjälpmedel (dir. 2002:20). Utredningen skall enligt direktiven (2003:111) redovisa sina uppdrag senast den 15 juni 2004.</p>
<p>Utredningstiden förlängs, vilket innebär att utredningen skall redovisa sina uppdrag senast den 29 oktober 2004. (Socialdepartementet)</p>
<p>Bilaga 5</p>
<h2>Sammansättning av hjälpmedelsgruppen</h2>
<p>Sakkunniga</p>
<p>Kerstin Jansson, departementssekreterare, Socialdepartementet; fr.o.m. 3 april 2002.</p>
<p>Sofia Lidström, departementssekreterare, Kulturdepartementet; fr.o.m. 3 april 2002 t.o.m. 1 januari 2004.</p>
<p>Merja Strömberg, departementssekreterare, Utbildningsdepartementet; fr.o.m. 3 april 2002.</p>
<p>Mona Stål, departementssekreterare, Näringsdepartementet; fr.o.m. 3 april 2002.</p>
<p>Henrik Elmefur, departementssekreterare, Socialdepartementet; fr.o.m. 1 september 2003.</p>
<p>Experter</p>
<p>Eva Björk, verksamhetschef, Synskadades Riksförbund; fr.o.m. den 15 februari 2002.</p>
<p>Jan Breding, avdelningsdirektör, Arbetsmarknadsstyrelsen; fr.o.m. den 15 februari 2002.</p>
<p>Caisa Ekstrand, lärare, Sveriges Pensionärsförbund; fr.o.m. den 15 februari 2002.</p>
<p>Susann Forsberg, avdelningschef, Hjälpmedelsinstitutet; fr.o.m. den 15 februari 2002.</p>
<p>Anna-Karin Gullberg, utredare, Socialstyrelsen; fr.o.m. den 15 februari 2002.</p>
<p>Per Gunvall, avdelningschef, Specialpedagogiska institutet; fr.o.m. den 15 februari 2002.</p>
<p>Pelle Kölhed, ombudsman vid Riksförbundet för Trafik och Polioskadade (RTP), Handikappförbundens samarbetsorgan; fr.o.m. den 15 februari 2002.</p>
<p>Per-Olov Nylander, förbundssekreterare, Svenska Kommunförbundet; fr.o.m. den 15 februari 2002.</p>
<p>Jan-Peter Strömgren, förbundsordförande vid Hörselskadades Riksförbund (HRF), Handikappförbundens samarbetsorgan; fr.o.m. den 15 februari 2002.</p>
<p>Håkan Walander, sakkunnig, PRO; fr.o.m. den 15 februari 2002.</p>
<p>Stig Wintzer, utredare, Landstingsförbundet; fr.o.m. den 15 februari 2002.</p>
<p>Christina Janzon, byrådirektör, Riksförsäkringsverket; fr.o.m. den 3 april 2002 t.o.m. den 6 januari 2003.</p>
<p>Ann-Charlotte Carlberg, Kanslichef vid Riksförbundet för Utvecklingsstörda Barn, Ungdomar och Vuxna (FUB), Handikappförbundens samarbetsorgan; från den 1 februari 2003.</p>
<p>Ylva Eklund, avdelningsdirektör, Riksförsäkringsverket fr.o.m. den 21 februari 2003.</p>
<p>Bilaga 6</p>
<h2>Referensgruppen för handikapp- och pensionärsorganisationer</h2>
<p>Handikapporganisationer</p>
<p>Astma- och Allergiförbundet</p>
<p>De handikappades Riksförbund, DHR</p>
<p>Demensförbundet</p>
<p>Elöverkänsligas Förbund</p>
<p>Förbundet Funktionshindrade Med Läs- och Skrivsvårigheter, FMLS</p>
<p>Förbundet för Utvecklingsstörda Barn, Ungdomar och Vuxna</p>
<p>Föreningen för de Neurosedynskadade</p>
<p>Handikappförbundens samarbetsorgan,</p>
<p>Hjärnkraft</p>
<p>Hörselskadades Riksförbund, HRF</p>
<p>Neurologiskt handikappades Riksförbund</p>
<p>Parkinsonförbundet</p>
<p>Reumatikerförbundet</p>
<p>Riksförbundet Attention</p>
<p>Riksförbundet Cystisk Fibros, RfCF</p>
<p>Riksförbundet för döva, hörselskadade och språkstörda barn</p>
<p>Riksförbundet för Mag- och Tarmsjuka, RMT</p>
<p>Riksförbundet för Rörelsehindrade Barn och Ungdomar, RBU</p>
<p>Riksförbundet för social och mental hälsa, RSMH</p>
<p>Riksförbundet för sällsynta diagnoser</p>
<p>Riksföreningen Autism</p>
<p>Riksföreningen Hjärnkraft</p>
<p>Riksförbundet – Stroke</p>
<p>Schizofreniförbundet</p>
<p>Svenska Diabetesförbundet</p>
<p>Svenska OCD-förbundet Ananke</p>
<p>Sverigefinska Synskadadeförbundet, SFSF</p>
<p>Strokeförbundet</p>
<p>Vuxendöva i Sverige</p>
<p>Överviktigas Riksförbund</p>
<p>Pensionärsorganisationer</p>
<p>Riksförbundet pensionärers gemenskap</p>
<p>Svenska Kommunal Pensionärers förbund</p>
<p>Sveriges Pensionärers Riksförbund, SPRF</p>
<p>Sveriges Pensionärsförbund</p>
<p>Bilaga 7</p>
<h2>Exempel på avgifter för hjälpmedel i några landsting</h2>
<p>Landstinget Gävleborg</p>
<p>Besöksavgift vid utprovning: 80 kr</p>
<p>Landstinget Sörmland</p>
<p>Besöksavgift vid utprovning: 80 kr</p>
<p>Hjälpmedlen i tabellen fr.o.m. ortopediska skor betraktas inte som hjälpmedel utan benämns som anpassade produkter.</p>
<p>Landstinget i Jönköppings län</p>
<p>Besöksavgift i hörselvård och hos arbetsterapeut: 80 kr *Behandlingshjälpmedel: ingen brukare betalar mer än 1 200 kr/år sammanlagt för behandlingshjälpmedel. **Ej avgift vid följande diagnoser. Polio och sena effekter av polio, diabetes, sjukdomar i nervsystemet förutom sjukdomar i nervrötter och mononeuropatier, reumatoid artrit, barnreumatism, RA-liknande tillstånd, reumatiska systemsjukdomar, sponartrit, Bechterew, psoriasisartrit, missbildningar, resttillstånd efter fraktur, postoperativ behandling samt grav fotdeformitet, eller för patienter inneliggande vid landstingets vårdinrättningar.</p>
<p>Avgifterna på mjuka och hårda ortoser är beslutade att gälla från och med den 1 januari 2004 men tillämpningen är fördröjd på grund av tekniska problem.</p>
<p>Bilaga 8</p>
<h2>Ekonomiska effekter för landstingen av LSS- och hjälpmedelsutredningens förslag i den del som gäller hjälpmedelsavgifter</h2>
<p>(Agneta Rönn) 1. Inledning</p>
<p>I förslaget till betänkandetext har bl.a. redovisats hur landstingens avgifter för hjälpmedel ser ut idag. Sammanfattningsvis kan konstateras att avgifterna varierar ganska mycket mellan landstingen både när det gäller nivå och konstruktion, vilket gör att den enskildes kostnader för en viss typ av hjälpmedel kan vara mycket olika beroende på vilket landsting man tillhör och vilket hjälpmedel det gäller. Man kan knappast påstå att avgifterna för hjälpmedel generellt sett är höga för brukarna eftersom många landsting har få och/eller låga avgifter från vilka vissa grupper också kan vara undantagna. Man kan inte heller påstå att landstingens intäkter från hjälpmedelsavgifter har någon stor betydelse för deras totala ekonomi, vilket i och för sig inte hindrar att avgifterna kan ses som en viktig intäkt. De kan också ha betydelse som styrmedel.</p>
<p>Utredarens förslag när det gäller avgifter för hjälpmedel kan sammanfattas enligt följande:</p>
<p>• avskaffande av alla nuvarande avgifter för tillhandahållande av hjälpmedel</p>
<p>• möjlighet att ta ut generell besöksavgift för förskrivning, utprovning, anpassning etc.</p>
<p>• besöksavgiften ska ingå i högkostnadsskyddet för sjukvård</p>
<p>• förslagen ska finansieras genom höjning av beloppsgränsen i högkostnadsskyddet.</p>
<p>För att göra en bedömning av förslagens direkta, ekonomiska konsekvenser för landstingen och vilken höjning av beloppsgränsen som är nödvändig behöver följande beräknas/uppskattas:</p>
<p>• uteblivna avgiftsintäkter för tillhandahållande</p>
<p>• nya avgiftsintäkter brutto för den generella besöksavgiften</p>
<p>• ökade avgiftsintäkter netto, med hänsyn tagen till högkostnadsskyddet</p>
<p>• hur stor höjning som krävs av högkostnadsbeloppet för att finansiera förslagen</p>
<p>I denna PM redovisas tillvägagångssättet för och resultatet av beräkningarna. Ett antal enskilda landsting har lämnat viktiga bidrag till underlaget för beräkningarna. Landstingsförbundet har också bidragit, bl.a. när det gäller statistiken, hjälp med urvalet av landsting för djupstudier samt med synpunkter på beräkningsmetoderna.</p>
<p>Det är viktigt att framhålla att denna PM endast behandlar effekterna av de förslag som gäller avgifter och inte effekterna av övriga förslag som utredningen presenterar. Därtill bör betonas att PM inriktas på de direkta, ekonomiska konsekvenserna när det gäller landstingens avgiftsintäkter, medan de sammantagna ekonomiska konsekvenserna av avgiftsförslagen naturligtvis också är beroende av andra effekter som förslagen kan få, t.ex. förändringar i efterfrågan eller ändrade principer för bedömning av vilka hjälpmedel som tillhandahålls. Därvid spelar självfallet också in hur man tolkar hur den föreslagna rätten till behovsbedömning påverkar vad landstingen måste tillhandahålla och när. Dessa mer indirekta effekter kan inte beräknas utan endast bedömas översiktligt, vilket enligt uppgift görs i utredningens betänkande. 2 Några viktiga bakgrundsfakta</p>
<p>Det är svårt att få fram uppgifter som på ett tydligt sätt beskriver landstingens hjälpmedelsverksamhet och dess omfattning, kostnader och intäkter. Ett viktigt skäl till detta är att verksamheten organiseras olika i de olika landstingen. I vissa fall ligger den mer samlad centralt och i andra fall är den mer eller mindre integrerad i övriga vården. Detta, i kombination med olika system för redovisning och registrering m.m., gör att det är svårt att få fram jämförbara uppgifter om hjälpmedel. Det går naturligtvis också tillbaka på att landstingen har olika krav och behov när det gäller uppföljning och styrning av verksamheten.</p>
<p>Andra skillnader är vilken policy man har för hjälpmedel, t.ex. vilka kriterier man har för tillhandahållande av hjälpmedel och vilken filosofi man har för vad som tillhandahålls av landstinget respektive får köpas av den enskilda individen. I en del landsting har man t.ex. begränsat avgifterna men samtidigt blivit mer restriktiva i vad som tillhandahålls, medan man i andra landsting kan ha höga avgifter på vissa hjälpmedel men samtidigt generösa undantag från avgifterna och ett bredare utbud av vilka hjälpmedel som tillhandahålls. Vilken linje man väljer påverkar både de totala avgiftsintäkterna och kostnaderna för den enskilde, och det finns inga enkla samband.</p>
<p>Ytterligare en skillnad gäller vilka besök inom hjälpmedelsverksamheten som är avgiftsbelagda och som också omfattas av landstingets högkostnadsskydd för sjukvård. Många besök som är kopplade till hjälpmedel är redan idag avgiftsbelagda och omfattas också av högkostnadsskyddet. I några landsting finns ett särskilt högkostnadsskydd för just hjälpmedel.</p>
<p>En allmän synpunkt som bör framföras när det gäller statistiken om hjälpmedel är att det kunde finnas skäl att överväga någon form av ”standard” för vilken information om hjälpmedelsverksamheten som skulle vara nyttig och ändamålsenlig att ha från alla. Den skulle kunna tjäna både som jämförelseunderlag för alla landsting och även för andra, gemensamma ändamål. 3 Utgångspunkter</p>
<p>Det kan konstateras att befintlig statistik om hjälpmedelsverksamhetens omfattning och ekonomi inte ger något bra underlag för att göra den typ av beräkningar som här krävs. Några exempel kan nämnas.</p>
<p>De totala kostnaderna för hjälpmedelsverksamheten uppgår enligt Landstingsförbundets statistik till 3,1 miljarder kronor år 2002, och variationen mellan landstingen ligger mellan 162 och 558 kronor per invånare. En del av skillnaderna i kostnader kan sannolikt förklaras med att fördelningen av ansvaret för hjälpmedel mellan landstinget och kommunerna i ett län kan se olika ut, beroende vilka överenskommelser man träffat. Skillnaderna torde emellertid också i hög grad påverkas av organisationen och under vilka verksamheter som de olika kostnaderna finns redovisade. Det bör rent allmänt påpekas att siffran 3,1 miljarder kronor framstår som ganska låg, med tanke på att bara inköpskostnaderna för de största hjälpmedelsgrupperna uppgår till närmare hälften av den angivna totalkostnaden, enligt siffror från Handikappinstitutet.</p>
<p>De nuvarande intäkterna av patientavgifter för hjälpmedel uppgår enligt Landstingsförbundets statistik till totalt 88 miljoner kronor för samtliga landsting år 2002. Variationerna mellan landstingen, uttryckt som kronor per invånare, ligger mellan 3 och 40 kronor, och ca en tredjedel av landstingen redovisar inga sådana intäkter av patientavgifter över huvud taget. Sannolikt beror också detta på de nämnda skillnaderna i organisation, redovisning m.m.</p>
<p>På liknande sätt finns stora variationer mellan landstingen i antalet redovisade besök hos olika personalkategorier inom handikapp- och hjälpmedelsverksamheten. Antalet besök varierar enligt statistiken för 2002 mellan 1 och 222 per 1000 invånare. Sex landsting redovisar inga sådana besök över huvud taget, vilket kan bero på att de inte tar ut någon avgift, att besöken redovisas i klump på annat ställe, t.ex. under primärvården eller att de inte registreras.</p>
<p>Utredningen har, som nämnts tidigare, fått hjälp med visst kompletterande underlag från ett antal enskilda landsting för att få en bättre grund för beräkningar. Fortfarande är det dock inte möjligt att få någon hög precision i beräkningarna. Det som presenteras i det följande är mer att betrakta som översiktliga bedömningar utifrån det underlag som varit möjligt att få fram.</p>
<p>Beräkningarna görs på totalnivå för samtliga landsting. De verkliga effekterna kan emellertid bli väldigt olika beroende på hur det ser ut i det enskilda landstinget i utgångsläget – effekten kan bli relativt stor eller väldigt obetydlig. Detta kan egentligen bara bedömas av respektive landsting självt. 4 Beräkningar</p>
<p>Utgångspunkten för beräkningarna är ”allt annat lika”, dvs. beräkningarna avser endast de förslag som utredningen lägger och tar inte hänsyn till förändringar av annat slag. För en slutlig bedömning måste man självfallet också ta hänsyn till eventuella andra förändringar, t.ex. när det gäller avgiftsnivåer eller högkostnadsskyddet, som kan tänkas bli aktuella framöver. 4.1 Beräkning av intäktsbortfall till följd av slopade tillhandahållandeavgifter:</p>
<p>Resonemangen här bygger på uppgifter från Landstingsförbundets skrift Verksamhet och ekonomi 2002 (tabell E 47) samt på uppgifter som hämtats in från några enskilda landsting. Att statistiken för 2002 används beror på att den för 2003 ännu inte är färdig.</p>
<p>I statistiken för 2002 redovisar 12 landsting intäkter från patientavgifter i handikapp- och hjälpmedelsverksamhet med sammanlagt 88 miljoner kronor. I dessa patientavgifter kan sannolikt ingå såväl besöksavgifter som avgifter för tillhandahållande. Närmare uppgifter har hämtats in från sex landsting; både sådana som redovisat avgiftsintäkter i statistiken och sådana som inte gjort det. Av det inhämtade materialet framgår att för de landsting som har lämnat statistik till Landstingsförbundet, stämmer inte den lämnade uppgiften. Från de landsting som inte lämnat statistik till Landstingsförbundet har vissa uppgifter nu erhållits. Skälet till dessa ”misstämningar” är troligen att landstingen har olika redovisningsprinciper, och därför inte kan ta fram riktiga uppgifter till Landstingsförbundets statistik utan att göra visst manuellt arbete, vilket man fått göra för att ta fram uppgifterna till utredningen. Det inhämtade materialet indikerar  att de verkliga avgiftsintäkterna ligger högre än de som redovisas i statistiken.</p>
<p>Bland de nio landsting som redovisar patientavgiftsintäkter i statistiken, och där vi inte hämtat in nya uppgifter, är den genomsnittliga intäkten 18 kronor per 1 000 invånare. Om vi förenklat antar  att denna nivå gäller även för de landsting som inte redovisat någon uppgift över huvud taget, och samtidigt justerar uppgifterna för de landsting där vi hämtat in uppgifter, kan de totala patientavgiftsintäkterna beräknas ligga på närmare 130 miljoner kronor. En stor del av dessa intäkter kan antas vara tillhandahållandeavgifter, vilka landstingen skulle tappa med utredningens förslag. 4.2 Beräkning av intäktsförstärkning till följd av utökade besöksavgifter</p>
<p>Resonemangen här bygger på uppgifter från Landstingsförbundets Verksamhet och ekonomi 2002 (tabell V 39) och vissa uppgifter som hämtats in från några enskilda landsting.</p>
<p>Det totala antalet redovisade besök i handikapp- och hjälpmedelsverksamhet 2002 uppgår enligt statistiken till 540 000, vilket bygger på uppgifter från 15 landsting (inkl Stockholm, Skåne och Va Götaland). Övriga landsting har inte lämnat någon uppgift, sannolikt för att man inte särredovisar dessa besök i sin egen statistik eller för att man helt enkelt inte registrerar dem. För de landsting som lämnat mer detaljerade uppgifter till utredningen har det visat sig svårt att utan en stor arbetsinsats stämma av uppgifterna om antalet besök i handikapp- och hjälpmedelsverksamhet eller verksamhet anknuten till hjälpmedel mot uppgifterna i statistiken.</p>
<p>Om vi förenklat antar  att de landsting som redovisat uppgift om antalet besök ändå är representativa (=73 besök per 1000 invånare), kan det totala antalet sådana besök för samtliga landsting uppskattas till ca 650 000.</p>
<p>De redovisade besöken finns i viss utsträckning uppdelade på olika personalkategorier. Ca 25 % av besöken avser audionomer, 7 % avser arbetsterapeuter och den största gruppen, 51 %, avser ”övriga personalkategorier”. Eftersom inte alla gjort denna uppdelning är det dock svårt att dra några slutsatser av siffrorna i denna del. Siffrorna ger också anledning till fortsatt analys eftersom t.ex. arbetsterapeuter, som enligt statistiken står för en ganska liten andel av besöken, i stor utsträckning svarar för träning och anpassning av hjälpmedel.</p>
<p>En del av det totala antalet hjälpmedelsbesök, som enligt ovan kan uppskattas till 650 000, är redan i dag avgiftsbelagda, men det finns skillnader i detta hänseende mellan landstingen. Enligt en sammanställning som utredningen gjort av hjälpmedelsavgifter är det en dryg tredjedel av landstingen som uppger att de tar ut avgifter för samtliga besök, hälften av landstingen uppger att de tar ut avgifter för vissa besök och övriga landsting har få besöksavgifter, alt. saknas uppgift.</p>
<p>Utifrån samtal med några landsting synes det framför allt vara besöken för utprovning och anpassning som i relativt liten utsträckning är avgiftsbelagda idag, men man har svårt att precisera vilka volymer det handlar om bl.a. på grund av att dessa besök inte alltid registreras systematiskt.</p>
<p>Om andelen ej avgiftsbelagda besök förenklat antas uppgå till någonstans mellan 20 % respektive 40 %, skulle detta utgöra en ”potential” för nya avgiftsintäkter på omkring 10 respektive 20 miljoner kronor brutto, om den beräknas utifrån den nu vanligaste avgiften för sjukvårdande behandling 80 kronor. En större höjning ger självfallet en motsvarande större effekt. Några enstaka landsting tar redan idag ut utprovningsavgifter som ligger högre än avgiften för sjukvårdande behandling. Om förslaget också får till följd att man identifierar och avgiftsbelägger nya besökstyper så ökar avgiftsintäkterna ytterligare. Det är dock svårt att uppskatta volymerna. Av betydelse i detta sammanhang är också hur stor den verkliga effekten av dessa avgiftshöjningar skulle bli, om avgifterna samtidigt skulle komma att omfattas av högkostnadsskyddet för sjukvård. 4.3 Effekter av att lägga in hjälpmedelsavgifterna i högkostnadsskyddet</p>
<p>Statistiska centralbyrån (SCB) har fått i uppdrag att, för utredningens räkning, ta fram vissa data om personer som haft hjälpmedel: deras utgifter för hjälpmedel, frikortsfrekvens osv. Uppgifterna har tagits fram utifrån SCB:s årliga urvalsundersökning om Hushållens ekonomi (HEK), och avser år 2002. Motsvarande uppgifter har också tagits fram för den totala befolkningen. Uppgifterna är uppräknade till riksnivå. Utifrån detta underlag har följande kunnat konstateras.</p>
<p>• Totalt omkring 382 000 individer, motsvarande 4,4 % av befolkningen, angav att de till följd av funktionshinder haft hjälpmedel från kommun eller landsting. De som t.ex. haft hjälpmedel tillfälligt ingår således inte.</p>
<p>• I åldersgruppen  75–84 år var det ca 22 % som hade hjälpmedel t.f.a. funktionshinder, och i åldersgruppen över 85 år var motsvarande andel ca 41 %.</p>
<p>• Av de som haft hjälpmedel t.f.a. funktionshinder hade ca 87 % gjort minst ett läkarbesök per år. Motsvarande siffra för samtliga i befolkningen är 49 %.</p>
<p>• Av de som haft hjälpmedel t.f.a. funktionshinder hade ca 34 % gjort minst ett besök hos sjukgymnast per år. Motsvarande siffra för samtliga är ca 11 %.</p>
<p>• Av hjälpmedelstagarna hade ca 181 000 individer eller 47 % frikort för sjukvård. Motsvarande siffra för totalbefolkningen är ca 13 %. Av de 181 000 hade ca 45 % frikort i 6 månader eller mer.</p>
<p>• Av de som haft hjälpmedel t.f.a. funktionshinder uppgav 86 % (knappt 340 000 personer) att de inte haft någon utgift för dessa. Ca 8 % (ca 31 000 personer) hade utgifter mellan 1 och 900 kronor per år, medan 3 % (knappt 11 000 personer) hade utgifter överstigande 900 kronor per år.</p>
<p>• Av de hjälpmedelstagare som angav att de haft utgifter för hjälpmedel var det ca 58 % eller omkring 24 000 personer som hade frikort för sjukvård, varav en fjärdedel hade utgifter överstigande 900 kronor per år.</p>
<p>Några försiktiga slutsatser:</p>
<p>• Personer som haft hjälpmedel till följd av funktionshinder är en grupp med hög vårdkonsumtion, vilket bl.a. illustreras av att närmare hälften har ett frikort för sjukvård.</p>
<p>• Detta innebär, något förenklat, att nya avgifter eller avgiftshöjningar på hjälpmedelsområdet endast ger intäkter som motsvarar högst hälften av avgiftshöjningen, eftersom resten i stället blir en ökad kostnad för högkostnadsskyddet. Sannolikt blir intäkterna ännu något lägre, eftersom den föreslagna förändringen kan innebära att något fler personer kvalificerar sig för frikort. 4.4 Dagens högkostnadsskydd och effekter av en ändrad beloppsgräns</p>
<p>Dagens högkostnadsskydd</p>
<p>Det finns för närvarande ingen sammanställd statistik för hela landet när det gäller högkostnadsskyddet för sjukvård. Det finns viss statistik i en del landsting, men den är inte alltid jämförbar och ligger inte på sådan detaljnivå att den går att använda till några mer sofistikerade beräkningar.</p>
<p>För att ändå få någon grund för beräkningar har vissa uppgifter om högkostnadsskyddet för sjukvård för 2002 och 2003 hämtats in från 7 landsting. Viss reservation måste lämnas för att uppgifternas kvalitet kan variera något. Utifrån dessa uppgifter har emellertid följande kunnat konstateras när det gäller volymer och kostnader 2002 för högkostnadsskyddet:</p>
<p>• Antal frikort per 1 000 invånare i hela befolkningen varierar mellan 101 och 215.</p>
<p>• Antal besök per frikort varierar mellan 6,0 och 18,9.</p>
<p>• Kostnaden per frikort varierar mellan 706 och 1487 kronor.</p>
<p>• Kostnaden per frikortsbesök varierar mellan 75 och 118 kronor.</p>
<p>• Frikortskostnaden per 1 000 inv. varierar mellan 76 och 151 kronor.</p>
<p>Därutöver kan, ur det HEK-material avseende 2002 som tagits fram av SCB, bl.a. utläsas att det totala antalet frikortsinnehavare uppgår till drygt 1,1 miljoner eller ca 13% av befolkningen.</p>
<p>Konsekvenser av ett ändrat högkostnadsbelopp</p>
<p>Om beloppsgränsen för frikort skulle höjas, skulle det ta längre tid för en patient att uppnå frikortsgränsen. Det skulle bl.a. resultera i en minskad kostnad för landstingen, dels eftersom antalet frikort minskar och dels eftersom kostnaden per frikort i övrigt minskar med höjningen av beloppsgränsen, allt annat lika.</p>
<p>För att exakt beräkna sådana effekter skulle krävas mycket detaljerad information på individnivå om antalet besök, typ av besök, kostnader, innehavstider etc. Eftersom sådan information inte går att få fram får beräkningarna göras betydligt mer summariskt enligt vad som beskrivs i det följande.</p>
<p>Av de sju landsting som lämnat något statistiskt underlag om frikort är Norrbotten det landsting som dels har den mest kompletta statistiken, dels ligger ”i mitten” när det gäller de olika värden som redovisas ovan. Vi har därför, efter deras godkännande, valt att använda Norrbottens värden i de följande beräkningarna. I det tidigare nämnda underlag som SCB tagit fram ur sin HEK-undersökning kan också hämtas uppgifter som möjliggör en avstämning av vissa siffror på riksnivå.</p>
<p>Antalet utfärdade frikort per 1 000 invånare i hela befolkningen ligger i Norrbotten på 126 och i övriga sex landsting mellan 98 och 215. Detta avser samtliga frikort för av landstinget finansierad vård, oavsett om den bedrivs i offentlig eller privat regi. Enligt SCBs uppräknade HEK-statistik uppgår antalet frikortstagare per 1 000 invånare för riket som helhet till 128, vilket är ganska nära Norrbottens värde. Det skulle innebära att det totala antalet frikort i hela landet uppgår till omkring 1,1 miljoner.</p>
<p>Antalet besök per frikort uppgår i Norrbotten till 8,7. Antalet besök per frikort har då antagits vara samma i privat som offentlig vård. För övriga landsting varierar antalet besök per frikort mellan 6,0 och 18,9. Dessa uppgifter går inte att stämma av mot det material vi har från SCB.</p>
<p>Det genomsnittliga antalet månader med frikort har endast kunnat redovisas av Norrbotten där det uppgår till 7,4 medan det enligt SCBs material ligger på 5,4 för riket som helhet. Eftersom det inte varit möjligt att analysera denna skillnad, görs beräkningarna med hänsyn tagen till båda värdena.</p>
<p>Den genomsnittliga kostnaden per frikortsbesök uppgår i Norrbotten till 107 kronor, vilket endast avser offentlig vård (övriga 75– 118 kronor). Genomsnittskostnaden per frikort uppgår till 953 kronor (övriga 706–1487 kronor). Inte heller dessa uppgifter går att stämma av mot SCBs material.</p>
<p>Utgående från Norrbottens värden uppgår det genomsnittliga antalet månader med frikort till 7,4 och besöken per frikort till 8,7. Det genomsnittliga antalet besök per månad blir således 1,2, vilket med Norrbottens styckkostnad om 107 kronor per besök motsvarar en kostnad om i genomsnitt 128 kronor i månaden. Om vi i stället räknar med SCBs genomsnittliga antal frikortsmånader om 5,4 så blir antalet besök per månad 1,6, vilket med samma styckkostnad skulle motsvara en kostnad per månad om 171 kronor.</p>
<p>Enligt SCBs material uppgår den totala andelen frikortsinnehavare som har frikort i maximalt en månad till 7,6% vilket motsvarar omkring 84 000 frikort.</p>
<p>Utifrån dessa uppgifter skulle man, mycket förenklat, kunna göra följande uppskattning:</p>
<p>En höjning av beloppsgränsen med mellan 128 och 171 kronor kan innebära att antalet frikort minskar med omkring 84 000, vilket skulle resultera i ökade avgiftsintäkter för landstingen på totalt mellan ca 11 och 14 miljoner kronor. Därtill skulle gränshöjningen ge en ökad avgiftsintäkt för varje frikort i övrigt med motsvarande belopp, vilket skulle ge ökade avgiftsintäkter på ca 130–174 miljoner kronor. Sammantaget och avrundat skulle landstingens avgiftsintäkter således öka med mellan 140 och 190 miljoner kronor.</p>
<p>Man kan sedan, återigen mycket förenklat, ”räkna baklänges” för att få fram hur stor höjning som krävs för att åstadkomma ett visst belopp.</p>
<p>Känslighetsanalys</p>
<p>Om man i stället för Norrbottens värde när det gäller kostnaden per besök, skulle räkna på minrespektive max-värdet för övriga landsting (75 resp. 118 kronor) skulle den totala ökningen av avgiftsintäkterna, givet övriga siffror i beräkningen ovan, i stället ligga någonstans mellan 100 och 208 miljoner kronor. 5 Bedömning av den sammanlagda, direkta ekonomiska effekten av utredningens förslag om förändrade avgifter m.m.</p>
<p>Som nämnts inledningsvis avser denna bedömning endast de direkta ekonomiska effekterna på landstingens avgiftsintäkter av de förslag som LSS- och hjälpmedelsutredningen presenterar när det gäller patientavgifter för hjälpmedel.</p>
<p>Det bör också upprepas att de beräkningar som ligger till grund för bedömningarna är gjorda utifrån ett delvis osäkert underlag, vilket gör att resultatet inte kan göra anspråk på exakthet utan mer anger i vilken storleksordning förändringarna ligger, allt annat lika.</p>
<p>Om landstingen t.ex. skulle välja att höja sina patientavgifter betydligt mer än vad som ligger i kalkylen, kommer detta också att påverka hur mycket beloppsgränsen i högkostnadsskyddet behöver höjas för att finansiera förslagen.</p>
<p>Med dessa reservationer kan resultatet av beräkningarna sammanfattas enligt följande.</p>
<p>Det totala intäktsbortfallet pga. avskaffade tillhandahållandeavgifter har ovan beräknats till närmare 130 miljoner kronor, vilket ska minskas med den andel av avgifterna som är besöksavgifter. Om denna antas uppgå till 25 % skulle det totala intäktsbortfallet uppgå till omkring 100 miljoner kronor.</p>
<p>Antalet tillkommande besök med besöksavgift är mycket svårt att uppskatta, eftersom det är avhängigt hur varje landsting skulle besluta när det gäller avgiftsprinciper. Ett mycket försiktigt antagande kan vara att antalet avgiftsbelagda besök kan öka med mellan 130 000 och 260 000, vilket skulle motsvara förstärkta avgiftsintäkter på mellan 10 och 20 miljoner kronor brutto, beräknat utifrån den nu vanligaste avgiften för sjukvårdande behandling på 80 kronor. Till detta ska sedan läggas effekten av högkostnadsskyddet som ovan uppskattats till ungefär 50 %, dvs. ca hälften av nya avgifter kommer att ”fångas upp” av högkostnadsskyddet. Det innebär att intäktsförstärkningen totalt kan uppskattas till högst  5–10  miljoner kronor netto .</p>
<p>Sammantaget är det alltså  ett uppskattat intäktsbortfall för landstingen på 90–95 miljoner kronor som ska finansieras. Utredningen föreslår att det ska ske genom en höjning av beloppsgränsen i högkostnadsskyddet.</p>
<p>Utifrån resonemangen ovan kan en höjning av beloppsgränsen i högkostnadsskyddet med mellan 128 och 171 kronor beräknas ge en ökad intäkt för landstingen på mellan 100 och 208 miljoner kronor. En enkel ”baklängesuppskattning” indikerar att en höjning på 100 kronor skulle kunna finansiera utredningens förslag i den del som gäller avgifter för hjälpmedel.</p>
<p>Bilaga 9</p>
<h2>Kostnaden för subventionerade datorer</h2>
<p>Kalkylen nedan är beräknad på en subventionsnivå om 5 000 kronor, vilket motsvarar hälften av kostnaden för ett datorpaket som kostar 10 000 kronor.</p>
<p>Förslaget: Erbjud ”förtidspensionerade” personer med funktionshinder subventionerat datorinköp. Erbjudandet ska i storleksordning motsvara personalköp av datorer i arbetslivet (hemdatorköp). Bidraget antas vara 5 000 kronor och utbetalas högst var fjärde år till personer i åldern 19–29 år som uppbär sjukersättning eller aktivitetsersättning på heltid.</p>
<p>Hur många personer uppbär sjukersättning och aktivitetsersättning i denna åldersgrupp? Totalt har cirka 19 000 personer i åldern 19–29 hel sjukersättning och aktivitetsersättning, varav 12 673 personer har hel sjukersättning/tidsbegränsad sjukersättning och 6 283 personer hel aktivitetsersättning.</p>
<p>Hur många av dessa har datorer i hemmet i dag? Cirka 76 procent av de funktionshindrade mellan 16 och 44 år har tillgång till datorer i hemmet, enligt en undersökning avseende 2000/2001 genomförd av SCB och HI, se tabell nedan. I denna grupp finns både förvärvsarbetande, som redan kan ha tillgång till subventionerade datorer, och personer med förtidspension eller sjukbidrag. Andelen med dator i hemmet i gruppen ”förtidspensionerade” personer med funktionshinder är därför förmodligen lägre än för funktionshindrade totalt sett. Om vi antar att andelen uppgår till 70 procent, så har 13 300 personer i denna grupp tillgång till datorer i hemmet i dag.</p>
<p>Källa: SCB och Hjälpmedelsinstitutet, 2002</p>
<p>Hur många i denna grupp har inte tillgång till datorer i hemmet i dag?</p>
<p>Utifrån ovanstående resonemang har alltså cirka 5 700 personer i målgruppen inte tillgång till datorer i hemmet i dag.</p>
<p>En undersökning av World Internet Institute (Svenskarna och Internet 2003) visar att intresset för att skaffa sig en dator bland dem som inte har tillgång till dator i hemmet är lågt. Hela tre fjärdedelar av dessa anger att de inte tänker skaffa någon dator till hemmet. Hälften av dem som inte har en dator hemma anger att orsaken till detta är att de inte har något intresse av det. Andelen som inte har dator i hemmet för att de anser att det är för dyrt uppgår till ca 15 %. Personer i denna grupp skulle kunna nappa på ett erbjudande om subventionerat datorinköp. För vissa kan betalningsviljan dock vara så låg att inte ens en relativt hög subvention skulle motivera ett datorinköp. Bland ungdomar i ålder 19–29 år som har aktivitetersättning/sjukersättning på heltid finns dessutom en grupp med så omfattande funktionshinder att egen datoranvändning bedöms mycket osannolik. Storleken av denna grupp är inte känd.</p>
<p>Med hänsyn till ovanstående har vi antagit att antalet personer som bedöms vilja köpa en dator om köpet subventioneras uppgår till högst hälften av de 5 700 personer som inte har dator i hemmet i dag = 2 850 personer. Om samtliga skulle nappa på erbjudandet skulle andelen med tillgång till dator i hemmet bland funktionshindrade personer med aktivitets- och sjukersättning uppgå till 85 %.</p>
<p>Hur stor blir kostnaden för samhället? Under en fyraårsperiod skulle varje person bara kunna söka bidrag en gång. Kostnaden för att subventionera samtliga 2 850 personer med 5 000 kr år 1 skulle uppgå till cirka 14 250 000 kr. Varje år kommer dock nya personer in den gruppen som är aktuell för subvention. Om varje åldersgrupp är precis lika stor (dvs. om 19-åringarna är lika många som 20-åringarna osv.) och skulle efterfråga subventionerade datorer i samma utsträckning så skulle ca 259 ytterligare personer begära subvention år två (2 850/11= 259) osv. Varje år kan således utgiften öka 1 295 000 kr grundat på beräkningen [259*5000 = 1 295 000). Den totala utgiften för samhället blir därför de fyra första åren 18 135 000 kr grundat på beräkningen (14 250 000 + 1 295 000 *3= 18 135 000) om erbjudandet utnyttjas i antagen utsträckning. Den årliga kostnaden motsvarar 4 533 750 kronor. Beloppen är ej justerade för inflation.</p>
<p>Vid ett lägre intresse, motsvarande 15 % av de personer som inte har dator i hemmet, kan samhällets kostnad under en fyraårsperiod beräknas till 5 445 000 kronor. Den årliga kostnaden blir då 1 361 250 kronor. Inte heller dessa belopp är justerade för inflation.</p>
