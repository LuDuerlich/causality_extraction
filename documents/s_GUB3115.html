<h1>Sammanfattning</h1>
<h2></h2>
<p>Utredningens uppdrag</p>
<p>Utredning har haft i uppdrag att analysera den eftergymnasiala yrkesutbildningen vid sidan av högskolans utbildningar. I uppdraget har bland annat ingått att studera omfattning och inriktning av eftergymnasial yrkesutbildning samt former för finansiering, kvalitetssäkring och regional samverkan.</p>
<p>Syftet med utredningen har varit att skapa tydligare gränsdragning mellan berörda utbildningsformer och till högskoleutbildning och arbetsmarknadsutbildning. Syftet har också varit att skapa förutsättningar för effektivare resursanvändning och ökad tydlighet i fråga om den eftergymnasiala yrkesutbildningen.</p>
<p>Utredningen fick den 2 november 2006 tilläggsdirektiv som innebar att utredningen skulle redovisa sitt arbete efter drygt halva den planerade utredningstiden.</p>
<p>Betänkandet innehåller därför en bearbetning och analys av statistik som SCB tagit fram på utredningens uppdrag, och en skiss till förändringar avseende den eftergymnasiala yrkesutbildningen. Dessa syftar till att bemästra flertalet av de problem som anges i direktiven.</p>
<p>Tiden har inte medgivit att alternativa lösningar prövats eller sedvanliga konsekvensanalyser genomförts. Inte heller har författningsförslag eller kostnadsberäkningar kunnat utarbetas.</p>
<p>Omfattning och inriktning av den eftergymnasiala yrkesutbildningen</p>
<p>Antalet studerande på eftergymnasial yrkesutbildning har ökat något sedan år 2000 till sammanlagt 35 000 år 2005. Samtidigt har det skett stora förskjutningar mellan utbildningsformerna. Kvalificerad yrkesutbildning har ökat med nästan 70 procent medan kommunal</p>
<p>påbyggnadsutbildning minskat med över 70 procent. Även antalet studerande inom kompletterande utbildning har minskat sedan 2001. Sett till det totala antalet studerande som ingår i redovisningen, står kvalificerad yrkesutbildning och högskoleutbildning för ökningen som motsvarar cirka 2 400 studerande, eller drygt sju procent.</p>
<p>Fler kvinnor än män studerar på eftergymnasial yrkesutbildning. Andelen män som studerar har minskat sedan 2000. Detta förklaras delvis av att antalet studerande har ökat på utbildningar med sådan inriktning som i större utsträckning väljs av kvinnor, exempelvis hälso- och sjukvård samt social omsorg.</p>
<p>Ett ramverk för eftergymnasial yrkesutbildning</p>
<p>Såväl stigande kompetenskrav i arbetslivet bland annat till följd av den tekniska utvecklingen som de demografiska förändringarna kan antas leda till ett ökat behov av eftergymnasial yrkesutbildning. Det är därför angeläget att komma till rätta med de problem som finns och skapa förutsättningar för tillväxt och effektivt resursutnyttjande. De berörda utbildningarna bör därför infogas i ett ramverk, som kan fungera som en paraplyorganisation och säkerställa ett antal gemensamma funktioner. De nuvarande utbildningsformernas karaktär och formerna för deras genomförande behöver inte förändras genom detta.</p>
<p>Genom ramverket, som skulle kunna benämnas ”Yrkeshögskolan”, bör uppgifter som rör finansiering, prioriteringar och uppföljning samlas till en myndighet. Denna myndighet bör också ansvara för att säkerställa att utvärdering och kvalitetssäkring sker. Detta är i dag uppgifter som bland annat vilar på Statens skolverk och Myndigheten för kvalificerad yrkesutbildning.</p>
<p>Ramverket bör regleras i en övergripande lag och förordningar för de enskilda utbildningsformerna. Följande principer bör vara vägledande i ett fortsatt utredningsarbete:</p>
<p>• Arbetslivets inflytande bör vara starkt i fråga om att initiera, utforma och dimensionera utbildningen.</p>
<p>• På regional nivå behöver former för initiering av utbildning och prioritering mellan initiativ utvecklas.</p>
<p>• Enhetliga krav bör ställas på uppföljning, kvalitetssäkring och utvärdering av utbildningarna, liksom på regleringen av de studerandes rättssäkerhet.</p>
<p>• Förutsättningarna för att förverkliga det livslånga lärandet, inte minst genom yrkesutbildning för vuxna, behöver utvecklas.</p>
<p>Ramverket bör omfatta utbildningar som i dag finns inom kvalificerad yrkesutbildning, kommunal påbyggnadsutbildning, kompletterande utbildningar samt yrkesutbildningar inom folkhögskolan. Även vissa kortare yrkesutbildningar inom högskolan bör sannolikt föras till ramverket, som kan ge bättre förutsättningar för dessa att utvecklas än som högskoleutbildning.</p>
<p>Vissa utbildningar inom kommunal påbyggnadsutbildning och kompletterande utbildning bör sannolikt inte tillföras ramverket. Detta bör prövas i särskild ordning. Det krävs också en fortsatt analys av vilka högskoleutbildningar och folkhögskoleutbildningar</p>
<p>som bör föras in under ramverket. Sannolikt finns det behov av särlösningar för vissa utbildningar.</p>
<p>I betänkandet lyfts ett antal frågor, som kräver fortsatt analys innan ett beslut om ett ramverk kan fattas. Hit hör:</p>
<p>• Hur behov av eftergymnasial yrkesutbildning kan identifieras och vägas samman.</p>
<p>• Hur den regionala nivån kan ges en vidgad roll vid initiering av och prioritering mellan utbildningar.</p>
<p>• Hur kvalitetssäkring, uppföljning och utvärdering kan stärkas.</p>
<p>• Hur utbildningar som tar fasta på kompetenser som är gemensamma för flera branscher kan utvecklas.</p>
<p>• Hur samspelet med arbetsmarknadsutbildning bör utformas.</p>
<p>• Hur förändringar av gymnasieskolan påverkar den eftergymnasiala yrkesutbildningen.</p>
<p>• Hur villkor för deltagarnas rättssäkerhet och studiefinansiering kan göras likvärdiga.</p>
<p>• Hur tillgodoräknande av utbildning vid övergång mellan olika utbildningsformer och utbildningsanordnare kan utvecklas.</p>
<p>• Hur en utbyggnad av den eftergymnasiala yrkesutbildningen kan finansieras och vilken ansvarsfördelning som bör finnas mellan den enskilde, samhället och arbetslivet.</p>
<p>• Hur samarbetet inom EU påverkar förutsättningarna för den eftergymnasiala yrkesutbildningen.</p>
<p>• Hur internationella erfarenheter kan ligga till grund för att utveckla den svenska eftergymnasiala yrkesutbildningen.</p>
