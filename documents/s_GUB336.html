<h1>Sammanfattning</h1>
<h2>Utredningsuppdraget</h2>
<p>Studentkårsutredningens uppgift har varit att se över förordningen (1983:18) om studerandekårer, nationer och studentföreningar vid universitet och högskolor.</p>
<p>Sedan nuvarande bestämmelser utformades för ca 25 år sedan har mycket förändrats i högskolevärlden. Antalet studenter i grundutbildningen fördubblades under 1990-talet, distansutbildningen ökade kraftigt, den geografiska utbyggnaden av högskolan och nya studiemiljöer har etablerats. Dessutom har högskolan präglats av starkt ökande internationalisering. I ljuset av denna utveckling ter sig förordningen från 1983 ålderdomlig.</p>
<p>Utredningen ska bland annat:</p>
<p>• föreslå nya tydligare och mer aktuella bestämmelser kring vad studentkårer och nationers ändamål skall vara,</p>
<p>• stärka enskilda studenters rätt att överklaga studentkårers beslut,</p>
<p>• överväga huruvida det finns anledning att stärka enskilda studenters rätt att överklaga nationers eller särskilda studentföreningars beslut,</p>
<p>• hitta ett system för hur nät/distansstudenter som läser vid flera lärosäten ska kunna få en rimligare situation, jämfört med idag då de tvingas betala flera kåravgifter,</p>
<p>• överväga om möjligheten att uppfylla nationsobligatoriet genom medlemskap i en nation eller i en studentförening som inte bedriver någon verksamhet och som inte tar ut någon medlemsavgift kan tydliggöras.</p>
<h2>Våra utgångspunkter</h2>
<p>Våra förslag tar sin utgångspunkt i det faktum att det sedan mycket länge funnits – och alltjämt finns – tydliga bindningar och starka ömsesidiga intressen mellan högskolorna och de obligatoriska studentsammanslutningarna.</p>
<p>Studentkårerna skall självständigt bevaka och kritiskt granska utbildningen och därmed bidra till en hög utbildningskvalitet. De är föreskrivna i lag och förordning och de kan inte upplösas genom medlemsbeslut. De är förvaltningsrepresentationer för alla studenter och de är inte självstyrande föreningar.</p>
<p>Utifrån dessa utgångspunkter lägger vi fram ett förslag till reformerat obligatorium. Våra förslag stärker enskilda studenters inflytande och rättssäkerhet och stärker samtidigt legitimiteten hos studentkårer, nationer och de särskilda studentföreningarna. Detta lägger en stabil grund för en högkvalitativ högre utbildning.</p>
<h2>Våra förslag</h2>
<p>Studentkårer:</p>
<p>• Studentkårernas syfte och ändamål skall vara att bevaka och bidra till att utveckla studenternas utbildning och deras arbets- och allmänna studiemiljö samt värna studenternas rättigheter.</p>
<p>Den obligatoriska kåravgiften får finansiera endast denna verksamhet. Verksamhet som faller utanför får finansieras på frivillig basis.</p>
<p>• Varje enskild student ges rätt att överklaga ett beslut fattat av studentkåren. Beslutet skall upphävas om det tillkommit i strid mot studentkårens stadga eller om det strider mot studentkårens syfte och ändamål.</p>
<p>Överklagandet skall göras till Överklagandenämnden för högskolan inom tre veckor från det att beslutet givits till känna.</p>
<p>• Högskoleverket får i uppdrag att granska studentkårernas verksamhet.</p>
<p>Syftet är att bidra till studentkårernas kvalitetsutveckling samt att tillse att studentkårerna följer den nya förordningen om studentkårer, nationer och särskilda studentföreningar vid universitet och högskolor.</p>
<p>• Studentkårerna fastställer en kåravgift per högskolepoäng. Studenten betalar x antal kronor per poäng till den studentkår eller de studentkårer som är verksamma på de lärosäten där studenten är registrerad.</p>
<p>Nationer och särskilda studentföreningar:</p>
<p>• Nationerna och de särskilda studentföreningarnas ändamål är att för de studenter som tillhör sammanslutningen erbjuda sociala och kulturella aktiviteter samt att verka för att studenterna skaffar sig erfarenheter och färdigheter som ett komplement till studierna.</p>
<p>I detta syfte äger nationerna och de särskilda studentföreningarna rätt att upplåta bostäder och lokaler åt studenter som tillhör sammanslutningen.</p>
<p>• Varje enskild student ges rätt att överklaga ett beslut fattat av nationer eller särskilda studentföreningar. Beslutet skall upphävas om det tillkommit i strid mot stadga eller strider mot nationers eller särskilda studentföreningars syfte och ändamål.</p>
<p>Överklagandet skall göras till lärosätets styrelse inom tre veckor från det att beslutet givits till känna.</p>
<p>• Den student som väljer att inte ta del av en nations eller särskild studentförenings aktiviteter skall ha rätt att betala en reducerad avgift.</p>
<h2>Förslag till förordning om studentkårer, nationer och studentföreningar vid universitet och högskolor</h2>
<p>1 kap. Allmänna bestämmelser</p>
<p>Tillämpningsområde 1 § Denna förordning innehåller föreskrifter om studentkårer, nationer och särskilda studentföreningar vid statliga universitet och högskolor samt om skyldighet att tillhöra sådana sammanslutningar.</p>
<p>Denna förordning omfattar inte sådan utbildning som avses i förordningen (2002:760) om uppdragsutbildning vid universitet och högskolor.</p>
<p>Definitioner 2 § Med högskolor avses i fortsättningen både universitet och högskolor, om inte något annat anges. 3 § Med studentkår avses en sådan studentsammanslutning vid en högskola som högskolans styrelse efter särskild ansökan har godkänt som studentkår enligt 2 kap. 13 §.</p>
<p>Om det finns särskilda skäl, får det finnas mer än en studentkår vid samma högskola.</p>
<p>Med nation och särskild studentförening avses också nation och särskild studentförening som helt eller delvis har ersatt en sådan förening som sägs i första stycket.</p>
<p>Avstängning 5 § Om en student inte söker inträde i sådan studentkår, nation eller särskild studentförening som studenten är skyldig att tillhöra enligt 2 kap. 4 och 5 §§ och 3 kap. 4 § eller låter bli att betala avgift enligt 2 kap. 7 § och 3 kap. 7 §, får högskolans styrelse besluta att studenten skall avstängas från undervisning och prov till dess studenten har uppfyllt sina skyldigheter.</p>
<p>Styrelsen får även besluta att kurs- och examensbevis eller bevis om doktorsexamen inte får lämnas ut till en student förrän avgift enligt 2 kap. 7 § och 3 kap. 7 § har betalats. 2 kap. Bestämmelser avseende studentkårer</p>
<p>Syfte 1 § En studentkår skall bevaka och bidra till att utveckla studenternas utbildning, arbetsmiljö och allmänna studiesituation samt värna studenters rättigheter. 2 § En studentkår skall vara demokratiskt uppbyggd. 3 § Högskoleverket skall granska kvaliteten i studentkårernas verksamhet.</p>
<p>Tillhörighet 4 § Den som studerar vid en högskola skall tillhöra den studentkår som finns vid högskolan. 5 § Om det finns flera studentkårer vid en högskola, skall studenten tillhöra den studentkår som kårerna kommer överens om. Kan kårerna inte enas, bestämmer högskolans styrelse vilken kår studenten skall tillhöra.</p>
<p>Avgifter 7 § Studentkårer får ta ut obligatoriska och frivilliga avgifter av de studenter som tillhör studentkåren. Den obligatoriska avgiften får användas endast för att bedriva verksamhet i enlighet med 2 kap. 1 §. 9 § En studentkår får inte begränsa rättigheter som följer av kårens uppdrag enligt 2 kap. 1 § för student som har betalat den obligatoriska avgiften till kåren. 10 § Högskolans styrelse får föreskriva att sådana avgifter som avses i 2 kap. 7 § skall betalas före en viss tidpunkt.</p>
<p>Särskilda föreskrifter 11 § För en studentkår skall det finnas stadgar och en styrelse. Stadgarna skall antas av sammanslutningen. 12 § I stadgarna skall det finnas bestämmelser om 13 § En studentkår måste vara godkänd av högskolans styrelse.</p>
<p>En studentsammanslutning som vill ansöka hos högskolans styrelse om att vara studentkår skall bifoga sina stadgar och de övriga handlingar som sammanslutningen vill åberopa i ärendet.</p>
<p>I samband med att högskolans styrelse godkänner en studentsammanslutning som studentkår skall styrelsen godkänna de bestämmelser i sammanslutningens stadgar som avses i 2 kap. 12 §.</p>
<p>Om en studentkår ändrar sådana bestämmelser som har fastställts enligt tredje stycket, skall de nya bestämmelserna godkännas av högskolans styrelse. Godkänns inte ändringen, skall studentkåren utan dröjsmål och stadgeenligt framlägga en ny stadgeändring för högskolans styrelse. Om någon ny stadgeändring inte läggs fram inom rimlig tid eller om inte heller det nya förslaget kan godtas, får högskolans styrelse besluta att sammanslutningen skall upphöra att vara en studentkår.</p>
<p>Om det finns flera studentkårer vid en högskola, får de uppgifter som avses i första stycket fullgöras på det sätt kårerna kommer överens om. Kan kårerna inte enas, bestämmer högskolans styrelse vilken eller vilka kårer som skall fullgöra uppgifterna.</p>
<p>Överklagande av studentkårs beslut 15 § Varje student som tillhör en studentkår har rätt att få ett beslut fattat av studentkåren prövat genom att överklaga det hos Överklagandenämnden för högskolan. 16 § Ett beslut överklagas skriftligt och skall ges in till Överklagandenämnden för högskolan. I sina klagomål skall klaganden ange vilket beslut som överklagas och de omständigheter som denne stöder sitt överklagande på. 17 § Överklagandet skall ha kommit in till Överklagandenämnden inom tre veckor från den dag då det tillkännagavs att protokollet över beslutet justerats. 18 § Om överklagandet före klagotidens utgång har kommit in till lärosätet eller studentkåren i stället för till Överklagandenämnden för högskolan skall överklagandet ändå prövas. 19 § Ett överklagat beslut skall upphävas, om</p>
<p>Överklagandenämnden får inte sätta något annat beslut i det överklagade beslutets ställe. 20 § Vid prövningen av överklagandet får inte andra omständigheter beaktas än sådana som klaganden har hänvisat till före klagotidens utgång. 21 § Om ett beslut har upphävts genom ett avgörande som har vunnit laga kraft och om beslutet redan har verkställts, skall det organ som har fattat beslutet se till att verkställigheten rättas i den utsträckning som det är möjligt. 3 kap. Bestämmelser avseende nationer och särskilda studentföreningar</p>
<p>Syfte 1 § Nationernas och de särskilda studentföreningarnas ändamål är att för de studenter som tillhör sammanslutningen erbjuda sociala och kulturella aktiviteter samt att ge erfarenheter och färdigheter som ett komplement till studierna. 2 § I detta syfte äger nationerna och de särskilda studentföreningarna rätt att, åt dem som tillhör sammanslutningen, upplåta bostäder och lokaler. 3 § En nation och en särskild studentförening skall vara demokratiskt uppbyggd.</p>
<p>Tillhörighet 4 § Den som studerar vid en högskola skall tillhöra sådan nation eller särskild studentförening som finns vid högskolan och som den studerande hade varit skyldig att tillhöra enligt de föreskrifter som gällde omedelbart före den 1 januari 1999, enligt förordningen (1983:18) om studerandekårer, nationer och studentföreningar vid universitet och högskolor. Om två eller flera sådana sammanslutningar går upp i en ny sammanslutning skall skyldigheten i stället avse denna. 5 § Skyldighet att tillhöra en nation eller en annan studentförening gäller inte sådan student som 6 § Högskolans styrelse skall pröva frågor om enskilda studenters tillhörighet i sådan nation eller särskild studentförening som finns vid högskolan.</p>
<p>Avgifter 7 § En nation och en särskild studentförening får ta ut avgifter av de studenter som tillhör sammanslutningen. 8 § Den student, som enligt 3 kap. 4 § är skyldig att tillhöra nation eller särskild studentförening, och som väljer att inte ta del av en nations eller särskild studentförenings aktiviteter skall ha rätt till passiv tillhörighet i nationen eller studentföreningen mot enbart administrativ avgift.</p>
<p>Särskilda föreskrifter 9 § För nationerna och de särskilda studentföreningarna skall det finnas stadgar och en styrelse. Stadgarna skall antas av sammanslutningen och godkännas av högskolans styrelse. 10 § I stadgarna skall det finnas bestämmelser om 6. rätt för högskolans styrelse att undanröja beslut i enlighet med 3 kap. 12 §. 11 § Om en nation eller en särskild studentförening ändrar sådana bestämmelser i stadgarna som avses i 3 kap 9 §, skall ändringen godkännas av högskolans styrelse.</p>
<p>Godkänns inte ändringen, skall sammanslutningen utan dröjsmål och stadgeenligt framlägga en ny stadgeändring för högskolans styrelse. Om någon ny stadgeändring inte läggs fram inom rimlig tid eller om inte heller det nya förslaget kan godtas, får högskolans styrelse besluta att studenterna inte längre skall vara skyldiga att tillhöra sammanslutningen. 12 § Har en nation eller särskild studentförening fattat ett beslut som uppenbart strider mot sammanslutningens ändamål enligt 3 kap 1 § eller som har tillkommit i strid med 3 kap 8 § eller sammanslutningens stadgar, skall beslutet efter skriftlig begäran av student som tillhör sammanslutningen undanröjas av högskolans styrelse. Begäran skall ha inkommit till högskolans styrelse inom tre veckor från den dag beslutet gavs tillkänna.</p>
<p>Beslut av högskolans styrelse enligt första stycket får inte överklagas.</p>
<p>Denna förordning träder i kraft den 1 januari 2008.</p>
<h2>1 Bakgrund – mer än 30 års utredande</h2>
<p>Kort om studentsammanslutningarnas tillkomst</p>
<p>Efter förebilder som sedan medeltiden fanns vid stora europeiska universitet bildades vid universiteten i Lund och Uppsala studentnationer redan under 1600-talet. Universiteten utsåg inspektorer för nationerna. Sedan 1667 är det obligatoriskt för studenterna att tillhöra en nation vid dessa universitet.</p>
<p>De första studentkårerna och fakultetsföreningarna tillkom i mitten av 1800-talet. I det statliga regelverket nämns studentkårerna första gången i 1908 års universitetsstatuter. De sågs då som ett utflöde ur nationerna, vilka tillsammans bildade studentkåren.</p>
<p>Först 1956 fick studentkårerna en mer självständig ställning. Det föreskrevs då att medlemskap i nation eller fakultetsförening tillika innebar medlemskap i studentkåren och att studentkåren fick rätten att besluta om avgifter för sin verksamhet.</p>
<p>Åtta år därefter – 1964 – fick studentkåren i universitetsstadgan en helt självständig ställning. I samband med detta blir det i studentkåren som skyldigheten att tillhöra en studerandesammanslutning i första hand skall fullgöras. En student skall vara medlem i studentkår och i förekommande fall dessutom i nation eller i fakultetsförening.</p>
<p>Utredningar sedan 1970 …</p>
<p>Sommaren 1970 tillsattes den första utredningen om skyldigheten att tillhöra en studentkår, Kårobligatorieutredningen. Den hade främst i uppgift att kartlägga studentsammanslutningarnas verksamhet och kostnader i anslutning till dessa. I betänkandet ”Studentsammanslutningarnas verksamhet” (DsU 1973:7–8) redovisade utredningen i juni 1973 sina fakta och analyser. Slutsatsen var att det obligatoriska medlemskapet var en viktig förutsättning för en verksamhet på den aktuella ambitionsnivån. Alternativet vore betydande statsbidrag. Utredningen lades aldrig till grund för någon proposition.</p>
<p>I mars 1973 tillkallades Obligatoriekommittén med uppgift att ”pröva om det beträffande just universitets- och högskolestuderande föreligger särskilda skäl för en obligatorisk anslutning till fackliga sammanslutningar eller för andra former för samhällelig reglering av eller stöd till sådana sammanslutningar”.</p>
<p>Kommittén föreslog i betänkandet ”Kårobligatorium?” (SOU 1976:14) i februari 1976 att obligatoriet skulle avskaffas den 1 juli 1977. Dock ansågs det värdefullt att bibehålla sammanslutningarnas verksamhet på en oförändrad ambitionsnivå, varför kommittén menade att en avgiftsskyldighet tills vidare skulle gälla. En mer varaktig lösning på frågan förutsattes på sikt åstadkommas genom överenskommelser mellan stat, berörda studentsammanslutningar, kommuner och landsting.</p>
<p>I propositionen 1976/77:59 om utbildning och forskning inom högskolan ansåg föredragande statsråd att obligatoriet på föreningsrättsliga grunder var principiellt förkastligt och att det obligatoriska medlemskapet därför borde avskaffas. Men detta skulle kunna ske först på sikt på grund av bland annat långtgående förmögenhetsrättsliga konsekvenser, vilka måste lösas genom överläggningar mellan berörda parter. Dock skulle inga nya högskoleutbildningar (efter 1 juli 1977) omfattas av obligatoriet.</p>
<p>Riksdagen anslöt sig till denna uppfattning och antog lagen (1977:219) om obligatoriska studerandesammanslutningar. Förordningen (1977:401) om obligatoriska studerandesammanslutningar utfärdades i anslutning till lagen.</p>
<p>Parallellt med vad som nu nämnts arbetade 1973 års fri- och rättighetsutredning vars förslag låg till grund för regeringsformens nu gällande bestämmelser om grundläggande fri- och rättigheter. Där uttalade regeringen att bestämmelsen om negativ föreningsfrihet inte berörde reglerna om kårobligatoriet, eftersom dessa inte kunde betraktas som åskådningssammanslutningar (prop. 1975/76:209). Riksdagen anslöt sig till detta synsätt.</p>
<p>Kårobligatoriets förenlighet med Europarådets konvention om skydd för de mänskliga rättigheterna och de grundläggande friheterna prövades också senare under 1970-talet. Europakommissionens ställningstagande var att de obligatoriska studentsammanslutningarna i Sverige inte kan betraktas som yrkessammanslutningar för att upprätthålla en professionell etik, inte heller som fackföreningar i bemärkelsen att de representerar studenterna i arbetskonflikter med en arbetsgivare. Kommissionen såg i stället studentkåren som en del av universitetet och som ett sätt att formellt organisera studenternas deltagande i administrerandet av universiteten. Studentkårerna föreföll kommissionen vara demokratiskt sammansatta och studenterna var fria att ta avstånd (free to disagree with) från politiska ställningstaganden som kåren kunde ha gjort. ”Concentrating all students of a university in one association in the interest of the proper administration of the University is not unreasonable” var kommissionens bedömning.</p>
<p>År 1977 tillkallades Obligatorieberedningen som utarbetade tre modeller för ett avskaffande av obligatoriet. I budgetpropositionen för 1979 behandlades dessa modeller men ingen av dem tillstyrktes. Det saknades ett ekonomiskt utrymme för de ca 20 miljoner kronor i statsbidrag som ett slopat obligatorium ansågs kräva. Ett fortsatt obligatorium förordades. Riksdagen ändrade sitt tidigare principbeslut och anslöt sig till det föredragande statsrådet.</p>
<p>Efter förslag från dåvarande Universitets- och högskoleämbetet (UHÄ) utformades proposition 1982/83:27 om obligatoriskt medlemskap i studerandesammanslutningar. Genom ändring i högskolelagen fick regeringen bemyndigande att meddela föreskrifter om obligatoriskt medlemskap. Det är med stöd av detta bemyndigande som förordningen (1983:18) om studerandekårer, nationer och studentföreningar beslutades. Denna rättsliga reglering har således gällt i snart 25 år.</p>
<p>Men utredningarna har fortsatt</p>
<p>I februari 1989 tillkallades en särskild utredare – 1989 års obligatorieutredning – med uppgift att belysa konsekvenserna av ett avskaffande av kårobligatoriet. Betänkandet ”Studenten och tvångsanslutningen. Vad händer om obligatoriet försvinner?” (SOU 1990:105) presenterades i slutet av år 1990. Utredningen ansåg bl.a. att föreningsfriheten värnas om obligatoriet avskaffas och att studentkårerna inte längre skulle utse studentrepresentanter i högskolans organ. Kostnaderna för att avskaffa obligatoriet uppskattades till minst 45 miljoner kronor.</p>
<p>Betänkandet remitterades. Ett beredningsmaterial ”Avveckling av kårobligatoriet” (Ds 1993:9) togs fram inom Utbildningsdepartementet.</p>
<p>Detta låg till grund för en hearing till vilken rektorer för universitet och högskolor var inbjudna.</p>
<p>I propositionen om högre utbildning för ökad kompetens (prop.1992/93:169) föreslogs att kårobligatoriet skulle upphöra den 1 juli 1995. Riksdagen biföll i juni 1993 detta förslag.</p>
<p>I september 1993 tillkallades en utredning – Kommittén för avveckling av kårobligatoriet – för att genomföra riksdagens beslut. I mars 1994 överlämnades förslaget ”Avveckling av den obligatoriska anslutningen till studentkårer och nationer” (SOU 1994:47) som innebar att kårobligatoriets avskaffande skulle bekostas av staten. De statliga merkostnaderna beräknades till ca 38 miljoner kronor. Kommittén betonade att studentkårernas utbildningsbevakning inte är viktig enbart ur studenternas perspektiv, den är också av ett starkt allmänt samhällsintresse.</p>
<p>Efter regeringsskiftet hösten 1994 återkom regeringen till riksdagen med förslag att obligatoriet skulle bibehållas (prop. 1994/95:96). Utbildningsutskottet konstaterade att det trots ett omfattande utredningsarbete inte visat sig möjligt att nå en acceptabel lösning på de problem som är förknippade med ett avskaffande av kårobligatoriet. Utskottet fann att fördelarna med att behålla obligatoriet väger tyngst.</p>
<p>Riksdagen beslutade enligt regeringens förslag och avslog motioner om att avvecklingsbeslutet skulle stå fast.</p>
<p>Sedan 1997/98 har frågan om kårobligatoriet behandlats vid varje riksmöte. Våren 2005 avslogs återigen motionsyrkanden om att avskaffa kårobligatoriet. En annan motion gav exempel på ett antal ändringar som borde göras snarast inom ramen för obligatoriet. Motionärerna ansåg att genomförda ändringar vore bättre än att fortsätta den återkommande debatten om obligatoriets vara eller icke vara. De ansåg vidare att denna debatt orsakar oro och ovisshet och kan ta bort fokus från frågor som är viktiga för de enskilda studenterna. Att även denna motion formellt fick avslås berodde på att direktiven till denna utredning nyligen var beslutade.</p>
<p>Mot denna bakgrundsteckning kan vi konstatera att vi långtifrån är den första utredning som arbetat med kårobligatoriet. Vi har emellertid inte haft i uppdrag att pröva obligatoriets vara eller icke vara. Vi är istället den första och hittills enda utredningen som ägnat arbetet åt att anpassa bestämmelserna om kårer och nationer till moderna förhållanden. I det ingår att ange tydligare och snävare ramar för sammanslutningarna samtidigt som dessa får ett tydligare ansvar och behåller sin självständighet. Där ingår också att öka enskilda studenters rättigheter och underlätta deras studiesituation.</p>
<p>Allt detta utvecklar vi närmare i våra förslag.</p>
<p>Endast med en verksamhet som präglas av att den är anpassad till nutida och mer varierade studieförhållanden samtidigt som den är till nytta för högskolan, kan en obligatorisk anslutning till studentkårer och nationer bli långsiktigt hållbar.</p>
<h2>2 Utredningsarbetet</h2>
<p>Som nämnts i föregående avsnitt har vårt arbete skiljt sig från de senaste trettio årens olika utredningar genom att uppdraget inte gällt att ifrågasätta kårobligatoriet. Det har inte heller gällt att finna helt nya argument till dess försvar. Det har i stället handlat om att modernisera, tidsanpassa och strama upp verksamheten.</p>
<p>För att följa direktivens uppmaning om att modernisera de 25 år gamla bestämmelserna har vi analyserat och diskuterat såväl gemensamma som specifika behov för olika studentgrupper – behov som enligt vår mening ingen organisation tillmötesgår lika bra som eller bättre än studentkårer och nationer. Vi har samtidigt lagt ett historiskt perspektiv på studentsammanslutningarnas tillkomst och debatten om dessa. Vi har vidare funnit väsentliga skillnader mellan studentkårer/nationer och ideella föreningar. Det har funnits, finns och kommer att finnas starka och ömsesidiga förhållanden mellan lärosätena och studentsammanslutningarna. De senare kan, genom ett självständigt och demokratiskt arbete, stärka och utveckla områden där de har gemensamma intressen med universitet och högskolor.</p>
<p>Viktiga förutsättningar och inslag i vårt arbete har varit följande.</p>
<p>Expertgruppen</p>
<p>Den förordnade expertgruppen har bidragit till, deltagit i och följt arbetet. Olika förslagsalternativ har fortlöpande diskuterats och vi har haft regelbundna sammankomster, sammanlagt fem stycken, under tiden november 2005–mars 2006.</p>
<p>Analyser av viktiga dokument</p>
<p>Redan när utredningen startade förelåg en för vårt arbete mycket intressant rapport ”Kåravgifter och service”, sammanställd sommaren 2005 av Per Anders Strandberg vid Myndigheten för Sveriges Nätuniversitet. Den har vi studerat ingående och funnit många aktuella och intressanta fakta av betydelse för våra överväganden och förslag.</p>
