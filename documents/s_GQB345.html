<h1>Sammanfattning</h1>
<h2>Inledning</h2>
<p>Vi har i uppdrag att undersöka möjligheterna att än mer öka effektiviteten och kvaliteten i rättsväsendets arbete. När det gäller lagföringen för brott skall vi enligt våra direktiv särskilt undersöka möjligheterna att förkorta den genomsnittliga genomströmningstiden från brottsanmälan till dom och straffverkställighet.</p>
<p>De totala handläggningstiderna från brottsanmälan till dom, generellt sett, är för långa. Ett effektivitets- och kvalitetsmått utgörs bl.a. av genomströmningstidernas längd. Åtgärder behöver därför vidtas så att tiderna förkortas utan att rättssäkerhetsförluster uppstår.</p>
<p>Vi har tidigare lämnat förslag som syftar till att åstadkomma såväl en snabbare genomströmning som en förbättring av den brottsutredande verksamheten. Frågorna hänger ihop på så sätt att en förbättring av den verksamheten samtidigt medför en snabbare genomströmning. I detta betänkande behandlas i första hand frågor kring snabbare genomströmning och vårt uppdrag att överväga ett permanent snabbförfarande för brottmål.</p>
<h2>Tidigare utredningar</h2>
<p>Ett permanent snabbförfarande för brottmål med jourdomstol har diskuterats vid flera tillfällen. Tanken har då främst varit att domstolen skulle verka utom ordinarie arbetstid och döma över brott inom några timmar eller något enstaka dygn efter det att brottet har begåtts. Frågan om särskilda jourdomstolar för unga lagöverträdare har också diskuterats.</p>
<p>Övervägandena har aldrig lett till att något förslag om jourdomstol har presenterats. Visserligen har många fördelar med en sådan ordning framhållits, men det har bedömts att nackdelarna har vägt tyngre. Nackdelarna kan vara dels kostnaderna för ett jourdomstolssystem, dels olika praktiska problem, t.ex. möjligheten att ge den misstänkte skäligt rådrum.</p>
<p>En utgångspunkt för vårt arbete har därför varit att presentera ett förslag till snabbförfarande som undviker de nackdelar som tidigare har påtalats.</p>
<h2>Ett snabbförfarande för brottmål</h2>
<p>Vi har kommit fram till att klara fördelar när det gäller effektivitet, kvalitet och rättssäkerhet skulle uppnås med ett särskilt snabbförfarande för brottmål. Fördelar skulle även uppkomma i kriminalpolitiskt hänseende. Vi har bl.a. mot den bakgrunden beslutat att lägga fram ett förslag om snabbförfarande.</p>
<p>Vi har också kommit fram till att mycket av den kritik som vid tidigare tillfällen har riktats mot en ordning med jourdomstol har fog för sig, om man med jourdomstol menar att domstolen dömer inom högst något enstaka dygn efter brottet. Vi ser att ett sådant system inte kan anses uppfylla de krav på rättssäkerhet för den tilltalade som måste ställas i ett brottmålsförfarande.</p>
<p>Vid utformningen av förslaget har vi utgått från de förslag om snabbare lagföring som vi tidigare har lämnat (SOU 2001:59 och 2001:93). Dessutom har vi inriktat förslaget på att ge författningsramen för förfarandet. Vår målsättning har också varit att i så liten utsträckning som möjligt skapa särregler för den handläggningsformen. Handläggningen kommer att kunna följa i stort sett samma regler som i andra fall. Detaljerna i förfarandet får utformas av myndigheterna själva.</p>
<p>Snabbförfarandet kräver av resursskäl ett så stort målunderlag att det är praktiskt genomförbart enbart i större städer. Det snabbförfarande vi presenterar är därför avsett just för sådana storstadsområden och omfattar handläggningen hos såväl polis och åklagare som hos tingsrätt.</p>
<p>Varken förundersökningsformen eller den nuvarande utredningsformen enligt 23 kap. 22 § rättegångsbalken (RB) passar särskilt väl för ett författningsreglerat snabbförfarande. I stället är den förenklade utredningsform vi föreslog i SOU 2001:93 mycket väl anpassad för detta. Förenklad brottsutredning bör därför utgöra ”ingången” till snabbförfarandet.</p>
<p>På det sättet kommer snabbförfarandet att användas vid vardagsbrott. Det kan exempelvis röra enklare former av misshandel, olaga hot och ofredande. Det kan även gälla stöld, snatteri, tillgrepp av fortskaffningsmedel, olovligt brukande, enklare hälerier och bedrägerier, skadegörelse, trafiknykterhetsbrott, olovlig körning och narkotikabrott upp till och med den s.k. normalgraden.</p>
<p>För att handläggningen skall kunna ske snabbt måste polisen organisera arbetet så att utredningarna kan slutföras mycket snart, högst något enstaka dygn, efter att brottet har kommit till polismyndighetens kännedom. Det bör ske genom att det finns en ”andra linje” av utredande personal som har möjlighet att omedelbart efter de ingripande polismännens åtgärder genomföra de utredningsåtgärder som kvarstår.</p>
<p>Hos åklagarmyndigheten förutsätts att det finns särskild personal avdelad för ärenden i snabbförfarandet. De åklagarna skall ha möjlighet att tämligen omgående efter det att polisen har redovisat ärendet fatta beslut i åtalsfrågan. Det bör kunna ske i vart fall dagen efter polisens redovisning. I samband med detta har åklagare också möjlighet att besluta att inhämta yttrande från den lokala kriminalvårdsmyndigheten (frivården) rörande den tilltalades levnadsomständigheter och personliga förhållanden.</p>
<p>Den lokala kriminalvårdsmyndigheten skall ha en särskild organisation för att kunna sammanställa yttranden inom den tid som åklagaren eller tingsrätten bestämmer.</p>
<p>Även i snabbförfarandet skall tingsrätten kunna utnyttja möjligheten att uppdra åt åklagaren att utfärda stämning och att kalla till huvudförhandling i målet.</p>
<p>Vi föreslår inte att det införs någon författningsreglerad tidsram för snabbförfarandet i sig. En sådan bestämmelse skulle enbart få karaktären av målsättningsregel som behöver vara försedd med undantag. Den skulle dessutom leda till flera processuella komplikationer.</p>
<p>Vad som i stället kan verka som ett incitament för myndigheterna att handlägga ärendet så snabbt som möjligt är den tidsfrist vi föreslår för tingsrättens möjlighet att utnyttja en särskild delgivningsregel i snabbförfarandet.</p>
<p>En särskild delgivningsbestämmelse ser vi som nödvändig bl.a. med tanke på svårigheterna att delge framför allt tilltalade inom kort tid. Delgivningsbestämmelsen innebär att den tilltalade skall få delges stämningen och andra handlingar i målet genom förenklad delgivning enligt 3 a § delgivningslagen (1970:428), om han eller hon redan vid polismyndighet eller åklagarmyndighet har delgetts upplysning om att sådan delgivning kan komma att användas i brottmålet. Den som söks skall anses delgiven när en vecka har förflutit från det att myndigheten skickade ett meddelande om att handlingarna sänts.</p>
<p>Av rättssäkerhetsskäl föreslår vi en tidsfrist för att få använda den bestämmelsen. Det är med andra ord av avgörande betydelse att hela förfarandet förutsätts äga rum under en kort tidsperiod. För att delgivning skall anses ha skett får inte mer än tre veckor ha förflutit från det att brottet kom till polismyndighetens kännedom.</p>
<p>Det skulle innebära att huvudförhandling i snabbförfarandet som huvudregel bör kunna hållas inom fem veckor från det att polismyndigheten fick kännedom om brottet. Det ger också utrymme för den tilltalade att få skäligt rådrum. Även i de fall där delgivningsbestämmelsen inte kommer att kunna tillämpas, bör målet kunna avgöras klart mycket snabbare än vad som sker i dagsläget.</p>
<p>Vi föreslår också att det skall finnas en beredskap för advokater som gör det möjligt för dem att ta uppdrag som offentliga försvarare i snabbförfarandet och med relativt kort varsel inställa sig vid huvudförhandling i målet. Ordningen kommer på det sättet att likna den advokatberedskap som finns i dag för prövning av bl.a. häktningsfrågor.</p>
<p>Genomförandet av snabbförfarandet skall inledas med en försöksverksamhet för att ge underlag för bedömning av vilken omfattning förfarandet bör ha och av de detaljfrågor förslaget rymmer. Försöksverksamheten bör bedrivas vid Stockholms tingsrätt och pågå under två år med början den 1 juli 2003. Den bör samtidigt följas och utvärderas av Brottsförebyggande rådet.</p>
<h2>Resurser</h2>
<p>Den försöksverksamhet vi föreslår kommer att öka bl.a. effektiviteten i rättsväsendets arbete och leda till att fler brott kan utredas och beivras. De vinster som rättsväsendet kan göra genom reformen kommer i första hand att uppstå på detta sätt och inte genom kostnadsbesparingar i egentlig mening.</p>
<p>För att försöksverksamheten skall kunna genomföras på ett meningsfullt sätt och det skall kunna säkerställas att de resurser som behövs på de olika sektorerna inom rättsväsendet verkligen avsätts för den verksamheten samt för att möjliggöra att det inom ramen för försöket i en del avseenden kan prövas olika alternativa sätt att lösa frågorna, behövs ett visst resurstillskott för själva försöksverksamheten. Vi har beräknat kostnaderna för detta till tio miljoner kronor på årsbasis.</p>
<h2>Författningsförslag</h2>
<h2>1. Förslag till lag om försöksverksamhet med snabbare handläggning av brottmål</h2>
<p>1 § Vid de tingsrätter som regeringen bestämmer får följande avvikelser göras från vad som annars gäller för handläggning av brottmål. 2 § Den tilltalade får delges stämning och andra handlingar i ett brottmål genom förenklad delgivning enligt 3 a § delgivningslagen (1970:428), om han eller hon vid polismyndighet eller åklagarmyndighet har delgetts upplysning om att sådan delgivning kan komma att användas i brottmålet. Den tid om två veckor som anges i 19 § andra stycket delgivningslagen skall i sådana fall i stället vara en vecka.</p>
<p>För att delgivning enligt första stycket skall anses ha skett får vid delgivningen inte längre tid än tre veckor ha förflutit från det att brottet kom till polismyndighetens kännedom.</p>
<p>Denna lag träder i kraft den 1 juli 2003 och gäller till den 1 juli 2005.</p>
<h2>2. Förslag till förordning om försöksverksamhet med snabbare handläggning av brottmål</h2>
<p>1 § Lagen (0000:000) om försöksverksamhet med snabbare handläggning av brottmål skall tillämpas vid Stockholms tingsrätt. 2 § Ett sådant samråd som föreskrivs i 1 § andra stycket tredje meningen förordningen (1992:289) om särskild personutredning i brottmål, m.m. behöver inte ske i försöksverksamheten. 3 § Formulär till meddelande enligt 3 a § första stycket delgivningslagen (1970:428) i försöksverksamheten fastställs av Domstolsverket efter samråd med Rikspolisstyrelsen och Posten Aktiebolag. Domstolsverket meddelar föreskrifter om vad en upplysning enligt 3 a § andra stycket delgivningslagen i försöksverksamheten skall innehålla.</p>
<p>Denna förordning träder i kraft den 1 juli 2003 och gäller till den 1 juli 2005.</p>
<h2>1 Allmänt</h2>
<h2>1.1 Vårt uppdrag</h2>
<p>Rättsväsendet har under senare år genomgått stora reformer. Reformeringen har avsett både den inre och den yttre organisationen, men även regelverk, arbetsmetoder m.m. har förändrats.</p>
<p>En förutsättning för ett väl fungerande rättsväsende är att myndigheterna är ändamålsenligt organiserade, har en fungerande administration, är lokaliserade på ett rationellt sätt samt har ett väl utformat regelverk i form av lagar och andra författningar till sin hjälp. Vidare krävs att det vid myndigheterna finns en hög kompetens inom respektive ansvarsområde. Rättsväsendet skall dessutom kunna ge god service till medborgarna. Med god service avses bl.a. en effektiv och snabb handläggning av mål och ärenden, en hög juridisk kvalitet, rättssäkerhet och ett gott bemötande.</p>
<p>Vi har i uppdrag att undersöka möjligheterna att än mer öka effektiviteten och kvaliteten i rättsväsendets arbete. Enligt våra direktiv (Dir. 2000:90, se bilaga ) skall det finnas två ledstjärnor i detta arbete.</p>
<p>Den ena ledstjärnan är rättskedjeperspektivet. Det innebär att vi skall verka för att utvecklingen inom rättsväsendet sker samordnat och utifrån ett helhetsperspektiv på verksamheterna. Detta skall ske med respekt för den grundläggande rollfördelningen mellan rättsväsendets myndigheter.</p>
<p>Den andra ledstjärnan är medborgarperspektivet. Det innebär att det alltid är nyttan för den enskilde medborgaren av tilltänkta förändringar och reformer som skall stå i fokus.</p>
<p>Enligt direktiven har vi fyra särskilt angivna huvuduppgifter. Dessa är att  undersöka möjligheterna att förkorta genomströmningstiderna i brottmål, att  överväga hur den brottsutredande verksamheten ytterligare kan förbättras, att  se över frågan om utbildning, kompetensutveckling och personalrörlighet inom rättsväsendet och att  behandla övergripande frågor om lokaliseringen av rättsväsendets myndigheter. Våra överväganden bör enligt direktiven kunna leda till förslag som kan komma att omfatta allt från författningsändringar till ändringar av såväl administrativ som organisatorisk karaktär.</p>
<h2>1.2 Utredningsarbetet</h2>
<p>Enligt direktiven skall vi kartlägga och följa det utvecklingsarbete som äger rum inom rättsväsendet. I denna del inledde vi vårt arbete med en kartläggning av avslutade, pågående och planerade utvecklingsprojekt. Kartläggningen har också omfattat resultaten av de granskningar av rättsväsendets myndigheter som har gjorts under de senaste åren.</p>
<p>I kartläggningen och probleminventeringen har vi till att börja med ägnat oss åt två uppgifter. Det gäller dels den genomsnittliga genomströmningstiden från brottsanmälan till dom, dels den brottsutredande verksamheten.</p>
<p>Vårt arbete skall enligt direktiven bedrivas i nära samverkan med berörda myndigheter inom rättsväsendet. Under arbetets gång har vi inhämtat synpunkter från företrädare för olika myndigheter. Det gäller exempelvis Domstolsverket, Riksåklagaren (RÅ), Ekobrottsmyndigheten, Rikspolisstyrelsen (RPS), Statens kriminaltekniska laboratorium (SKL), Kriminalvårdsstyrelsen, Brottsförebyggande rådet (BRÅ), Rättsmedicinalverket (RMV), Tullverket, Riksrevisionsverket (RRV), Stockholms tingsrätt, Åklagarmyndigheten i Stockholm, polismyndigheterna i Stockholms och Uppsala län och vissa kriminalvårdsmyndigheter i Stockholm.</p>
<p>Ordföranden i beredningen har också lett arbetsgrupper som har behandlat frågor kring snabbförfaranden och kriminalpolisens utredningsverksamhet. I grupperna har ingått företrädare för polis, åklagare, domstol, kriminalvård och för Sveriges Advokatsamfund.</p>
<h2>1.3 Genomströmningstider</h2>
<p>Ett effektivitetsmått på rättsväsendets arbete utgörs av genomströmningstiden, alltså den tid det tar för ett ärende att vandra från polis, åklagare, domstol och slutligen till kriminalvård. Genomströmningstiden utgör en viktig del även för bedömningar av kvaliteten inom rättsväsendet.</p>
<p>De totala genomströmningstiderna i brottmål från anmälan om brott till dom är för långa. En snabbare lagföring ökar rättsväsendets trovärdighet, verkar brottspreventivt och blir mer kostnadseffektiv.</p>
<p>Under senare år har en omfattande granskning ägt rum av rättsväsendets myndigheter. Bl.a. har RRV presenterat ett tjugotal rapporter under 1990-talet där resultatet av olika granskningar har redovisats. Även Riksdagens revisorer har under motsvarande period granskat rättsväsendets myndigheter liksom Riksdagens ombudsmän (JO) och Justitiekanslern (JK).</p>
<p>Här skall framhållas att vissa rapporter är några år gamla och avser förhållandena såsom de såg ut i början och mitten av 1990talet. Sedan dess har bl.a. organisationsförändringar ägt rum inom framför allt polis- och åklagarväsendena. Även andra förändringar har skett, bl.a. till följd av den kritik som framfördes i rapporterna. Verkligheten ser därför i dag inte riktigt ut på samma sätt som när granskningen ägde rum. Vi anser trots detta att det finns skäl att redovisa vissa delar av vad som kom fram.</p>
<p>I rapporten Rättskedjan (RRV 1996:63) redovisade RRV en ärendestudie som genomfördes för att mäta genomströmningstider för olika moment i rättsprocessen. Studien genomfördes genom att man tog del av ca 3 000 ärenden mellan åren 1990 och 1994 vid åtta olika tingsrätter.</p>
<p>På grundval av ärendestudien fann RRV bl.a. att</p>
<p>N  det tog i genomsnitt ca sju månader för de studerade ärendena att passera vad RRV benämner som rättskedjan,</p>
<p>N  det är skillnader i genomströmningstider mellan olika brottstyper och mellan prioriterade och oprioriterade ärenden,</p>
<p>N  det är stor skillnad i genomströmningstid när det gäller de prioriterade ärendegrupperna häktade och ungdomar,</p>
<p>N  det är hos polisen som ärendena befinner sig den längsta tiden, 81 dagar, av den genomsnittliga genomströmningstiden. Motsvarande tider hos åklagaren var 47 dagar och hos tingsrätten 71 dagar, samt att N  utredningar av de relativt okomplicerade brottstyperna snatteri och trafikbrott i princip tar lika lång tid att handlägga som det genomsnittliga brottet.</p>
<p>I rapporten Brottmålskedjan – i Sverige och andra länder (RRV 1999:30) kartlade och analyserade RRV olika problemområden. Beskrivningen i rapporten var baserad på en omfattande internationell litteratursökning. I framställningen betonades aktiviteter och samverkan mellan myndigheterna inom rättsväsendet. Följande huvudansatser framhölls som särskilt giltiga när det gäller att angripa problemen.</p>
<p>N  Förenklade förfaranden, som innebär att utredningen och den övriga rättsprocessen sker i förenklade former.</p>
<p>N  Ärenden skall sorteras bort så tidigt som möjligt, exempelvis genom föreläggande av ordningsbot, strafföreläggande samt beslut att inte inleda en förundersökning eller att lägga ned en förundersökning.</p>
<p>N  Administrativa ansatser, som innebär organisatoriska och administrativa lösningar samt samverkansformer. Under denna rubrik hänförde RRV frågor om t.ex. rollfördelning, samlokalisering, parallellitet i handläggningen och prioriteringsordning.</p>
<p>N  Övergripande styrning och institutionella ansatser, vilkas syften är att skapa förutsättningar för en förbättrad styrning och resursfördelning mellan rättsväsendets aktörer, men med bibehållen integritet för varje aktör.</p>
<p>Riksdagens revisorer presenterade år 1999 rapporten Organisationsförändringar inom Rättsväsendet (rapport 1998/99:9). I rapporten redovisades bl.a. en granskning av polis- och åklagarväsendena. Med utgångspunkt från att ett kvalitetsmått utgörs av handläggningstidernas längd granskade revisorerna ärendehandläggningen av anmälda misshandelsbrott i tre län under en viss period. I de granskade ärendena fanns en skäligen misstänkt person. Vid undersökningstillfället i augusti 1998 hade 57 procent av de totalt 341 ärendena skrivits av medan 24 procent fortfarande var öppna. Endast 18 procent av ärendena hade lett till lagföring. De avslutade ärendena hade tagit mellan 185 och 233 dagar från anmälan till dom. Revisorerna fann att handläggningstiden för den aktuella typen av ärenden var anmärkningsvärt lång. Många domare, försvarare och utredare som revisorerna intervjuade ansåg att förundersökningarnas kvalitet allmänt sett hade blivit sämre under 1990-talet.</p>
<p>JO genomför sedan hösten 1999 en granskning av den brottsutredande verksamheten vid olika polismyndigheter i landet. Granskningen avser bl.a. polisens handläggningstider i denna verksamhet. JO har i flera beslut konstaterat anmärkningsvärda brister bestående i långa handläggningstider vid myndigheterna.</p>
<p>RRV har i rapporten Brottmålskedjan – rättsadministrativ analys med internationella jämförelser (RRV 2001:3-4) redovisat bl.a. hur lång tid det tar för rättssystemet att hantera några vanligt förekommande brottmålsärenden med en misstänkt gärningsman från brottsanmälan till dom i tingsrätt. I rapporten redovisas bl.a. den tid det tar inom vilka hälften av ärendena har avslutats (medianvärden). RRV fann att medianvärdet för butiksstölder var ca 4,9 månader för riket som helhet. Motsvarande medianvärde för rattfylleri var 4,1 månader och för misshandelsbrott 6 månader. När det gäller tiden inom vilka 75 procent av ärendena var avslutade fann RRV att den uppgick till ca 10 månader för butiksstölder, 8 månader för rattfylleri och ett år för misshandel. Resterande brottmålsärenden tar ännu längre tid. Exempelvis avslutades 95 procent av ärendena som rörde butiksstöld/snatteri inom ett år och tre månader hos polis och åklagare. Värt att nämna i detta sammanhang är också det som RRV framhöll i sin rapport, nämligen att en stor del av genomströmningstiderna egentligen består av liggetider, alltså tid då inga aktiva åtgärder vidtas i ärendet.</p>
<p>Av polisens årsredovisning för år 2001 (årsredovisningens bilaga s. 17) framgår att genomströmningstiden hos polisen för våldsbrott var 122 dagar, ekobrott 389 dagar, narkotikabrott 83 dagar, trafikbrott 34 dagar, tillgrepps- och skadegörelsebrott 20 dagar och för övriga brott 132 dagar. Genomströmningstiderna totalt sett hade minskat något sedan föregående år, från 44 till 43 dagar.</p>
<p>Av RÅ:s årsredovisning för år 2001 (s. 7) framgår att den genomsnittliga genomströmningstiden hos åklagare har minskat från 48 dagar under år 2000 till 29 dagar år 2001 och att hälften av brottsmisstankarna avgjordes inom sju dagar och två tredjedelar inom 15 dagar. Det framgår också att antalet förundersökningar som ledde till lagföring ökade från 84 till 86 procent. RÅ nämner i årsredovisningen (s. 29) att genomströmningstiderna har nått en så optimal nivå inom åklagarväsendet att ytterligare förbättring inte krävs och att RÅ nu i samverkan med RPS och Domstolsverket kommer att fokusera på åtgärder för att minska de totala genomströmningstiderna.</p>
<h2>1.4 Våra tidigare överväganden m.m.</h2>
<p>Brottsutrednings- och domstolsförfarandena tar i många fall oacceptabelt lång tid. Åtgärder behöver därför vidtas för att förkorta tiderna. Det är delvis en resursfråga. Det ankommer emellertid i första hand på myndigheterna själva att se över resursfördelningen och uppmärksamma statsmakterna på resursbehoven. Till viss del handlar det också om arbetsorganisation och arbetsfördelning. Detta är i första hand frågor för myndigheterna själva.</p>
<p>Vi kan dock inte underlåta att framhålla att det enligt vår mening inte går att komma till rätta med de ganska allvarliga brister som finns när det gäller framför allt polisens brottsutredande verksamhet enbart genom omfördelning av resurser samt förändringar i arbetsorganisation och arbetssätt. Det krävs också att polisen tilldelas väsentliga resursförstärkningar för att den nuvarande helt otillfredsställande kapaciteten vad gäller brottsutredning skall kunna komma upp till en godtagbar nivå. För oss är det uppenbart att de nuvarande resurserna inte är tillräckliga för ändamålet.</p>
<p>Det är enligt vår uppfattning genom en kombination av förenklingar i brottsutredningsförfarandet och brottsutredningsorganisationen, förbättrad utbildning av dem som skall delta i brottsutredningsarbetet och ökade resurser på brottsutredningsområdet, framför allt till polisen, som en ökad och effektiv lagföring för brott skall kunna åstadkommas.</p>
<p>Det är en uppgift för oss att utifrån direktiven överväga dessa frågor, särskilt i den mån det behövs författningsändringar för att möjliggöra snabbare förfaranden. Mot bakgrund av de otillfredsställande förhållanden som råder i dag i nu berört avseende har vi med förtur undersökt möjligheterna att förkorta genomströmningstiderna och förenkla själva utredningen av brott av vardagskaraktär.</p>
<p>I vårt första betänkande (SOU 2001:59) föreslog vi ett huvudalternativ för snabbförfarande för brottmål. Förslaget innebär att åklagares behörighet att utfärda stämning och kallelse till huvudförhandling utvidgas. De bestämmelser i rättegångsbalken som reglerar dessa frågor skall enligt vårt förslag inte längre betraktas som undantagsregler. Vi föreslog också att åklagare skall få möjlighet att besluta om viss personutredning. Sådana beslut skall fattas redan under förundersökningen. I en proposition till riksdagen (prop. 2001/02:147) har regeringen föreslagit att de nu nämnda förslagen skall genomföras.</p>
<p>Vårt förslag hade sin förebild i försöksprojekt runt om i landet med syftet att inom ramen för gällande regelverk, genom i första hand ett ökat samarbete inom rättsväsendet på orterna, förkorta tiderna för vissa typer av ärenden och mål (bl.a. SL-projektet i Handen och KLÖS-projektet i Jönköping). I de flesta projekt har målsättningen varit att tiden mellan brottsanmälan och dom inte skall vara längre än ca fyra veckor.</p>
<p>På vissa orter har projekten utvecklats till en normal arbetsform. Ett av flera medel som man i projekten har använt för att minska genomströmningstiderna har varit att öka parallelliteten i handläggningen. Det innebär att nästa aktör påbörjar handläggningen innan den tidigare aktören är helt klar med sin del.</p>
<p>Förutom minskade genomströmningstider har en annan positiv effekt av projekten varit att antalet inställda huvudförhandlingar har minskat. Vad gäller SL-projektet har det konstaterats att det, sedan projektet pågått en tid, skett en minskning av antalet anmälda fall av misshandel riktad mot kvinnor inom domkretsen, vilket har varit den typ av brottslighet som projektet främst har varit inriktat på. Bland dem som deltagit i projektet finns uppfattningen att detta har sin grund i att samhällets reaktion på brottet har kommit snabbare.</p>
<p>Det hade naturligtvis varit bra om de åtgärder som behöver vidtas för att förfarandet från brottsanmälan till dom eller annat avgörande skall ske snabbare, hade kunnat vara generella för alla situationer. Så är det emellertid inte. Det finns skillnader i förutsättningarna som förhindrar det. Det kan t.ex. gälla underlaget i form av antal brottsanmälningar, brottsutredningar och brottmål i olika geografiska områden. Möjligheten att skapa snabbare förfaranden kan också variera beroende på t.ex. brottstyper och utredningsförhållanden.</p>
<p>Enligt vår uppfattning står det därför klart att lösningar måste sökas efter delvis olika vägar. I en del avseenden går det att åstadkomma generella lösningar medan det i andra fall får bli frågan om en differentiering, där lösningar anpassas till faktorer som t.ex. brottsanmälningsfrekvens, målunderlag och brottstyper.</p>
<p>Det finns skillnader mellan storstadsområden och övriga landet som påverkar möjligheterna att åstadkomma ett snabbare förfarande. Det innebär att det kan bli fråga om olika lösningar beroende på var i landet en brottmålsprocess äger rum. I storstadsområdena finns med hänsyn till det stora antalet brott, brottsutredningar, åtal m.m. avsevärt gynnsammare förutsättningar för ett särskilt snabbförfarande för vissa typer av brottmål.</p>
<p>Även om det alltså kan finnas förutsättningar för att skapa ett snabbförfarande anpassat för storstadsområden, fann vi i vårt tidigare betänkande att det var angeläget att undersöka om inte också förfarandet i landet i övrigt skulle kunna ske snabbare, om än inte i samma utsträckning. Den frågan behandlade vi i vårt första betänkande, SOU 2001:59 (se prop. 2001/02:147). Vi begränsade oss till polismyndighet, åklagarmyndighet och domstol. De förslag vi lade fram avsåg att skapa en möjlighet för myndigheterna att vidta åtgärder som sammantaget förkortar genomströmningstiderna. Eftersom förutsättningarna lokalt i landet kan vara mycket olika, såg vi det inte som lämpligt att göra något annat än att öppna en möjlighet för polismyndighet, åklagarmyndighet och tingsrätt att lokalt ordna sin handläggning i vissa avseenden så att genomströmningstiderna förkortas.</p>
<p>Det blir således de lokala enheterna i rättsväsendet som får avgöra i vilken utsträckning som de av oss föreslagna nya regelramarna skall tas i anspråk.</p>
<p>I vårt andra betänkande, SOU 2001:93 var förslaget koncentrerat till frågan om att åstadkomma förbättringar av den brottsutredande verksamheten, bl.a. genom ett utvidgat användningsområde för förenklad brottsutredning enligt 23 kap. 22 § RB. Förslaget innebar på samma sätt som vårt huvudalternativ för snabbförfarande även ett sätt att åstadkomma en snabbare genomströmning i hela landet. Vi redogör närmare för det förslaget i avsnitt 2.3.</p>
<p>Genom tilläggsdirektiv i juni 2001 (Dir 2001:61) fick vi i uppdrag att undersöka möjligheterna att med bibehållen rättssäkerhet förenkla utredningen och lagföringen av i första hand butikssnatterier. Vi redovisade nyligen förslagen i betänkandet Snabbare lagföring 3 - Snatteribrott (SOU 2002:44). Vissa av de problem som togs upp i tilläggsdirektiven fick sin lösning redan genom förslaget om förenklad brottsutredning (SOU 2001:93).</p>
<h2>1.5 Något om RRV:s utredningar och förslag</h2>
<p>Tidigare nämndes något om RRV:s slutsatser i rapporterna Rättskedjan, från år 1996, och Brottmålskedjan – i Sverige och andra länder, från år 1999. RRV fann i rapporterna bl.a. att  ärendena befann sig hos polisen under lång tid och att  utredningar av de relativt okomplicerade brottstyperna snatteri och trafikbrott i princip tar lika lång tid att handlägga som det genomsnittliga brottet. RRV framhöll bl.a. att förenklade förfaranden och administrativa ansatser var viktiga när det gäller att angripa problemen med långa genomströmningstider.</p>
<p>Det finns många ärenden där brottsutredningarna i stort sett färdigställs eller i vart fall är möjliga att färdigställa direkt på brottsplatsen. Det sker främst genom polisens s.k. förstahandsåtgärder, dvs. utredningsåtgärder som kan göras direkt på plats, exempelvis förhör och säkrande av viss teknisk bevisning. Många ärenden kräver mycket begränsade utredningsinsatser efter det att polisanmälan har gjorts.</p>
<p>Trots detta blir ärendena med dagens system ofta liggande under lång tid. RRV har i rapporten Brottmålskedjan – rättsadministrativ analys med internationella jämförelser (RRV 2001:3-4) konstaterat att den aktiva tiden med förhör, bevissäkring, åtalsprövning, huvudförhandling och administrativ hantering av ärendet inom och mellan myndigheterna står för en mindre del av genomströmningstiden. En stor del av den tiden består i stället av väntan på nästa åtgärd eller på att nästa aktör skall ta över ärendet. RPS har konstaterat att endast 2-3 procent av polisens utredningstid består av aktiva åtgärder, dvs. tid då polisen faktiskt arbetar med ärendet.</p>
<p>RRV räknade i rapporten (RRV 2001:4 s. 127) upp några orsaker till långa genomströmningstider och många avskrivningar.</p>
<p>N  Långa utredningstider för ärenden med utpekad gärningsman beror främst på att ärendena efter polisens förstahandsåtgärder inte genast blir föremål för vidare utredning, andrahandsåtgärder.</p>
<p>N  Beslut hos både polis, åklagare och domstol i ärenden om mängdbrott fördröjs ofta på grund av att andra viktigare uppgifter måste gå före.</p>
<p>N  Polis och åklagare lägger i stor utsträckning ner mängdbrottsärenden, bl.a. med hänvisning till svårigheter att få fram tillräckliga bevis.</p>
<p>N  Långa domstolstider beror till stor del på att mängdbrott administreras i tur och ordning oavsett om målet är av enkel eller komplicerad beskaffenhet. I mängdbrottsärenden med misstänkt och med goda förutsättningar att kunna hanteras snabbt, kan hanteringen förlora i kvalitet genom att vittnen och andra berörda inte längre har färska minnesbilder när huvudförhandlingen väl genomförs.</p>
<p>N  Att delge den tilltalade stämning och kallelse till rättegång innebär ofta svårigheter.</p>
<p>RRV såg sammanfattningsvis följande problem när det gäller att öka genomströmningen för mängdbrott.</p>
<p>N  En andra linje hos polisen för omedelbar utredning av mängdbrott saknas.</p>
<p>N  Det finns en bristande ärendesortering i realtid. Det bör finnas en funktion som omedelbart kan sortera ärendet så att det kommer på rätt spår. Ärendesorteraren kan då skilja ut ärenden som är komplicerade, kräver spaning eller som kan skrivas av direkt.</p>
<p>N  Åklagarkapacitet saknas tidigt i hanteringen.</p>
<p>N  Det finns bristande förutsättningar att snabbt komma till huvudförhandling i domstol. Problemen rör bl.a. domstolarnas balanser, delgivning och att misstänkta uteblir från huvudförhandling.</p>
<p>Här kan nämnas något om definitionen av mängdbrott och vardagsbrott. Mängdbrottsärenden innefattar vardagsbrottslighet av mindre komplicerad karaktär och är ofta enkla att utreda och lagföra men tar inte sällan lång tid att handlägga. Det finns inte någon allmänt vedertagen uppfattning om gränserna mellan grövre brott och vardagsbrott eller mellan vardagsbrott av mer respektive mindre komplicerad karaktär.</p>
<h2>1.6 Viss statistik m.m.</h2>
<p>Det anmäls årligen drygt en miljon brott i landet. Av de anmälda brotten är det ca en femtedel som har åtminstone en utpekad gärningsman i anmälan (RRV 2001:4 s. 172).</p>
<p>Sedan mitten av 1990-talet har andelen anmälda brott som årligen klaras upp pendlat kring 25 procent. Ett brott redovisas som uppklarat när det har fått ett klarläggande hos polis och åklagare (se vidare BRÅ:s hemsida på Internet www.bra.se).</p>
<p>Antalet ärenden som redovisats till åklagare har kontinuerligt minskat från ca 385 000 år 1995 till ca 185 000 år 2001. Endast 16 procent av polisens ärenden överlämnas i dag till åklagare mot 26 procent i mitten av 1990-talet. En del av den minskningen förklaras av att polisen har fått ökade möjligheter att slutföra handläggningen av vissa ärenden (se mer om detta i polisens årsredovisning för år 2001 s. 24 f.).</p>
<p>Det totala antalet lagföringar för brott uppgick under år 2000 till drygt 300 000. Av dessa avser omkring 40 000 strafförelägganden och 200 000 förelägganden av ordningsbot. Huvuddelen av all lagföring sker således utanför domstolarna.</p>
<p>Varje år anmäls cirka 60 000 snatterier och stölder i butik. Totalt lagfördes ca 13 000 snatteribrott år 2000. Av dessa meddelades dom i ca 3 000 fall, strafföreläggande i ca 7 000 fall och åtalsunderlåtelse i ca 3 000 fall (se www.bra.se).</p>
<p>Av de ca 185 000 ärenden som åklagarna årligen hanterar leds knappt hälften av förundersökningarna av polismyndighet. Övriga leds av åklagare. När det gäller färdiga utredningar fördelar sig åklagarnas beslut på så sätt att under år 2001 väcktes åtal i 60 procent av fallen, strafföreläggande utfärdades i 16 procent, åtalsunderlåtelse meddelades i 10 procent och i 14 procent av fallen beslutades att åtal inte skulle väckas. Uppgifterna har hämtats från RÅ:s årsredovisning för år 2001.</p>
<p>Vid tingsrätterna handläggs varje år ca 8 000 s.k. notariebrottmål, dvs. mål som endast rör brott för vilka det inte är föreskrivet svårare straff än böter och som får handläggas av tingsnotarie med viss behörighet. Det handlar om brott som i de allra flesta fall kan beivras med föreläggande av ordningsbot, förutsatt att den misstänkte godkänner ett sådant. Ytterligare kanske 10 000 brottmål avser brott där strafföreläggande har utfärdats men där åtal har väckts på grund av att föreläggandet har bestritts, inte besvarats eller inte blivit delgivet (se promemorian Ett snabbförfarande för notariebrottmål, Kallelser till den tilltalade, från den 1 februari 2001 av Domstolsverkets arbetsgrupp för processrättsliga frågor).</p>
<h2>1.7 Några utgångspunkter och effekter</h2>
<p>Det övergripande målet för kriminalpolitiken är att minska brottsligheten och öka människors trygghet (prop. 2001/02:1, utgiftsområde 4, avsnitt 4.3).</p>
<p>De brott som har begåtts måste bli utredda och de som har begått brotten lagförda, allt på ett effektivt sätt och i så stor utsträckning som möjligt.</p>
<p>I vår uppgift att med bibehållen rättssäkerhet än mer öka effektiviteten och kvaliteten i rättsväsendets arbete ligger att föreslå åtgärder för att minska den genomsnittliga genomströmningstiden och förbättra den brottsutredande verksamheten.</p>
<p>Regeringen framhåller i våra direktiv bl.a. vikten av att genomströmningstiderna i brottmål minskar. Den utveckling som under senare år har ägt rum inom rättsväsendet syftar till att få en effektivare och snabbare hantering av ärenden med bibehållen rättssäkerhet. Ett ärende skall exempelvis inte handläggas på högre nivå än som är nödvändigt. Därigenom kan rättsväsendets resurser tas till vara på ett bättre sätt.</p>
<p>En effektiv användning av resurserna för brottsbekämpningen förutsätter bl.a. att handläggningsformerna i olika avseenden förenklas.</p>
<p>Redan i vårt första betänkande, SOU 2001:59, nämnde vi att vi avsåg att undersöka möjligheterna att för vissa situationer, och då framför allt för storstadsområden, skapa ett ännu snabbare förfarande än huvudalternativet för snabb genomströmning i brottmål. I våra direktiv (Dir. 2000:90) anger också regeringen att en författningsöversyn i syfte att skapa ett permanent snabbt förfarande för brottmål bör kunna övervägas. Regeringen nämner vidare att det inom ramen för en sådan översyn skulle kunna vara aktuellt att t.ex. överväga särskilda tidsfrister för olika led i brottmålsprocessen.</p>
<p>Det skall framhållas att det inte finns några givna svar på frågan hur brottmålsprocessen kan förenklas och därigenom effektiviseras och förbättras. Det kan ske på många sätt, t.ex. genom organisatoriska och administrativa förändringar men även genom förändringar av författningsmässig karaktär. Att göra effektivitetsbedömningar inom gällande regelramar ingår också alltid i myndigheternas ansvar.</p>
<p>En ordning med snabbförfarande för vardagsbrotten är ett sätt att minska de totala genomströmningstiderna och ytterligare öka effektiviteten i handläggningen, bl.a. så att fler lagföringar sker. Det leder till att fler vardagsbrott kan avgöras med mindre resurser. Därmed kan resurser frigöras för mer komplexa mål (jfr RRV:s slutsatser i rapporten 2001:3 s. 37-38).</p>
<p>RRV har i en del punkter sammanfattat genomströmningstidernas betydelse för såväl rättskipningens kvalitet som rättsförluster för både misstänkta och målsägande (RRV 2001:4 s. 29-30).</p>
<p>N  Med tiden glömmer vittnen viktiga detaljer rörande händelseförloppet och omständigheterna när brottet begicks. Erfarenheterna visar att precisionen i vittnesutsagorna försämras kraftigt med tiden, vilket minskar domstolens möjlighet att få en fullständig och klar (sann) bild av brottshändelsen.</p>
<p>N  Brottsoffret vill gärna att gärningsmannen lagförs så snart som möjligt, vilket bland annat kan innebära att eventuell ersättning utbetalas tidigt. Brottsoffret vill ha den obehagliga händelsen överstökad och kunna lämna den bakom sig.</p>
<p>N  En oskyldig person som blir delgiven misstanke om brott och införd i polisens misstankeregister, vill snarast få en chans att visa sin oskuld i domstolen. Han/hon vill skyndsamt bli kvitt den orättvisa och kränkande situationen som offentligt utpekad misstänkt.</p>
<p>N  Även en misstänkt som är skyldig till brott vill också i många fall att domen för exempelvis rattfylleri kommer snart, så att han/hon kan planera för att avtjäna straffet och eventuellt påbörja en behandling mot alkoholmissbruk.</p>
<p>N  En misstänkt som berövats sin frihet genom anhållande eller häktning lider tillkommande rättsförluster ju längre tiden går. Vederbörandes rykte, arbete, inkomstförhållanden och familjeförhållanden undermineras av en långsamt arbetande brottmålskedja. Därtill kan läggas den produktion som bortfaller i och med att den misstänkte hålls frihetsberövad.</p>
<p>N  Tid är pengar. Dröjsmål på grund av ineffektiv samverkan i brottmålskedjan innebär ökade kostnader för skattebetalarna. Snabb lagföring är oftast mer kostnadseffektiv.</p>
<p>N  En rimligt snabb lagföring medför mindre risk för att den misstänkte begår nya brott i väntan på domstolsförhandlingen.</p>
<p>N  Om domen faller lång tid efter brottet så försvagas sambandet mellan gärningen och samhällets reaktion. Detta sänder signaler om bristande engagemang till både gärningsman och medborgarna i allmänhet. En snabb lagföring ökar rättsväsendets trovärdighet och verkar därmed brottspreventivt.</p>
<p>Brott liknas ibland vid en ”färskvara”. Om inte brott utreds och gärningsmän lagförs inom rimlig tid, kan exempelvis avgörande bevis försvinna och vittnen glömma viktiga detaljer. Som RRV konstaterade (RRV 2001:3 s. 11) leder den omständigheten att ärenden avgörs i rimlig tid sannolikt till högre kvalitet i rättskipningen, vilket också är av vikt för medborgarnas tilltro till rättssystemet.</p>
<p>Från rättsväsendets synpunkt är det angeläget att en person som har råkat ut för ett brott kan få saken utredd av de brottsutredande myndigheterna och, i den mån inte lagföringen kan ske genom de förenklade förfaranden som finns, prövad i domstol inom rimlig tid. Även för målsägande innebär en lång väntetid olägenheter som inte sällan kan hänföras till bristande rättssäkerhet. Att långa väntetider också leder till försämrad bevisning är inte ovanligt.</p>
<p>Inte minst från rättssäkerhetssynpunkt är det därför nödvändigt att minska de totala genomströmningstiderna i brottmål. Ett snabbförfarande för brottmål bör kunna bidra till det. Den ökning av effektivitet och kvalitet som kan förutses följa av detta bidrar till att rättssäkerheten i stort blir förbättrad.</p>
<p>Med anledning av vad som nu har anförts drar vi således slutsatsen att ett snabbförfarande för brottmål bör kunna bidra till att effektiviteten och kvaliteten i rättsväsendets arbete ökar. Vad som bör undersökas är därför hur detta skall kunna ske utan att rättssäkerhetsförluster uppstår.</p>
<h2>2 Tidigare utredningar</h2>
