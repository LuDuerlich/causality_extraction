<h1>Sammanfattning</h1>
<h2></h2>
<p>Uppdraget</p>
<p>Utredningsuppdraget går enligt de givna direktiven ut på att överväga om tjänstemän vid Kustbevakningen och Tullverket i samband med sin normala verksamhet skall ges samma befogenhet som polismän att ta alkoholutandningsprov och genomföra ögonundersökningar samt vidta utredningsåtgärder och i samband härmed använda tvångsmedel vid misstänkta rattfylleri- och drograttfylleribrott. Utredningen skall också överväga om bilinspektörer och andra civilanställda eller tillfälligt anlitade personer inom polisen skall få ta alkoholutandningsprov i form av sållningsprov. Slutligen skall övervägas om en kustbevaknings- och tulltjänsteman skall ges samma befogenhet som en polisman har att i syfte att förhindra rattfylleribrott omhänderta bl.a. fordonsnycklar.</p>
<p>Utredningen har tidigare lämnat betänkandet Rattfylleri och Sjöfylleri (SOU 2006:12). Bakgrunden till denna del av utredningens uppdrag var att Alkoholinförselutredningen i sitt betänkande Gränslös utmaning – alkoholpolitik i ny tid</p>
<p>(SOU 2005:25) ansåg att det snarast borde utredas av regeringen om arbetet med trafiknykterhetskontroller i hamnar och andra gränsområden skulle kunna effektiviseras om tjänstemän inom Kustbevakningen och Tullverket fick befogenhet att utföra alkoholutandningsprov.</p>
<p>Utredningens förslag i korthet</p>
<p>Alkoholutandningsprov och ögonundersökningar skall få utföras av tjänstemän vid Kustbevakningen och Tullverket</p>
<p>Utredningen föreslår att tjänstemän vid Kustbevakningen och Tullverket skall ges befogenhet att ta alkoholutandningsprov, både sållningsprov och bevisprov, enligt lagen (1976:1090) om alkoholutandningsprov och utföra ögonundersökningar enligt lagen (1999:216) om ögonundersökning vid vissa brott i trafiken. De aktuella tjänstemännen skall få behövlig utbildning för arbetsuppgifterna. De skall ha samma möjligheter som en polisman har i motsvarande situation att använda tvångsmedel.</p>
<p>Kustbevakningen och Tullverket skall få inleda förundersökning avseende rattfylleribrott</p>
<p>Eftersom ett positivt resultat i ett sållningsprov innebär en skälig misstanke om rattfylleribrott, bör Kustbevakningen respektive Tullverket få fatta beslut om att inleda förundersökning avseende misstanke om sådant brott. Kustbevakningen bör också få inleda förundersökning avseende misstanke om sjöfylleri. Myndigheterna får själva utse vilka befattningshavare som skall inneha befogenheterna.</p>
<p>Fordonsnycklar skall få omhändertas tillfälligt av tjänstemän vid Kustbevakningen och Tullverket</p>
<p>Den möjlighet att tillfälligt omhänderta bl.a. fordonsnycklar som tillkommer en polisman enligt 24 a § polislagen (1984:387) föreslås också omfatta de tjänstemän vid Kustbevakningen och Tullverket som får ta alkoholutandningsprov och utföra ögonundersökningar. Detta är en konkret trafiksäkerhetsåtgärd som bör tillkomma den som har befogenhet att utföra nykterhetsproven.</p>
<p>Ett körkort skall kunna omhändertas av en tjänsteman vid Kustbevakningen och Tullverket som får ta alkoholutandningsprov och genomföra ögonundersökningar</p>
<p>Utredningen föreslår att de tjänstemän som avses ovan på samma sätt som en polisman i motsvarande situation, skall kunna omhänderta ett körkort eller annan behörighetshandling enligt 5 kap. 7 § första stycket 1 och 2 körkortslagen (1998:488). Det innebär att samma trafiksäkerhetsåtgärder kan vidtas av dessa tjänstemän som av en polisman bl.a. i en situation då ett bevisprov visar en alkoholkoncentration om 0,25 milligram per liter i utandningsluften eller mer och körkortet med sannolikhet kommer att återkallas på grund härav.</p>
<p>Bilinspektörer skall få ta sållningsprov</p>
<p>En bilinspektör föreslås få rätt att ta alkoholutandningsprov i form av sållningsprov. Det förutses innebära en effektivisering av polisens arbete och möjliggöra att fler rattfylleribrott upptäcks. Om ett sållningsprov visar positivt resultat skall en polisman ta över förfarandet och genomföra bevisprovet. Polismän och bilinspektörer arbetar i praktiken alltid tillsammans ute på fältet.</p>
<p>Konsekvenser av förslagen</p>
<p>Utredningen förutsätter att polisen, Kustbevakningen och Tullverket kan finna former för att gemensamt utnyttja den utrustning för alkoholutandningsprov som finns stationärt i vissa hamnar och på polisstationer eller på annan plats i närheten av hamnarna. Tullverket förutsätts också kunna utnyttja bevisinstrument som finns tillgängliga hos polisen vid gränskontroller på land.</p>
<p>Utredningens förslag medför ändå vissa ökade kostnader för Kustbevakningen och Tullverket initialt för inköp av ytterligare instrument och för utbildning m.m. Kostnaderna uppskattas grovt till cirka 3,6 miljoner kronor för myndigheterna sammanlagt.</p>
<p>Utredningens förslag förväntas få positiva konsekvenser för brottsbekämpningen och för trafiksäkerheten. Det är känt att ökade trafiknykterhetskontroller har en preventiv effekt angående rattfylleri. Förslagen erbjuder ett flexibelt system som möjliggör att den samverkan som redan i dag äger rum mellan polisen,</p>
<p>Kustbevakningen och Tullverket i ärenden om övervakning, tillsyn och brottsbekämpning kan utvecklas ytterligare och även omfatta trafiknykterhetens område.</p>
