<h1>Sammanfattning</h1>
<h2></h2>
<p>Vägtrafikregistret utgör ett riksomfattande och samlat trafikadministrativt system som fungerar som en viktig samhällsresurs för hela vägtrafiksektorn. Ett stort antal enskilda, företag och offentliga organ är i sin verksamhet beroende av att komma åt uppgifter i vägtrafikregistret.</p>
<h2>Vårt uppdrag</h2>
<p>Vi har haft i uppdrag att se över lagen (2001:558) och förordningen (2001:650) om vägtrafikregister och deras funktion i dag, för att föreslå mer ändamålsenliga regler. Huvudsyftet är att förenkla, modernisera och effektivisera regelverket.</p>
<p>Vi har även haft att utreda en del frågor särskilt. Bl.a. hur skyddet för personer med skyddad identitet ska kunna upprätthållas, möjligheten att överföra uppgifter och personuppgifter till utländska aktörer på grund av gemenskapsrättsliga regleringar och hur rättelse av felaktiga uppgifter ska kunna göras.</p>
<p>Vi har vidare övervägt om uppgifter från taxameterbesiktningar och uppgifter om parkeringstillstånd för rörelsehindrade ska registreras centralt, om polisens möjligheter till direktåtkomst till fotografier ska utökas, om en automatisk återrapportering av uppgifter om anställdas återkallade körkort m.m. ska ske, samt om det ska införas en möjlighet att att vägra registrera fordonsägare med fordonsrelaterade skulder av betydande belopp.</p>
<p>Våra utgångspunkter för utredningsarbetet har varit:</p>
<p>• Samhällets behov av information ska tillgodoses på ett effektivt och rättssäkert sätt.</p>
<p>• Den enskildes personliga integritet ska ha ett starkt skydd.</p>
<p>• En ev. framtida trafikslagsövergripande utveckling av registerförfattningarna ska underlättas.</p>
<p>• Det generella behovet av datorstöd i Transportstyrelsens verksamhet ska tillgodoses.</p>
<h2>Våra förslag</h2>
<p>Nedan anges i sammanfattning de huvudsakliga förslag vi lämnar som innebär en förändring i förhållande till vad som gäller i dag. Förslagen kommenteras därefter något närmare.</p>
<p>Lagtekniska förslag</p>
<p>• LVTR ersätts av två lagar. En lag som reglerar behandling av personuppgifter i Transportstyrelsens verksamhet avseende fordon, behörigheter, tillstånd och tillsyn på vägtrafikområdet och en lag som innehåller de grundläggande bestämmelserna om fordons registrering.</p>
<p>• Till de båda lagarna finns anslutna förordningar med närmare bestämmelser t.ex. vilka personkategorier som får förekomma i databaserna och vilka uppgifter som får behandlas.</p>
<p>• Tillämpningsområdet utvidgas till att gälla all behandling av personuppgifter i Transportstyrelsens verksamhet på vägtrafikområdet avseende fordon, behörigheter, tillstånd och tillsyn.</p>
<p>• Begreppet databas införs som en beteckning på vissa fastställda automatiserade uppgiftssamlingar som används gemensamt i verksamheten.</p>
<p>• Den huvudsakliga behandlingen av personuppgifter inom vägrafikområdet sker i fyra databaser: fordonsdatabasen, behörighetsdatabasen, tillståndsdatabasen och tillsynsdatabasen.</p>
<p>• För behandlingen av personuppgifter i respektive databas finns särskilda och uttömmande ändamål. Ändamålen motsvarar i stort sett dagens reglering, men utökas i vissa avseenden.</p>
<p>Övriga förslag</p>
<p>• Den registrerade får ha direktåtkomst till uppgifter om sig själv.</p>
<p>• En uttrycklig bestämmelse införs om att behovet av direktåtkomst ska vägas mot integritetsriskerna.</p>
<p>• Personuppgifter som behandlas i Transportstyrelsens verksamhet i enlighet med tillåtna ändamål får lämnas ut till den registrerade själv eller till andra om det enligt lag eller annan förordning åligger Transportstyrelsen att tillhandahålla sådan information.</p>
<p>• Skatteverket får medges direktåtkomst till elektroniska handlingar i Transportstyrelsens ärendehanteringssystem.</p>
<p>• I fordonsdatabasen får alltid fordons registreringsnummer och chassinummer behandlas för att tillhandahålla uppgifter om fordonet som inte är personuppgifter.</p>
<p>• I fordonsdatabasen får föras in uppgifter om viss teknik, utrustning och system som är trafiksäkerhetsfrämjande.</p>
<p>• Den närmare detaljbeskrivningen och specificeringen av de uppgifter som i fråga om fordon ska registreras i fordonsdatabasen kan överlåtas åt Transportstyrelsen.</p>
<p>• I samtliga databaser får personuppgifter behandlas för tillhandahållande av information som behövs för en utländsk myndighets verksamhet i den utsträckning som följer av en internationell överenskommelse som Sverige efter riksdagens godkännande har tillträtt eller om det följer av en  EU-rättsakt.</p>
<p>• I behörighetsdatabasen införs en möjlighet att behandla personuppgifter för att kontrollera identitet i samband med att förarbehörigheten kontrolleras, vilket ger polismyndigheterna möjlighet till direktåtkomst till fotografierna.</p>
<p>• Registrering av uppgifter om flygcertifikat och elevtillstånd enligt luftfartslagen (2010:500) ska inte längre ske.</p>
<p>• Transportstyrelsen ges möjlighet att föreskriva att polismyndighet ska få registrera uppgift om omhändertagande av körkort m.m. direkt i samband med omhändertagandet.</p>
<p>• I tillståndsdatabasen ska även uppgifter om tillstånd att bedriva yrkesmässig utbildning och uppgifter från taxameterbesiktningar få föras in.</p>
<p>• Bestämmelserna om rättelse och skadestånd i PUL ska inte tillämpas vad gäller en uppgift om vem som är registrerad som fordonsägare. En sådan uppgift kan omprövas enligt bestämmelserna i den föreslagna förordningen om fordons registrering m.m.</p>
<p>• Uppgifter från taxameterbesiktningar ska registreras i tillståndsdatabasen. En avgift för detta ska tas ut från de som innehar trafiktillstånd för taxitrafik.</p>
<h2>Två lagar i stället för en lag</h2>
<p>För att få en enhetlig struktur för samtliga typer av registrering och därigenom ge Transportstyrelsen möjlighet till bättre samordning föreslår vi att LVTR ersätts av två lagar, en lag med bestämmelser om behandling av personuppgifter samt en lag med materiella bestämmelser.</p>
<p>En enhetlig struktur underlättar även en ev. trafikslagsövergripande utveckling av registerförfattningarna på transportsområdet. Enligt vår mening medför vårt förslag även en ökad tydlighet och lättillgänglighet för övriga aktörer, såväl myndigheter, organisationer som enskilda.</p>
<p>Vi föreslår att lagen som reglerar behandlingen av personuppgifter ska benämnas vägtrafikdatalagen och att den till lagen anslutna förordningen ska benämnas vägtrafikdataförordningen.</p>
<p>Lagen som reglerar kriterierna för när ett fordon ska vara registrerat för att få brukas och villkoren för undantag från registreringsplikten föreslår vi ska benämnas lagen om fordons registrering m.m. Vi föreslår att den till lagen anslutna förordningen ska benämnas förordningen om fordons registrering m.m.</p>
<h2>Övergripande principer för vägtrafikdatalagen</h2>
<p>I Transportstyrelsens verksamhet på vägtrafikområdet hanteras stora mängder information som kan vara integritetskänslig. Vägtrafikregistret har traditionellt utgjorts av ett regelrätt register, men genom den tekniska utvecklingen har numera upprättade och inkomna elektroniska handlingar börjat att behandlas i anslutning till registret. LVTR är inte anpassad för en sådan behandling. I verksamheten har det därför uppkommit gränsdragningsproblem om vad det är som rättsligt gäller för behandling av personuppgifter, vilket i sin tur medför risk för att skyddet för den personliga integriteten inte upprätthålls på ett tillfredsställande sätt. Vi föreslår därför en särskild författningsreglering av all  automatiserad behandling av personuppgifter som sker i Transportstyrelsens verksamhet avseende fordon, behörigheter, tillstånd och tillsyn på vägtrafikområdet. Detta innebär en utvidgning i förhållande till LVTR.</p>
<p>Vi föreslår att i stället för det traditionella registerbegreppet ska begreppet databas  användas som en beteckning på vissa fastställda automatiserade uppgiftssamlingar som används gemensamt i verksamheten.</p>
<h2>Vägtrafikdatalagens systematik och närmare tillämpningsområde m.m.</h2>
<p>Vägtrafikdatalagen ska tillämpas vid all behandling av personuppgifter i Transportstyrelsens verksamhet avseende fordon, behörigheter, tillstånd och tillsyn på vägtrafikområdet.</p>
<p>För behandling av personuppgifter i verksamhet på vägtrafikområdet som inte avser fordon, behörigheter, tillstånd eller tillsyn samt i administrativ verksamhet, har vi ansett att det är tillräckligt med personuppgiftslagens (1998:204) (PUL) bestämmelser. Behandling av personuppgifter i sådan verksamhet omfattas därför inte av vägtrafikdatalagens tillämpningsområde.</p>
<h2>Ändamål m.m.</h2>
<p>Bestämmelser om för vilka ändamål personuppgifter får behandlas har en central roll i registerförfattningar. Genom ändamålen sätts ramen för vilken behandling som är tillåten. Utgångspunkten i vägtrafikdatalagen är att personuppgifter endast får behandlas för vissa berättigade och angivna ändamål. Ändamålsbestämmelserna, som endast avser behandling av personuppgifter, är uttömmande. Personuppgifterna ska anses vara insamlade för samtliga ändamål, om inte annat anges när en personuppgift samlas in.</p>
<p>Vi föreslår att särskilda ändamålsbestämmelser ska gälla för respektive databas. Av integritetsskäl föreslår vi att regeringen ska få meddela föreskrifter om vilka personuppgifter som får behandlas för ett visst ändamål.</p>
<h2>Behandling i databaser och annan behandling</h2>
<p>Vid Transportstyrelsen behandlas i dag personuppgifter med datorstöd på i huvudsak två principiellt och tekniskt skilda sätt. För det första används persondatorer av enskilda tjänstemän för att upprätta promemorior och beslutsunderlag m.m. samt för att skicka och ta emot e-post. Ofta sker då behandlingen så att endast en eller ett fåtal personer kan ta del av informationen, t.ex. i personliga filer på en hårddisk eller i en server. För det andra används i stor utsträckning vägtrafikregistret och andra register samt även stora och komplexa elektroniska ärendehanteringssystem som är allmänt åtkomliga och som innehåller information som behövs i Transportstyrelsens verksamhet.</p>
<p>Den senare formen av datorstöd i form av gemensamma system anser vi bör omgärdas av särskilda skyddsregler, eftersom integritetsriskerna ökar när stora mängder information behandlas gemensamt. Vi föreslår därför att sådan behandling ska samlas under det rättsliga begreppet databas . Behandling av uppgifter som utförs med datorer, men där uppgifterna inte är gemensamt åtkomliga utan används av enskilda tjänstemän, behöver däremot inte omgärdas av samma skyddsregler.</p>
<h2>Databaserna</h2>
<p>För databaserna behövs särskilda bestämmelser om ändamål, direktåtkomst, sökbegrepp, samkörning samt bevarande och gallring. Detsamma gäller vid användandet av elektroniska ärendehanteringssystem, där färdiga handlingar upprättas eller lagras efter att de inkommit till Transportstyrelsen. vår mening dock inte från integritetssynpunkt skäl att begränsa sökmöjligheterna.</p>
<p>Samkörning</p>
<p>Eftersom den behandling som innebär att två register körs mot varandra är tillåten från PUL:s utgångspunkt så länge den håller sig inom lagens ramar, bl.a. med avseende på ändamålen, finns det enligt vår mening inte skäl att reglera de fall där samkörning är tillåten. Något generellt förbud mot samkörning är enligt vår mening inte motiverat, men varje samkörningsåtgärd kräver att integritetsaspekterna beaktas och övervägs innan beslut om att samköra fattas. Däremot är det redan i dagens LVTR reglerat att samkörning inte är tillåtet om syftet med åtkomsten är att komplettera eller kontrollera kund- eller medlemsregister eller om syftet är att göra en s.k. urvalsdragning. Av hänsyn till skyddet för den personliga integriteten föreslår vi att det alltjämt bör anges att samkörning inte är tillåten för dessa ändamål. Vi föreslår även att regeringen bör ges rätten att i förordning föreskriva de ytterligare begränsningar i möjligheten till samkörning som anses nödvändiga.</p>
<p>Direktåtkomst och annan elektronisk åtkomst</p>
<p>Behandling av personuppgifter genom direktåtkomst har länge ansetts särskilt integritetskänsligt. Vi delar den uppfattningen och föreslår att möjligheten till direktåtkomst alltjämt regleras i lag. Integritetsaspekterna måste tillmätas central betydelse vid bedömningen av i vilken omfattning direktåtkomst bör medges och därför föreslår vi, precis som enligt gällande ordning, att direktåtkomst inte får tillåtas om syftet med direktåtkomsten är att komplettera eller kontrollera kund- eller medlemsregister eller om syftet är att göra en s.k. urvalsdragning.</p>
<p>Vi är även av uppfattningen att det särskilt i lagen bör anges att den som har medgetts direktåtkomst ska se till att tillgången till personuppgifter begränsas till vad varje tjänsteman eller anställd behöver för att kunna fullgöra sina uppgifter. Närmare föreskrifter om direktåtkomst ska, precis som i dag, kunna meddelas av regeringen eller den myndighet som regeringen bestämmer. För att skapa en tydlighet i regelverket föreslår vi en bestämmelse i vägtrafikdataförordningen av vilken det framgår att direktåtkomst får medges endast om behovet av direktåtkomsten överväger de invändningar som kan ställas från integritetssynpunkt.</p>
<p>Direktåtkomst ska enligt vår mening av integritetsskäl som huvudregel inte medges till elektroniska handlingar som ingår i Transportstyrelsens datoriserade ärendehanteringssystem. För Skatteverket gäller dock att verket har direkt behov av elektroniska handlingar i fordonsskatteärenden. Vi föreslår därför en bestämmelse i vägtrafikdataförordningen om att Skatteverket får medges sådan åtkomst.</p>
<p>Vi anser inte att det från integritetssynpunkt är påkallat med särskilda regler om utlämnande på medium för automatiserad behandling.</p>
<p>Vi anser inte att det finns några integritetsskyddsskäl som talar emot att den registrerade får ha direktåtkomst till sina egna uppgifter som behandlas i någon av Transportstyrelsens databaser eller att uppgifterna på annat sätt lämnas ut elektroniskt till den registrerade. I stället kan sådan elektronisk tillgång, både i form av direktåtkomst och annan elektronisk åtkomst, bidra till att det blir enklare för den registrerade att kontrollera sina uppgifter och göra gällande sina rättigheter, t.ex. om det har blivit något fel. Vi föreslår därför en bestämmelse i vägtrafikdatalagen om att den registrerade får ha direktåtkomst till uppgifter om sig själv.</p>
<p>Bevarande och gallring</p>
<p>Manuellt behandlade uppgifter och automatiserat behandlade uppgifter i allmänna handlingar i Transportstyrelsens verksamhet avseende fordon, behörigheter, tillstånd och tillsyn på vägtrafikområdet ska enligt vårt förslag alltjämt gallras i enlighet med arkivlagens (1990:782) bestämmelser. För att skyddet för den personliga integriteten ska upprätthållas föreslår vi att regeringen alltjämt ska kunna föreskriva särskilda gallringfrister. Vi föreslår därför att det i lag anges att regeringen får meddela föreskrifter om begränsningar i rätten att bevara uppgifter. För uppgifter i den informationsbaserade delen av respektive databas kommer särskilda gallringsfrister att gälla. Riksarkivet ska alltjämt bemyndigas att meddela föreskrifter om att uppgifter ska gallras vid en annan tidpunkt än den som anges i förordning eller att uppgifter ska bevaras. För elektroniska handlingar i den ärendebaserade delen av respektive databas gäller däremot enligt vårt förslag enbart arkivlagens regler.</p>
<p>För personuppgifter som inte är allmänna handlingar, dvs. personuppgifter i minnesanteckningar m.m. som inte tas om hand för arkivering, gäller 9 § PUL. Uppgifterna ska i enlighet med den bestämmelsen gallras så snart de inte längre behövs i verksamheten.</p>
<p>Vi föreslår även att det i vägtrafikdatalagen anges att regeringen får meddela föreskrifter om digital arkivering. För att skydda enskildas personliga integritet föreslår vi en bestämmelse i förordning som innebär att de uppgifter som bevaras elektroniskt för arkivändamål ska avskiljas från övriga uppgifter i verksamheten och att den direkta tillgången till dessa uppgifter ska begränsas till ett fåtal personer. Behövs personuppgifterna för ett nytt ärende i verksamheten, får begränsningen upphävas.</p>
<p>Innebörden av de gallringsregler som vi föreslår är att uppgifterna inte längre ska vara digitalt åtkomliga i verksamheten efter utförd gallring.</p>
<h2>Annan behandling</h2>
<p>När uppgifter behandlas med datorstöd utan att de utgör en del av ett gemensamt register eller ärendehanteringssystem, t.ex. när en enskild tjänsteman upprättar promemorior, ska uttryckliga begränsningar utöver de som följer av ändamålsbestämmelserna gälla endast för behandlingen av känsliga personuppgifter.</p>
<h2>Särskilda bestämmelser för databaser</h2>
<p>Genom en uppdelning i olika databaser blir det möjligt att reglera skilda verksamheter och uppgifter var för sig och på så sätt särskilja ändamålen, innehållet och bestämmelser om hur uppgifter får lämnas ut till andra. Härigenom blir lagstiftningen mer överskådlig och det blir tydligare hur uppgifterna får användas. En ökad överskådlighet och tydlighet medför i sin tur högre effektivitet. En så utformad lagstiftning leder också till att den enskilde lättare kan få klart för sig hur uppgifterna får användas, vilket är en fördel ur ett integritetsperspektiv. Vi föreslår därför att det ska finnas en fordonsdatabas, en behörighetsdatabas, en tillståndsdatabas och en tillsynsdatabas.</p>
<h2>Fordonsdatabasen</h2>
<p>Ändamålen är så utformade att de i princip motsvarar vad som i dag får behandlas enligt LVTR. Vi föreslår dock en utvidgning av möjligheten att behandla registreringsnummer och chassinummer. Sådana indirekta personuppgifter ska enligt vår uppfattning alltid få behandlas för att tillhandahålla uppgifter om fordonet som inte är personuppgifter. Vi bedömer att detta kommer att öka tillgången till tekniska uppgifter som varken direkt eller indirekt kan anses utgöra personuppgifter.</p>
<p>Mot bakgrund av den ökade internationaliseringen föreslår vi även en utvidgning när det gäller Transportstyrelsens möjligheter att behandla personuppgifter för att fullgöra för Sverige bindande internationella överenskommelser. Vi föreslår även att personuppgifter i databasen ska få behandlas för tillhandahållande av information som behövs för en utländsk myndighets verksamhet i den utsträckning som följer av en internationell överenskommelse som Sverige efter riksdagens godkännande har tillträtt eller om det följer av en EU-rättsakt.</p>
<p>Vi föreslår också en bestämmelse om att personuppgifter som behandlas i Transportstyrelsens verksamhet i enlighet med tillåtna ändamål får lämnas ut till den registrerade själv eller till andra, oavsett ändamålet med utlämnandet, om det enligt lag eller annan förordning åligger Transportstyrelsen att tillhandahålla sådan information.</p>
<p>I fordonsdatabasen registreras uppgifter om fordonsägare och om fordon samt uppgifter om trängselskatt och felparkeringsavgifter. Regleringen i vägtrafikdataförordningen är enligt vårt förslag som huvudregel uttömmande. Av effektivitetsskäl anser vi emellertid att den närmare detaljbeskrivningen och specificeringen av de uppgifter som i fråga om fordonet ska registreras i fordonsdatabasen enligt bilagan till förordningen kan överlåtas åt Transportstyrelsen.</p>
<p>Dessutom föreslår vi att det ska finnas en möjlighet för Transportstyrelsen att föra in uppgifter om viss teknik, utrustning och system som är trafiksäkerhetsfrämjande i fordonsdatabasen. Enligt vår mening finns det skäl att ur trafiksäkerhetssynpunkt tillåta en sådan – frivillig – registrering. Vi föreslår att Transportstyrelsen ska få meddela närmare föreskrifter om vilka uppgifter som får föras in och på vilket sätt uppgifterna får anmälas till styrelsen.</p>
<p>Vi har inte funnit skäl att föreslå några förändringar i bestämmelserna om sökbegrepp och gallring.</p>
<h2>Behörighetsdatabasen</h2>
<p>Ändamålen är så utformade att de i princip motsvarar vad som i dag får behandlas enligt LVTR. Vi föreslår dock en utvidgning av ändamålen till att även gälla kontroll av identitet i samband med att förarbehörigheten kontrolleras. Mot bakgrund av den ökade internationaliseringen föreslår vi samma utvidgning när det gäller internationellt informationsutbyte som för fordonsdatabasen Vi föreslår också att personuppgifter som behandlas i Transportstyrelsens verksamhet i enlighet med tillåtna ändamål får lämnas ut till den registrerade själv eller till andra.</p>
<p>I behörighetsdatabasen registreras uppgifter om behörighet att framföra fordon enligt körkortslagen och yrkestrafiklagen, uppgifter om yrkesförarkompetens eller uppgifter om utbildning för att få en sådan kompetens samt uppgifter om behörigheten att föra fordon i yrkesmässig trafik. Dessutom registreras uppgifter om de särskilda behörighetshandlingar som krävs för att föra ett visst slag av motordrivet fordon i andra fall eller för att utöva viss tjänst eller genomgå viss utbildning.</p>
<p>Vi anser att registreringen bör renodlas till att endast avse sådana typer av behörighetshandlingar som avser vägtrafikområdet. Vi föreslår därför att uppgifter om flygcertifikat och elevtillstånd enligt luftfartslagen (2010:500) inte längre ska registreras.</p>
<p>Vi föreslår även av effektivitetsskäl att Transportstyrelsen ska få meddela föreskrifter om att polismyndighet direkt i samband med ett omhändertagande av körkort, körkortstillstånd, traktorkort och förarbevis ska registrera uppgiften om omhändertagandet i behörighetsdatabasen.</p>
<p>Vi har inte funnit skäl att föreslå några förändringar i bestämmelserna om sökbegrepp och gallring.</p>
<h2>Tillståndsdatabasen</h2>
<p>Ändamålen är så utformade att de i princip motsvarar vad som i dag får behandlas enligt LVTR. Vi föreslår dock en utvidgning av ändamålen till att även gälla frågor om tillstånd att bedriva yrkesmässig utbildning, om överlämnande av rätten att anordna prov samt om förordnande och godkännande av personal.</p>
<p>Mot bakgrund av den ökade internationaliseringen föreslår vi även samma utvidgning när det gäller internationellt informationsutbyte som för fordonsdatabasen. Vi föreslår också att personuppgifter som behandlas i Transportstyrelsens verksamhet i enlighet med tillåtna ändamål får lämnas ut till den registrerade själv eller till andra.</p>
<p>I tillståndsdatabasen registreras bl.a. uppgifter om tillstånd att bedriva yrkesmässig trafik enligt yrkestrafiklagen eller någon annan författning, biluthyrning enligt lagen om biluthyrning och tillstånd till internationella person- och godstransporter.</p>
<p>Vi föreslår även att nya uppgifter i form av uppgifter om tillstånd att bedriva yrkesmässig utbildning och uppgifter från taxameterbesiktningar ska registreras i databasen. Vi har föreslagit vissa förändringar i bestämmelserna om sökbegrepp och gallring med anledning av registreringen av uppgifter från taxameterbesiktningar.</p>
<h2>Tillsynsdatabasen</h2>
<p>Ändamålen är så utformade att de i princip motsvarar vad som i dag får behandlas enligt LVTR. Vi vill dock särskilt framhålla att tillsynsdatabasen inte innehåller ett ändamål som motsvarar det som vi i övriga databaser kallar för övrig behandling. Mot bakgrund av den ökade internationaliseringen föreslår vi samma utvidgning när det gäller internationellt informationsutbyte som för fordonsdatabasen. Vi föreslår också att personuppgifter som behandlas i Transportstyrelsens verksamhet i enlighet med tillåtna ändamål får lämnas ut till den registrerade själv eller till andra.</p>
<p>I tillsynsdatabasen registreras uppgifter om den som bedriver sådan förvärvsmässig transportverksamhet på väg, som omfattas av Europaparlamentets och rådets förordning (EG) nr 561/2006 eller rådets förordning (EEG) nr 3821/85, ackrediterade besiktningsorgan, den som är anställd som besiktningstekniker hos ett besiktningsorgan och uppgifter om färdskrivare samt uppgifter om färdskrivarkort.</p>
<p>Vi har inte funnit skäl att föreslå några förändringar i bestämmelserna om sökbegrepp och gallring.</p>
<h2>Enskildas rättigheter</h2>
<p>För att otillbörliga intrång i den personliga integriteten ska kunna undvikas i samband med behandling av personuppgifter, är det viktigt att enskilda ges möjlighet till insyn i vad som finns registrerat om dem i olika databaser. Enskilda måste även ha möjlighet att begära rättelse av felaktiga uppgifter som berör dem. När uppgifter behandlas i strid med gällande regler, bör enskilda kunna få ersättning för skada och kränkning av den personliga integriteten. Det är även viktigt att Transportstyrelsens beslut i frågor som direkt berör enskilda kan överklagas till domstol. Bestämmelser om dessa rättigheter är i vårt lagförslag samlat i ett särskilt kapitel.</p>
<p>Även PUL:s bestämmelser om skadestånd (48 §) och rättelse (28 §) av felaktigt behandlade personuppgifter ska tillämpas vid behandling av uppgifter enligt vårt lagförslag. Beträffande uppgift om vem som är registrerad ägare till ett fordon ska dock särskilda bestämmelser gälla.</p>
<p>Tidigare gällande bestämmelser om rättelse enligt PUL har helt tagit över bestämmelserna om omprövning av vem som ska vara registrerad ägare till ett fordon enligt FVTR. Detta har inneburit risk för stora ekonomiska konsekvenser för den tidigare registrerade ägaren genom att han eller hon har blivit återinförd som ägare efter lång tid och därmed kan påföras ansvaret för t.ex. obetalda fordonsskatter, felparkeringsavgifter och trafikförsäkringsavgifter.</p>
<p>Vi föreslår därför att bestämmelserna om omprövning ska gälla i stället för bestämmelserna om rättelse i PUL för uppgift om vem som är registrerad ägare. Den som är missnöjd med registreringen av honom eller henne som ägare är således i stället för rättelse hänvisad till att begära omprövning av beslutet inom ett år enligt de föreslagna reglerna i vägtrafikdataförordningen. Det ska vara möjligt att få en omprövning av uppgifter om vem som är registrerad ägare även vid en senare tidpunkt, om det föreligger särskilda skäl för detta.</p>
<p>För att undvika att hänvisningen till 48 § PUL även fortsättningsvis kan komma att tolkas som att den omfattar personuppgifter i form av fordonsägaruppgifter föreslår vi att det anges särskilt att 48 § PUL inte är tillämplig beträffande Transportstyrelsens behandling av personuppgifter om vem som är registrerad fordonsägare.</p>
<p>Enligt vårt förslag ska den enskilde alltjämt ha rätt att överklaga beslut hos förvaltningsrätten i Karlstad.</p>
<h2>Särskilda frågor</h2>
<p>Några av de frågor som vi har haft att särskilt utreda, och som vi inte har nämnt ovan, redovisas nedan.</p>
<h2>Registrering av uppgifter från taxameterbesiktningar</h2>
<p>De negativa effekterna av att taxifordon med brister i taxameterutrustningen används i yrkesmässig trafik bör enligt vår uppfattning motarbetas. Vi föreslår därför att uppgifter från taxameterbesiktningen, bl.a. var besiktningen har utförts och uppgifter från de ackumulerade registren, ska registreras centralt. Härigenom skapas enligt vår mening goda förutsättningar för att förebygga att uppgifter av betydelse för kontrollen av taxinäringen försvinner eller undanhålls.</p>
<p>De uppgifter från taxameterbesiktningar som registreras ska således få användas för att utgöra stöd för polisens kontroll av taxameterutrustningens beskaffenhet och funktion samt för Skatteverkets skattekontroll och revision av inkomst i taxirörelse och för SWEDAC:s tillsyn av de ackrediterade verkstäder som utför taxameterbesiktningar. Vi föreslår att uppgifterna ska registreras i Transportstyrelsens tillståndsdatabas. Tillgång till uppgifterna föreslår vi ska kunna ges genom direktåtkomst.</p>
<p>Uppgifterna om taxameterbesiktning ska enligt vårt förslag lämnas till Transportstyrelsen av den ackrediterade verkstad som har utfört besiktningen av taxameterutrustningen. Transportstyrelsen ska få meddela föreskrifter om hur uppgifterna ska få lämnas till styrelsen.</p>
<p>Vi föreslår särskilda bestämmelser om bevarande och gallring samt tillåtna sökbegrepp.</p>
<p>Registreringen av uppgifterna medför att en avgift för registreringen behöver tas ut. Eftersom missförhållandena till stor del kan anses bero på de som är aktiva inom taxinäringen, är det enligt vår mening också rimligt att avgiften belastar näringen. Vi föreslår därför att den som enligt anteckning i tillståndsdatabasen innehar trafiktillstånd för taxitrafik enligt YTL ska betala avgiften.</p>
<h2>Uppgifter om parkeringstillstånd för rörelsehindrade</h2>
<p>Vi föreslår inte att en central registrering av uppgifter om parkeringstillstånd för rörelsehindrade ska införas. Vi har inte funnit att vinsterna av en central registrering är så stora att det motiverar att en sådan införs. Härtill kommer att uppgifterna är integritetskänsliga, vilket talar mot en central registrering.</p>
<p>Polisens verksamhet kan enligt vår mening effektiviseras genom att polisen ges möjlighet att hämta in fotografier på ett enkelt och rationellt sätt. Det innebär fördelar i form av tidsvinster både för polismyndigheten och för den som kontrolleras, om polismyndigheten får direktåtkomst till fotografierna. För att åstadkomma direktåtkomst för polisen föreslår vi en ny ändamålsbestämmelse för behörighetsdatabasen så att det klart framgår att uppgifterna i databasen får användas för att kontrollera identiteten i samband med kontroll av förarbehörighet.</p>
<h2>Utlämnande av uppgifter om återkallade körkort m.m.</h2>
<p>Försäkringsbolagen har framställt önskemål om att få del av grunden för en körkortsåterkallelse i syfte att kunna differentiera trafikförsäkringspremier. En uppgift om grunden för en körkortsåterkallelse omfattas av absolut sekretess enligt 35 kap. 4 § OSL. För att uppgifterna överhuvudtaget ska kunna lämnas till försäkringsbolagen krävs därför att sekretessen kan brytas. Detta kan ske genom samtycke eller en sekretessbrytande uppgiftsskyldighet för Transportstyrelsen. Någon sådan uppgiftsskyldighet finns inte i dag. Det har enligt vår mening inte framkommit tillräckligt starka skäl för att överväga det ingripande intrång i den personliga integriteten som ett införande av en sekretessbrytande bestämmelse skulle medföra för den registrerade. Vi föreslår därför inte någon sådan bestämmelse.</p>
<p>Svenska Taxiförbundet, Svenska Bussbranschens Riksförbund och Sveriges Åkeriföretag önskar få en automatisk återrapportering från Transportstyrelsen av förändringar i eller återkallelser av de anställdas behörigheter och av tillståndshavares tillstånd. För att en automatisk återrapportering av förändringar och återkallelser ska kunna ske krävs enligt vår uppfattning att behörighetsdatabasen innehåller uppgifter om de beställningscentraler eller företag som körkortshavarna eller tillståndshavarna är knutna till eller anställda av. En registrering av sådana uppgifter är enligt vår mening förenad med praktiska svårigheter och inte minst med integritetsskyddsproblem. Kvalitén på uppgifterna riskerar att bli undermålig om ett fungerande uppdateringssystem inte kan upprätthållas. Icke uppdaterade uppgifter innebär risk för att uppgifterna, som är känsliga ur integritetssynpunkt, rapporteras till fel mottagare. Uppgifterna om att ett körkort eller en taxiförarlegitimation återkallats kan indirekt anses vara känsliga uppgifter om hälsa enligt 13 § PUL och uppgifter om lagöverträdelser enligt 21 § PUL, vilket innebär att dessa bestämmelser är tillämpliga.</p>
<p>Vi anser därför inte att det finns tillräckliga skäl att införa bestämmelser som medger en automatiskt elektronisk återrapportering av förändringar i eller återkallelser av förares behörigheter eller tillståndshavares tillstånd.</p>
<h2>Skyddade personuppgifter</h2>
<p>Såvitt utredningen känner till föreligger det inte några problem med hanteringen av skyddade personuppgifter inom Transportstyrelsen. Transportstyrelsen har skriftliga instruktioner för myndighetens personal om hur skyddade personuppgifter ska hanteras i verksamheten. Enligt vår mening finns det därför inte någon anledning att göra några författningsförändringar för att upprätthålla eller stärka skyddet för den personliga integriteten.</p>
<h2>En möjlighet att vägra registrera fordonsägare med betydande fordonsrelaterade skulder</h2>
<p>En möjlighet att vägra registrera en fordonsägare med betydande fordonsrelaterade skulder skulle enligt vår uppfattning medföra betydande svårigheter, främst för privatpersoner och näringsidkare, på grund av den kontroll av den nye ägaren som överlåtaren behöver göra. Om beloppsgränsen för att vägra registrera en ägare skulle bestämmas till 50 000 kronor kan de sammanlagda kostnaderna under en femårsperiod uppskattas till ca 443 miljoner kronor, medan de kvantifierbara vinsterna under samma period kan uppskattas till endast ca 88 miljoner kronor.</p>
<p>Vi föreslår därför inte att en möjlighet att vägra registrering av en ägare med stora fordonsrelaterade skulder införs, även om det sannolikt skulle ha en viss försvårande inverkan på verksamheten med bilmålvakter.</p>
<p>Det ingår inte i vårt uppdrag att göra några materiella förändringar i de bestämmelser som gäller förutsättningarna för fordons registrering och brukande. Dessa bestämmelser har därför oförändrat i sak överförts till den föreslagna lagen om fordons registrering m.m. Vi föreslår att de grundläggande förutsättningarna för ett fordons registrering och brukande alltjämt ska regleras i lag och att regeringen, eller den myndighet regeringen bestämmer, alltjämt ska ha rätt att meddela föreskrifter.</p>
<p>Enligt vår uppfattning bör bestämmelser om sättet att anmäla en uppgift till Transportstyrelsen finnas i den lagstiftning som i övrigt hanterar de materiella frågeställningarna. Vi föreslår därför att bestämmelserna om direktanmälan av uppgifter i fordonsdatabasen bör finnas i förordningen om fordons registrering m.m.</p>
<p>Bestämmelserna som anger att beslut får fattas genom automatiserad behandling av uppgifter utgör enligt vår mening en del av den materiella lagstiftningen om fordon och flyttas därför över till förordningen om fordons registrering m.m.</p>
<h2>Konsekvenser av förslagen</h2>
<p>Vi har gjort en bedömning av konsekvenserna av de förslag till förändringar som vi lägger fram. Dessa redovisas kapitel 18. Vi bedömer att våra förslag innebär betydande vinster för samhället och stora fördelar för Transportstyrelsen, näringslivet och privatpersoner, om det genomförs. En grov uppskattning av de ekonomiska konsekvenserna för staten innebär en vinst på ca 110 miljoner kronor första året och därefter på ca 130 miljoner kronor per år. Till detta kan läggas de effektivitetsvinster som en förbättrad och mer ändamålsenlig lagstiftning innebär. För företag och privatpersoner innebär förslagen vid en grov uppskattning en vinst på drygt 90 miljoner kronor per år.</p>
