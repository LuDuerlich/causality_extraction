<h1>Sammanfattning</h1>
<h2></h2>
<p>I denna promemoria redogörs för lagtext och förarbeten då det gäller åtgärdsprogram och individuella planer enligt LSS. Vidare redogörs för lagtext, förarbeten och rättspraxis då det gäller personlig assistans i skolan. Det framkommer att det inte finns någon enhetlig praxis i kammarrätterna om särskilda skäl för assistansersättning under tid i skolan.</p>
<p>Promemorian ger vissa synpunkter och exempel på hur arbetet med ett åtgärdsprogram kan utföras då eleven har insatser även av andra huvudmän.</p>
<p>Vidare diskuteras olika anledningar till att åtgärdsprogram inte utarbetas i den utsträckning som det är tänkt .</p>
<p>I ett avsnitt tas upp skillnaden mellan ansvarsområdet för en elevassistent och för en personlig assistent i skolan.</p>
<p>Slutligen lämnas dels  ett förslag till tillägg till skolförordningen av innebörd att arbetet med att upprätta ett åtgärdsprogram ska påbörjas utan oskäligt dröjsmål och, om arbetet inte slutförts inom två månader från det att ärendet anhängiggjorts, detta förhållande ska anmälas till Skolverket, dels  ett påpekande att Allmänna råd om assistans i skolan från Riksförsäkringsverket och från Socialstyrelsen som utarbetats i samverkan med Skolverket skulle kunna ge ett gott resultat.</p>
<h2>1 Åtgärdsprogram</h2>
<h2>1.1 Lagtext</h2>
<p>Grundskoleförordningen 5 kap 1 § tredje stycket lyder:</p>
<p>Om det genom uppgifter från skolans personal, en elev, dennes vårdnadshavare eller på annat sätt har framkommit att eleven behöver särskilda stödåtgärder, skall rektorn se till att ett åtgärdsprogram utarbetas. Eleven och elevens vårdnadshavare skall ges möjlighet att delta vid utarbetandet av programmet.</p>
<p>Senaste lydelsen av denna § tillkom genom SFS 2000:1108 varigenom ”uppgift från skolans personal en elev” osv. tillades. Tidigare gällde endast att ”det framkommit”.</p>
<p>Likalydande bestämmelse finns – numera – i de förordningar som gäller för andra skolformer.</p>
<h2>1.2 Förarbeten</h2>
<p>Utredningen om skolans inre arbete, SIA, lanserade ordet ”åtgärdsprogram” och gav i sitt slutbetänkande (SOU 1974:53) en utförlig redogörelse för vad utredningen ansåg att programmet skulle innehålla och hur det skulle arbetas fram.</p>
<p>I prop. 1975/76:39 föreslogs en genomgripande förändring av skolverksamheten som byggde på SIA:s betänkande. Propositionen behandlades av riksdagens utbildningsutskott i betänkandet UbU 1975/76:30.</p>
<p>Förslaget medförde att bestämmelser om åtgärdsprogram togs in i läroplanen Lgr 80:</p>
<p>Av programmet, som bör utarbetas av skola, elev och föräldrar tillsammans och utgå från elevens behov, skall framgå vad det är man vill söka åstadkomma, exempelvis bättre läsfärdighet, ökad närvaro, större motivation, bättre samarbetsförmåga. Av programmet bör dessutom framgå med vilka medel och metoder man vill arbeta. Det är viktigt att söka stärka elevens självuppfattning och självtillit genom att utgå från elevens starka sidor. (s. 54)</p>
<p>I prop. 1994/95:85 föreslog regeringen att riksdagen skulle godkänna ett nytt betygssystem. Förslaget innebar också att elev och föräldrar skulle informeras om elevens kunskapsutveckling. Detta skulle ske genom återkommande samtal mellan lärare, elev och föräldrar, en kontaktform som borde utvecklas vidare mot utvecklingssamtal.</p>
<p>När propositionen behandlades av riksdagens utbildningsutskott anförde utskottet (bet 1994/95:UbU 06): I de fall det visar sig att en elev har problem av något slag bör utvecklingssamtalet mynna ut i ett åtgärdsprogram såsom det beskrivs i den tidigare läroplanen för grundskolan - - - Utskottet - - - anser att det kan vara naturligt att skriftligen ange vad åtgärdsprogrammet innehåller, såsom en bekräftelse på vad man är överens om ifråga om ömsesidiga åtaganden. Elev, föräldrar och lärare deltar som likvärdiga parter i samtalet. Var och en bör kunna utgå från att samtliga fullgör sina åtaganden. Målet för åtgärderna är att varje elev som inte har nått godkäntnivån i ett ämne eller löper risken att inte nå dit skall ges det stöd han eller hon behöver.</p>
<p>Riksdagen antog utskottets förslag. År 1995 införde regeringen bestämmelser i grundskoleskolförordningen om åtgärdsprogram.</p>
<p>Utredningen om funktionshindrade elever i skolan, Funkis (SOU1988:66), föreslog att kravet på åtgärdsprogram skulle gälla för samtliga skolformer inom det offentliga skolväsendet för barn och ungdom jämte motsvarande fristående skolor. Utredningen föreslog vidare att det av regleringen ska framgå att berörd personal ska utarbeta ett åtgärdsprogram för elev i behov av särskilt stöd, att åtgärdsprogrammet ska kunna initieras av eleven eller dennes vårdnadshavare samt att programmet skall utarbetas i samverkan med eleven och i samråd med elevens vårdnadshavare och övriga berörda.</p>
<p>I proposition 1998/99:105 anfördes att regeringen bedömde att åtgärdsprogram för elever i behov av särskilt stöd borde införas i alla skolformer i det offentliga skolväsendet och att eleverna själva och vårdnadshavarna borde ges möjlighet att ta initiativ till utarbetandet av programmet.</p>
<p>I prop. anfördes vidare: Avsikten med en bestämmelse om åtgärdsprogram är att stödja en medveten planering och utvärdering av de särskilda stödåtgärderna som bör utgå från elevens behov och ges en både långsiktig och kortsiktig karaktär. Programmet ska omfatta elevens hela skolsituation och innebär därigenom att hela organisationen av skolverksamheten berörs. Av åtgärdsprogrammet bör framgå vad man vill söka åstadkomma samt med vilka medel och metoder man vill arbeta. Arbetet med åtgärdsprogrammet bör vara en process i vilken eleven själv ges en aktiv roll vid analysen av skolsvårigheterna samt vid utformningen och genomförandet av programmet. Elevens självuppfattning och självtillit kan stärkas genom att elevens starka sidor bildar utgångspunkt i det fortsatta arbetet. Vid utformningen av bestämmelserna om åtgärdsprogram måste hänsyn tas till att förutsättningarna är olika för respektive skolform, bl.a. mellan frivilliga och obligatoriska skolformer. Särskolan riktar sig till elever med utvecklingsstörning. Det ingår därför i särskolans grundkompetens att möta behoven hos dessa elever. Utvecklingsstörning bör därför inte i sig ge upphov till en planering av åtgärder av den art som åtgärdsprogrammet avser. Åtgärdsprogram kan däremot bli aktuellt vid mer sammansatta behov, t.ex. på grund av att en elev har ytterligare funktionshinder. Det bör ankomma på regeringen att de meddela de ytterligare föreskrifter om åtgärdsprogram eller motsvarande inom de olika skolformerna.</p>
<p>Under rubriken Samarbete och samverkan stärks fortsatte propositionen: För att stärka elevernas och vårdnadshavarnas ställning bör de ges möjlighet att ta initiativ till arbetet med åtgärdsprogram. En sådan initiativrätt undandrar emellertid inte rektor det grundläggande ansvaret för åtgärdsprogrammet. Det är också rektor som beslutar om stödåtgärder. Regeringen delar kommitténs uppfattning att åtgärdsprogrammet bör utarbetas i samarbete med eleven och, för icke myndig elev, eftersamråd med elevens vårdnadshavare. Att utarbetandet av åtgärdsprogrammet bör ske i samarbete med eleven är avsett att stärka elevens roll jämfört med dagens situation, samtidigt som det inte innebär ett krav på att skola, elev och vårdnadshavare måste vara överens. Skolan har alltid det yttersta ansvaret för att ett åtgärdsprogram fastställs. Vid utarbetandet av åtgärdsprogrammet kan det i vissa fall finnas skäl att involvera personal från andra verksamheter, främst då skolans kompetens behöver kompletteras t.ex. med kompetens från andra verksamheter inom kommunen eller från landstingets barn- och ungdomshabilitering, den pedagogiska hörselvården eller barn- och ungdomspsykiatrin i de fall de redan har kontakt med eleven.</p>
<h2>2 Andra huvudmäns än skolhuvudmannens insatser</h2>
<h2>2.1 Socialtjänstlagen, SoL</h2>
<p>I propositionen 2000/01:80 lämnar regeringen ett förslag till ny socialtjänstlag. Förslaget har när detta skrives i maj år 2001 inte behandlats av riksdagen. Förslaget innebär i förhållande till nu gällande socialtjänstlag att den enskilde ges rätt till insatser i den betydelse att socialnämndens beslut kan överklagas till förvaltningsdomstol. Den enskilde ska för sin försörjning och livsföring i övrigt tillförsäkras en skälig levnadsnivå.</p>
<p>Av lagtext eller förarbeten kan inte utläsas i vad mån stödinsatser i skolan kan anses ingå i begreppet skälig levnadsnivå.</p>
<p>En kommun kan med tillämpning av SoL ge insats i form av ett personligt stöd i skolan. Ej sällan benämns detta ”personlig assistans”.</p>
<p>Varken nu gällande socialtjänstlag eller förslaget till ny lag innehåller någon regel om individuell plan.</p>
<h2>2.2 Lag (1993:387) om stöd och service till vissa funktionshindrade, LSS och Lag (1993:389 ) om assistansersättning, LASS</h2>
<p>LSS 10 §:</p>
<p>I samband med att insats enligt denna lag beviljas kan den enskilde begära att en individuell plan med beslutade och planerade insatser upprättas i samråd med honom. I planen skall även redovisas åtgärder som vidtas av andra än kommunen eller landstinget. Planen skall fortlöpande och minst en gång om året omprövas.</p>
<p>Landstinget och kommunen skall underrätta varandra om upprättade planer.</p>
<p>Kommunen skall verka för att insatser som tas upp i planer som avses i 10 § samordnas.</p>
<p>I propositionen 1992/93:159 sid. 97 anför departementschefen: Den enskilde skall ha rätt att få en individuell plan som beskriver beslutade och planerade insatser – – – Planen bör utgå från olika behov som kan utgå från flera kompetensområden. Jag anser vidare att planen bör utformas så att den ger möjlighet till uppföljning och förändringar och att den skall omprövas fortlöpande. En viktig fråga i samband med planeringen av de särskilda insatserna är den samverkan som kan komma ifråga mellan olika instanser och verksamheter – – – Planen bör också på begäran av den enskilde – – – kunna utväxlas mellan olika enheter som ger stöd för den enskilde.</p>
<p>Personlig assistans</p>
<p>Den som blivit beviljad personlig assistans enligt LSS kan välja att själv vara arbetsgivare åt sin assistent (får i ett sådant fall inte anställa en assistent med vilken han lever i hushållsgemenskap), att låta kommunen vara arbetsgivare eller låta ett fristående organ vara arbetsgivare.</p>
<p>Beträffande personlig assistans och assistansersättning för tid i skolan, se avsnitt 3.</p>
<h2>2.3 Hälso- och sjukvårdslagen (1982:763) HSL</h2>
<p>HSL 3 a § fjärde stycket:</p>
<p>Habilitering eller rehabilitering samt tillhandahållande av hjälpmedel skall planeras i samverkan med den enskilde. Av planen skall planerade och beslutade insatser framgå.</p>
<h2>3 Särskilda skäl för assistansersättning under tid i skola</h2>
<h2>3.1 Lagtext</h2>
<p>4 § LASS säger följande</p>
<p>Assistansersättning lämnas inte för tid då den funktionshindrade – – –</p>
<p>Om särskilda skäl föreligger, kan assistansersättning lämnas även för tid då den funktionshindrade vårdas för kortare tid på sjukhus eller deltar i verksamhet enligt första stycket 4.</p>
<p>Sjukhus är en sådan institution som anges under 1).</p>
<h2>3.2 Förarbeten</h2>
<p>Bestämmelsen infördes 1996, men redan då LASS utfärdades 1993 framhölls det i förarbetena att det skulle föreligga speciella omständigheter för att assistansersättning skulle betalas för tid i barnomsorg och annan kommunal verksamhet.</p>
<p>Här nedan följer en redogörelse för förarbetena till bestämmelsen:</p>
<p>Prop. 1992/93:159</p>
<p>Rubrik Personlig assistans</p>
<p>Avsikten är inte att den personlige assistenten skall ersätta personal som behövs för att bedriva en verksamhet, t.ex. barnomsorg skola eller daglig verksamhet. Jag vill i sammanhanget understryka att det är den enskildes personliga behov av stöd och hjälp som skall tillgodoses genom personlig assistans (s. 67).</p>
<p>Rubrik Assistansersättning</p>
<p>Likaså anser jag att assistansersättning skall kunna lämnas även under tid då den enskilde deltar i kommunalt anordnad daglig verksamhet. Assistansersättning skall dock inte ersätta den personal som skall finnas för att den enskilde skall kunna tillgodogöra sig verksamheten. Däremot bör ersättning kunna lämnas om den enskilde av andra skäl bedöms behöva hjälp av en bestämd person, t.ex. för att kommunicera med andra eller för att den enskilde behöver omfattande och tidskrävande hjälp i samband med t.ex. måltider och toalettbesök. Likaså bör assistansersättning kunna lämnas om en person kan antas att på grund av funktionshindret ofta behöva utebli från verksamheten och behöva personlig assistans både i anslutning till verksamheten och i hemmet, vid sjukhusbesök etc. (s. 70).</p>
<p>Specialmotiveringen till 9 § LSS</p>
<p>En personlig assistent ersätter inte den personal som behöver finnas för att bedriva en verksamhet, t.ex. inom barnomsorgen och skolan, på fritiden, en PRAO-period osv. (s. 174).</p>
<p>Prop. 1995/96:146 ersättning. Huvuddelen av förslagen avser vissa förtydliganden i LSS och LASS. Förslagen innebär inte någon förändring i de grundläggande principerna för personlig assistans (s. 1).</p>
<p>Föreslagen ny lagtext 4 § LASS Ovan angiven lagtext föreslogs (s. 6).</p>
<p>Rubrik 6.2 Avgränsning mot viss kommunal verksamhet</p>
<p>En annan grundtanke i assistansreformen har varit att personlig assistans inte skall ersätta den personal som behövs för att driva en kommunal verksamhet, t.ex. barnomsorg, skola eller daglig verksamhet. Det är den enskildes personliga behov av stöd och hjälp som skall tillgodoses genom personlig assistans. Detta framhölls i allmänmotiveringen till prop 1992/93: 159, men kom inte till klart uttryck i lagstiftningen (s. 14).</p>
<p>Avsikten är inte att i sådana situationer överföra ansvaret för personlig assistans till kommunerna. Däremot har kommunerna skyldighet enligt annan lagstiftning – socialtjänstlagen, skollagen, och LSS – att ge det stöd som behövs för att personerna ifråga skall kunna delta i verksamheterna. - - - Det är emellertid angeläget att det i speciella situationer kan lämnas personlig assistans med statlig assistansersättning även i samband med vistelse i barnomsorg, skola och daglig verksamhet. Detta kan gälla exempelvis i situationer där den enskildes funktionshinder skapar särskilda svårigheter att kommunicera med andra än sin eller sina personliga assistenter eller där det med hänsyn till den funktionshindrade personens hälsotillstånd är viktigt att den personliga assistenten finns till hands. Det kan också finnas situationer där funktionshindret gör det särskilt angeläget att den assistansberättigade har ett starkt begränsat antal personer knutna till sig. Om sådana särskilda skäl finns anser regeringen att assistansersättning skall kunna lämnas för tid inom de berörda verksamheterna (s. 15).</p>
<p>Socialutskottets betänkande 1995/96:SoU15</p>
<p>Rubrik Avgränsning mot viss kommunal verksamhet. Utskottets bedömning</p>
<p>Personlig assistans skall således, enligt utskottets mening, inte ersätta den personal som behövs för att bedriva verksamheten. Det bör vara huvudmannens uppgift att se till att de resurser som krävs med hänsyn till den funktionshindrades behov tillförs verksamheten, t.ex. genom höjd personaltäthet, specialpedagogiskt stöd eller elevassistans. Dock anser utskottet att statlig assistansersättning för personlig assistans bör utgå för den tid då den funktionshindrade personen vistas i barnomsorg, skola eller daglig verksamhet om funktionshindret är sådant eller kombinationen av funktionshinder sådan att den funktionshindrade behöver tillgång till någon person med ingående kunskap om den funktionshindrade och dennes hälsotillstånd. Utskottet vill dock understryka att kontinuiteten och tryggheten i det personliga stödet inte får urholkas. Det är därför särskilt angeläget att försäkringskassor och kommuner nära samverkar i dessa fall. Utskottet har uppmärksammats på att goda lösningar finns i vissa kommuner. Samma person bör t.ex. kunna vara personlig assistent åt ett barn med statlig ersättning och samtidigt elevassistent åt samma barn under lektionstid med ersättning från kommunen. På detta sätt uppehålls kontinuiteten i stödet till den funktionshindrade och kostnadsansvaret fördelas mellan huvudmännen på det sätt som avsågs i prop. 1992/93: 159 (s. 15).</p>
<p>Så långt förarbetena. Det kan vara skäl att särskilt peka på följande nyss citerade uttalande av departementschefen. ”Likaså bör assistansersättning kunna lämnas om en person kan antas att på grund av funktionshindret ofta behöva utebli från verksamheten och behöva personlig assistans både i anslutning till verksamheten och i hemmet, vid sjukhusbesök etc.”</p>
<p>Detta är en mycket vanlig situation för elever med funktionshinder.</p>
<h2>3.3 Rättspraxis</h2>
<h2>3.3.1 Avgöranden av Regeringsrätten</h2>
<p>Regeringsrätten har inte prövat frågan om rätt till assistansersättning under tid i skolan. Däremot har Regeringsrätten avgjort ett mål som gällde tid i barnomsorg och ett mål som gällde tid i daglig verksamhet. I viss mån kan dessa avgöranden ha betydelse även vid bedömning av särskilda skäl för assistansersättning under tid i skola.</p>
<p>Målet gällde assistansersättning till M, 4–7 år, för tid i barnomsorg. M var rullstolsburen på grund av en cp-skada. Hon behövde hjälp vid toalettbesök, vid av- och påklädning, vid vissa förflyttningar och i inlärningssituationer. Det är således ganska klart att det inte förelåg sådana speciella omständigheter som anges i prop. 1992/93:159 för att rätt till personlig assistans ska föreligga i kommunal verksamhet.</p>
<p>M ansökte om assistansersättning med 40 timmar i veckan, varav 30 timmar avsåg assistans i barnomsorgsverksamhet. Försäkringskassan avslog ansökan. Kassan motiverade sitt avslag med att M:s omvårdnadsbehov, utöver vad som var täckt av sedvanligt föräldraansvar, vårdbidrag, barnomsorg m.m. inte var av den storlek som krävdes för rätt till assistansersättning.</p>
<p>Länsrätten ansåg att M hade rätt till assistansersättning. Riksförsäkringsverket överklagade. Som grund för sin talan anförde verket att regelsystemet var mer begränsande för barn än för vuxna då det gällde personlig assistans och att M inte tillhörde den lilla mycket vårdkrävande grupp som nämns i lagens förarbeten. Verket åberopade således inte att det krävdes speciella omständigheter för att assistansersättning skulle medges i kommunal verksamhet.</p>
<p>Kammarrätten konstaterade att M:s behov av personlig assistans kunde bedömas uppgå till 40 timmar per vecka och att kommunen vitsordat att hennes behov inte tillgodosetts på annat sätt än enligt LSS. Kammarrätten synes ha tillämpat regeln i 7 § LSS att en person som behöver en insats enligt lagen har rätt till insatsen ”om den inte tillgodoses på annat sätt”. Riksförsäkringsverket överklagade.</p>
<p>Regeringsrätten avfärdade den grund som Riksförsäkringsverket åberopat med följande motivering. ”I målet är ostridigt att M har sådana funktionshinder att hon omfattas av 1 § LSS. Av 3 § LASS följer därmed att hon har rätt att för sin dagliga livsföring få assistansersättning förutsatt att hon har behov av personlig assistans för sina grundläggande behov under i genomsnitt mer än 20 timmar i veckan.”</p>
<p>Regeringsrätten påpekade härefter att det av 4 § LASS följde att en förutsättning för att M skulle vara berättigad till assistansersättning var att det förelåg särskilda skäl att låta den tid då hon deltog i barnomsorgsverksamheten ingå i timberäkningen. Regeringsrätten anförde vidare bl.a. att M i sin ansökan framhållit att lösningen med personlig assistent skulle ge större flexibilitet och att det väsentliga var tryggheten och vetskapen att man kunde ställa krav på assistenten.</p>
<p>Slutligen gjorde Regeringsrätten – efter att ha citerat delar av förarbetena till kravet på särskilda skäl i 4 § LASS – följande bedömning. ”Av 4 § LASS följer att det normala är att det funktionshindrade barnet under tid då barnet deltar i barnomsorgsverksamhet skall anses få sina grundläggande behov tillgodosedda inom den verksamheten. Omständigheterna i det aktuella målet är inte sådana att huvudregeln bör frångås.”</p>
<p>Regeringsrätten gjorde således – i motsats till kammarrätten – inte någon bedömning av ifall kommunen faktiskt fullgjorde de skyldigheter som den hade att tillgodose M:s behov av insatser i barnomsorgen.</p>
<p>RÅ 2000 ref 11</p>
<p>Målet gällde assistansersättning under tid i daglig verksamhet till R, född år 1961. Regeringsrätten ansåg att det förelåg särskilda skäl för att medge assistansersättning under tid i den dagliga verksamheten.</p>
<p>Regeringsrätten konstaterade att R behövde hjälp med personlig hygien, måltider samt av- och påklädning. Vidare behövde han under sin vakna tid så gott som ständig tillsyn. Vidare hade han särskilda problem med att kunna kommunicera och att därmed upprätthålla sociala kontakter. Hans språkförmåga var begränsad till enstaka ord och korta fraser och han uttryckte sig främst genom signaler i beteende och ansiktsuttryck. Det var svårt för en utomstående att tolka dessa signaler.</p>
<p>Ifråga om särskilda skäl för assistansersättning under tid i den dagliga verksamheten anförde Regeringsrätten. Av 4 § LASS har ansetts följa att det normala är att en funktionshindrad under tid då han eller hon deltar i en verksamhet som omfattas av paragrafen skall anses få sina grundläggande behov tillgodosedda inom den verksamheten och att sådan tid därför skall beaktas när omfattningen av behovet av personlig assistans för grundläggande behov bestäms. Sedan Regeringsrätten angett vissa exempel på särskilda skäl ur prop. 1995/96:146 (s. 15) och ur Riksförsäkringsverkets Allmänna råd 1998:6 fortsatte Regeringsrätten. Utredningen i målet ger stöd för bedömningen att R har sådana särskilda svårigheter att kommunicera med andra och ett sådant behov av tillgång till en person med ingående kunskap om honom som nämns i exemplen.</p>
<p>Regeringsrätten gick således inte heller i detta mål in på hur kommunen faktiskt tillgodosåg R:s behov av personligt stöd.</p>
<h2>3.4 Avgöranden av kammarrätterna</h2>
<h2>3.4.1 Kammarrätten har utrett hur skolan tillgodosett elevens behov</h2>
<p>Det finns flera avgöranden där rätt till assistansersättning under tid i skolan prövats av kammarrätt och där kammarrätten utrett hur skolan faktiskt tillgodosett de insatser som eleven behöver. Här följer fyra referat som är exempel på detta.</p>
<p>Kammarrättens i Sundsvall dom 1999-03-05 i mål nr 875-98 angående assistansersättning till J, född 1987.</p>
<p>Kammarrätten anförde (här något förkortat): Till grund för J:s inställning att särskilda skäl föreligger för att assistansersättning skall beviljas honom för tid i skola har huvudsakligen framförts hans kommunikationssvårigheter och betydelsen av att stödet i detta avseende under dygnet ges av ett begränsat antal personer. I målet har framkommit att J går i träningsklass med fem elever som bistås av fem assistenter och att hans elevassistent även har fungerat som personlig assistent i hemmet. Enligt kammarrättens mening kan, inte minst med beaktande av vad som upplysts om hur skolverksamheten utformats för att motsvara J:s behov, utredningen inte anses utvisa att J till följd av sina funktionshinder och hälsotillstånd har behov av särskilt stöd som inte kan tillgodoses inom ramen för skolans verksamhet. Särskilda skäl enligt 4 § LASS kan därför inte anses föreligga.</p>
<p>Kammarrättens i Göteborg dom 1998-04-08 i mål nr 5711-99 angående assistansersättning till J, född 1989</p>
<p>J var utvecklingsstörd och döv. Han gick på sina föräldrars begäran i skola på sin hemort och inte i specialskolan Åsbacka. Riksförsäkringsverket, som bestred hans ansökan om assistansersättning för tid i skolan, anförde att personalen i skolan kunde lära sig teckenspråk likaväl som den personlige assistenten. Kammarrätten redovisade en omfattande utredning om skolans resurser och en detaljerad beskrivning om hur verksamheten bedrevs. Kammarrätten konstaterade att även om en helt teckenspråkig miljö vore det bästa alternativet för J:s språkutveckling är en sådan med hänsyn till elevgruppens sammansättning inte möjlig att åstadkomma med personlig assistans. Kammarrätten anförde vidare: Utredningen i målet ger vid handen att omfattande åtgärder vidtagits i skolan för att tillgodose J:s behov för att utveckla sin förmåga att kommunicera med andra – – –. I förevarande fall måste skolan anses ha tillhandahållit de resurser som krävs med hänsyn till J:s funktionshinder. Särskilda skäl att utge assistansersättning för den tid J vistas i skolan föreligger därför inte.</p>
<p>Kammarrättens i Göteborg dom 1998-11-06 i mål nr 595-98 angående assistansersättning till S, född 1986</p>
<p>Kammarrätten höll muntlig förhandling och anförde som skäl för att rätt till assistansersättning inte ansågs föreligga: S går i en skola anpassad för barn som på grund av sitt handikapp har mycket stora behov av stöd och omsorg. Genom vittnesförhöret med skolans rektor har framkommit att lärarna har specialpedagogisk utbildning och att elevassistenterna är antingen fritidspedagoger och förskollärare med speciell pedagogisk utbildning eller barnskötare med grund- och påbyggnadsutbildning avseende arbete med psykiskt utvecklingsstörda personer. Vidare har upplysts att viss personal har kompetens i dövundervisning, undervisning i teckenspråk och talpedagogik. Omsättningen på lärare och annan personal har uppgetts vara mycket liten. Med hänsyn till vad som i målet är upplyst om den träningsskola där S går och den kompetens som lärare och annan personal besitter anser kammarrätten att huvudmannen för skolan uppfyllt kravet att se till att de resurser som krävs med avseende på hennes särskilda behov tillförs verksamheten. Utredningen ger visserligen vid handen att S har svåra funktionshinder. Mot bakgrund av träningsskolans samlade resurser finner kammarrätten emellertid att omständigheterna är sådana att det för att tillgodose hennes behov under skoltid inte är erforderligt att för sådan tid därutöver lämna personlig assistans.</p>
<p>Kammarrättens i Göteborg dom 1999-02-05 i mål nr 208-97 angående assistansersättning till L, född 1986</p>
<p>L hade en hjärnskada på grund av ryggmärgsbråck med bl.a. mental retardation, epilepsi och kommunikationsproblem. Hon gick i träningsskola (Norrängsskolan).</p>
<p>Länsrätten fann vid en samlad bedömning att det förelåg särskilda skäl för assistansersättning.</p>
<p>Kammarrätten anförde i huvudsak: L går i en skola anpassad även för barn med mycket stora behov. Skolan har specialutbildad personal och klassassistenter. Hon har under i vart fall fyra år haft samma lärare och klassassistent. Även om hon fram till juli 1997 också haft en personlig assistent som varit med henne i skolan har klassens ordinarie personal lärt känna henne under de fyra åren. Genom att en av klassassistenterna följt henne till fritidshemmet har detta medfört att hon haft endast tre personer till hjälp för att få sina grundläggande behov tillgodosedda och även tjänat som ”språkrör”. Det har inte framkommit annat än att dessa personer i hennes närmaste omgivning även hanterat henne på ett adekvat och respektfullt sätt i anslutning till katetisering, blöjbyte och annan intimhygien. Utredningen ger vid handen att huvudmannen för skolan uppfyllt kravet att se till att de resurser som krävs med avseende på L:s särskilda behov tillförts verksamheten. L har visserligen svåra funktionshinder men mot bakgrund av skolans samlade resurser finner kammarrätten emellertid att omständigheterna är sådana att det – för att tillgodose hennes behov under skoltid och fritidsverksamhet – inte är erforderligt att för sådan tid därutöver lämna personlig assistans. Särskilda skäl för assistansersättning föreligger således inte.</p>
<p>I nedan refererade tre mål från Kammarrätten i Göteborg med domar 1997-03-21 i mål nr 7004-96 angående assistansersättning till R, 1998-03-27 angående assistansersättning till S och 1998-0608 i mål nr 788-98 angående assistansersättning till M har kammarrätten däremot inte gått in på vilka insatser som skolan gett eleven.</p>
<h2>3.4.2 Särskilda skäl för personlig assistans i skolan ansågs föreligga</h2>
<p>Kammarrättens i Göteborg dom 1997-03-21 i mål nr 7004-96 angående assistansersättning till R, född 1997</p>
<p>R var utvecklingsstörd samt även överaktiv med koncentrationsstörning. Han växlade ständigt aktivitet och krävde all uppmärksamhet av omgivningen han hade ett självdestruktivt beteende och även en kommunikationsstörning. Kammarrätten anförde i huvudsak följande. R:s behov av personligt stöd får anses vara mer omfattande än det stöd som skolan kan anses skyldig att tillhandahålla för att han skall kunna tillgodogöra sig undervisningen och verksamheten där. På grund av sin överaktivitet och sitt självdestruktiva beteende har han ett behov av ständig och skärpt uppmärksamhet som inte normalt ingår i begreppet tillsyn. R:s behov i detta hänseende medför därför, enligt bestämmelserna i 4 § andra stycket LASS och 9 a § andra stycket LSS, rätt till insats av personlig assistans även med hänsyn till de ändringar som vidtagits i LASS med giltighet från den 1 juli 1996.</p>
<p>Kammarrättens i Stockholm dom 1997-04-01 i mål nr 1900-95 angående assistansersättning till A, född 1984</p>
<p>A bodde i ett elevhem och gick i träningsskola. Hon var funktionshindrad på grund av sviter efter en trafikolycka. Hon var rullstolsburen, hade blöjor, måste matas med passerad kost eller sond och var beroende av tracheostomi. Hon hade kanyl som måste slemsugas. I målet åberopades från försäkringskassans och Riksförsäkringsverkets sida att A inte var berättigad till assistansersättning eftersom hon bodde i elevhem. Kammarrätten fann att A var berättigad till personlig assistans då hon vistades utanför elevhemmet, och således då hon var i skolan. Kammarrätten hänvisade till att det förelåg läkarintyg som visade hennes behov.</p>
<p>Kammarrättens i Sundsvall dom 1997-06-05 angående assistansersättning till L, född 1982</p>
<p>L hade diagnosen infantil autism med tillägget normalbegåvad (Aspergers syndrom). Hon var även hörsel- och synskadad. Hon behövde hjälp bl.a. vid personlig hygien, måltider och med att kommunicera samt vid inlärningssituationer. Hon hade en assistent i skolan som förmedlade och tolkade lärarnas anvisningar till henne. Assistenten följde henne hela dagen i skolan, samt efter skoldagens slut och under lov.</p>
<p>Försäkringskassan biföll en ansökan från L om assistansersättning även för tid i skolan. Riksförsäkringsverket överklagade och hävdade att L inte tillhörde den grupp mycket vårdkrävande barn som var berättigade till assistansersättning. Verket framförde inte som grund för sin talan att det i L:s fall inte skulle föreligga särskilda skäl för assistansersättning under tiden i skolan. Såväl länsrätten som kammarrätten förklarade att det inte fanns något lagligt stöd för tolkningen att det är en inskränkt personkrets då det gäller barn.</p>
<p>Kammarrätten anförde i huvudsak. Det är klarlagt att L i egentliga skolarbetet behöver hjälp av en person som känner henne väl och som är direkt knuten till henne för att hon ska förstå sin omgivning och så långt möjligt bli förstådd av denna. Det åligger visserligen huvudmannen för skolan att ansvara för även för åtgärder som inte kan betraktas som utbildningsinsatser om dessa behövs för att eleven ska kunna delta i undervisningen. Den hjälp som L behöver i skolan kan dock inte hänföras till sådana åtgärder eftersom hon behöver stöd för att fungera överhuvudtaget. Omständigheterna är i förevarande fall sådana att huvudregeln i 4 § LASS bör frångås.</p>
<p>Kammarrättens i Stockholm dom 1997-10-14 i mål nr 5840-97 angående assistansersättning till T, född 1982</p>
<p>T var cp-skadad och mycket gravt funktionshindrad. Hon ”behövde hjälp med allt”. Hon kunde inte kommunicera mer än att säga ja och nej. Hon hade en ”peg-knapp” inopererad i magen för näringsintag. Det var viktigt att hennes personliga stöd bl.a. förstod om knappen irriterade eller om det var något annat som inte var bra.</p>
<p>Hon var benskör och måste därför skyddas mot benbrott. Hon fick även träning av sina assistenter.</p>
<p>Försäkringskassan avslog ansökan om assistansersättning eftersom kassan ansåg att det inte fanns särskilda skäl enligt 4 § LASS. Länsrätten, vars bedömning kammarrätten instämde i, anförde. T synes ha ett stort behov av en och samma assistent som besitter en mycket god kunskap om hennes speciella problematik. Det föreligger därför sådana särskilda skäl som medför att hon får anses berättigad till assistansersättning även under tid då hon vistas i skola.</p>
<p>Kammarrättens i Göteborg dom 1998-03-27 i mål nr 7947-97 angående assistansersättning till S, född år 1985</p>
<p>S var hjärnskadad på grund av syrebrist vid förlossningen, vilket medförde ett omfattande multihandikapp. Av läkarintyg framgick i korthet följande. Hon behövde hjälp med all ADL-verksamhet. Hon var förlamad i både armar och ben. För att hon inte skulle stelna i sina leder krävdes att någon regelbundet arbetade passivt med hennes armar och ben. Hon hade en ögonskada och hörselnedsättning. Hon kunde ge uttryck för glädje och missnöje, men hade i övrigt inget annat kommunikationsmönster. En god kontinuitet när det gällde vårdande personer och detaljerad kunskap om hennes funktionssätt var nödvändigt för att optimera behandlingen och undvika framtida komplikationer och ge henne mesta möjliga psykiska och sociala stimulans. Hon gick i träningsskola (Norrängsskolan).</p>
<p>Länsrätten ansåg att utredningen visade att S behov blev tillgodosett genom skolans insatser.</p>
<p>Kammarrätten gjorde följande bedömning. (här förkortat) S kan endast kommunicera med omvärlden genom att ge uttryck för glädje och missnöje. Hennes handikapp skapar således särskilda svårigheter när det gäller kommunikationsförmågan. Med hänsyn främst härtill måste det i hennes fall anses vara fråga om en sådan situation där den personlige assistenten bör finnas till hands för henne även under den tid som hon vistas på skolan.</p>
<p>Kammarrättens i Göteborg dom 1998-06-08 i mål nr 788-98 angående assistansersättning till M, född år 1990.</p>
<p>Kammarrätten anförde följande. I målet är ostridigt att M är gravt flerhandikappad, bl.a. saknar hon tal- och rörelseförmåga. Hon kommunicerar endast genom reaktioner som gråt, skrik, skratt och visst kroppsspråk, som t. ex. att knyta handen eller vända bort huvudet. M:s funktionshinder medför således alldeles särskilda svårigheter när det gäller hennes kommunikationsförmåga och kontakter med omgivningen. Hon har dessutom svårigheter med kramper, smärta, vissa andningsproblem m.m. som med hänsyn till hennes hälsotillstånd gör henne särskilt beroende av hjälp av en person med ingående kunskap om hur hon fungerar. Främst mot bakgrund härav finner kammarrätten att det i detta fall är fråga om en sådan situation där den personliga assistenten bör finnas till hands för henne även under den tid då hon vistas i skolan och att det därför föreligger särskilda skäl att medge henne assistansersättning.</p>
<h2>3.4.3 Särskilda skäl för personlig assistans i skolan ansågs inte föreligga</h2>
<p>Kammarrättens i Jönköpings dom 1997-01-17 i mål nr 5429-95 angående assistansersättning till J, född år 1988.</p>
<p>Kammarrätten anförde i huvudsak följande. J har en utvecklingsstörning och dessutom en krampsjukdom. Hon är ett aktivt barn som behöver ständig tillsyn och stöd av en vuxen. Hon behöver hjälp med av- och påklädning och hygien samt vid toalettbesök och måltider. Av yttrande från kommunen framgår att de arbetsuppgifter som den personliga assistenten utför under skoltiden är övervägande pedagogiska. Enligt 4 § LASS lämnas inte assistansersättning för tid då den funktionshindrade vistas i skola. Utredningen visar inte att sådana speciella omständigheter skulle föreligga som kan medföra att assistansersättning ändå skulle utgå.</p>
<p>Kammarrättens i Sundsvall dom 1997-11-11 i mål nr 1412-1413-96 angående assistansersättning till L, född 1980.</p>
<p>L led av Aspergers syndrom och epilepsi. Hon hade en normal begåvningsprofil, finmotoriska svårigheter, bristande impulskontroll och beteendeavvikelser. Hon gick i vanlig skola. Kammarrätten anförde att omständigheterna inte var sådana att huvudregeln borde frångås.</p>
<p>Kammarrättens i Sundsvall dom 1998-12-14 i mål nr 2981-97 angende assistansersättning till E, född 1984.</p>
<p>E hade Downs syndrom och gick i en specialskola för barn med kommunikationssvårigheter. Försäkringskassan drog in den assistansersättning som tidigare beviljats med motiveringen att E:s omvårdnadsbehov inte var av den omfattningen att hjälpbehovet upptog en stor del av dygnet eller nästan hela dygnet. Såväl länsrätten som kammarrätten framhöll att det inte var en inskränkt personkrets då det gällde assistansersättning till barn. Länsrätten som i motsats till kammarrätten ansåg att det förelåg särskilda skäl, anförde: E är utvecklingsstörd och han har dessutom en hörselskada och saknar tal. Han behöver hjälp i matsituationer, med hygien och även viss hjälp med av- och påklädning. Det han främst behöver hjälp med är kommunikationen. Det krävs en personlig kännedom om honom för att förstå hans sätt att uttrycka sig. Med hänsyn till hans kommunikationsproblem får det emellertid anses föreligga särskilda skäl att lämna honom assistans även under den tid då han vistas i skolan. Kammarrätten gjorde följande bedömning: Av 4 § LASS följer att det normala är att assistansersättning inte lämnas för tid då det funktionshindrade barnet deltar i barnomsorg och skola med mindre särskilda skäl föreligger härtill. Omständigheterna i förevarande mål kan inte anses vara sådana att denna huvudregel bör frångås.</p>
<h2>4 Ansvarsområdena för elevassistent och personlig assistent</h2>
<h2>4.1 Begrepp</h2>
<p>Med elevassistent menas vanligen en resursperson som är anställd av skolan för att vara ett personligt stöd till elever som behöver detta. Elevassistenten kan, men behöver inte vara knuten till en viss elev.</p>
<p>Beslut om insatsen kan fattas av skolhuvudmannen. Insatsen kan också beviljas med stöd av SoL.</p>
<p>Med personlig assistent menas, då det gäller verksamhet i skolan, en resursperson som är knuten till en viss elev.</p>
<p>I ett beslut, fattat med stöd av SoL, att utse ett personligt stöd kan detta i beslutet kallas personlig assistans.</p>
<p>Personlig assistans kan beviljas av kommunen med stöd av LSS. För personlig assistans enligt LSS gäller i lagen angivna regler. Den personlige assistenten är alltid knuten till en viss person. Enligt LASS kan statlig assistansersättning beviljas för personlig assistans. Den personlige assistenten ska i alla avseenden vara elevens förlängda arm och stå under dennes arbetsledning.</p>
<p>Då det gäller personligt stöd enligt annan lagstiftning än LSS är arbetsuppgifterna inte på samma sätt lagreglerade. Även om det i ett beslut enligt SoL står att man beviljar personlig assistans kan det vara underförstått att assistenten inte är hänvisad endast till en viss elev. Men om det i beslutet står ”personlig assistent” eller ”personlig assistans” har den som påstår att stödpersonen är till för mer än en viss elev, eller står under skolans arbetsledning, bevisbördan</p>
<h2>4.2 Problem och diskussion</h2>
<p>Beslut om elevassistans fattas ofta med anledning av en viss elevs behov. Eleven uppfattar då beslutets innebörd vara att assistenten skall vara knuten enbart till honom eller henne. Skolan däremot anser att elevassistenten ska kunna åläggas även andra arbetsuppgifter.</p>
<p>Eftersom en personlig assistent står under elevens arbetsledning kan konflikter uppstå med annan personal i skolan. Särskilt gäller detta när assistenten är med i klassrummet.</p>
<p>Här finns två helt olika uppfattningar. En är att eftersom assitenten är elevens förlängda arm och står under elevens arbetsledning har eleven alltid rätt att ha sin assistent med sig. En annan uppfattning är att läraren är ansvarig för undervisningen och annan pedagogisk verksamhet och ska bestämma vem som skall vara närvarande i klassrummet.</p>
<p>Det är inte lämpligt att generellt välja en av dessa uppfattningar. Man måste ha stor förståelse för att en lärare vill bestämma över verksamheten i sitt klassrum. Å andra sidan kan en elev ha goda skäl för att ha sin assistent nära till hands. Assistansen kanske beviljats därför att eleven av något medicinskt skäl behöver en person som kan handla rationellt i akuta situationer t.ex. vid ett astmaanfall och som fått instruktioner om detta. Helt klart är emellertid att eleven inte bestämmer hur den pedagogiska verksamheten ska bedrivas eller kan låta sin assistenten ta över sådan verksamhet.</p>
<p>En personlig assistent enligt LSS kan knappast anlitas som vikarie för en frånvarande lärare, särskilt inte om assistansersättning utgår.</p>
<p>Det händer att det uppstår konflikter på grund av olika uppfattningar om vem som är arbetsledare för en personlig assistent även utanför klassrummet. Eftersom det är eleven som är arbetsledaren innebär regelsystemet att det är eleven som ska bestämma. Vill eleven skolka och åka till kafeterian ska en personlig assistent hjälpa eleven att komma dit. För en elev med funktionshinder gäller här samma regler som för andra elever.</p>
<p>Personlig assistans och assistansersättning kan ha beviljats på grund av att eleven behöver hjälp med att kommunicera, som då angetts som det enda särskilda skälet. Givetvis ska assistenten i ett sådant fall även hjälpa eleven med andra behov, t.ex vid måltider. Men besluten anger inte ramarna för assistansen och det blir lätt tvister om gränsen för assistentens uppgifter.</p>
<p>Konflikter som nu exemplifierats och andra låter sig inte lösas genom att uppställa några regler för olika situationer. Detta skulle istället leda till ytterligare tolkningstvister. Det gäller istället att så långt det är möjligt ange assistentens arbetsområde då beslutet om insatsen fattas. En framkomlig väg för att åstadkomma detta är att ta in sådana bedömningar i arbetet med åtgärdsprogram och i yttranden till försäkringskassan.</p>
<h2>5 Diskussion</h2>
<p>Det är allmänt vedertaget att åtgärdsprogram är ett bra medel att arbeta med för elever med behov av särskilt stöd. Från något håll har visserligen framförts att arbetet med ett åtgärdsprogram tvärt emot sitt klart uttalade syfte i viss utsträckning kan komma att fokuseras på brister hos eleven och för lite på miljön i skolan. Detta ger dock inte anledning att ifrågasätta användningen av åtgärdsprogram utan det rör snarare om hur arbetet med ett program ska utföras.</p>
<p>Åtgärdsprogram har ändå inte upprättats i ett stort antal fall där det hade varit till påtaglig nytta, inte minst då det gällt att samordna olika huvudmäns insatser. Man kan spekulera i anledningen till att det är så. Ett stort antal omständigheter kan i de enskilda fallen var för sig eller sammantagna ha betydelse. Här följer några exempel på sådana omständigheter.</p>
<p>Inte sällan har ett väl fungerande samarbete mellan alla berörda uppstått utan att detta skett genom ett formellt åtgärdsprogram.</p>
<p>Det är vanligt att det för att upprätta ett åtgärdsprogram krävs att befattningshavare utanför skolan medverkar. Dessa kanske inte samverkar i programarbetet.</p>
<p>Ett stort antal befattningshavare kan vara berörda. Den som upprättar programmet känner kanske inte till vart han ska vända sig, vilket rimligen inte heller kan krävas av honom. Han får kanske inte hjälp med att hitta ”rätt person”.</p>
<p>Arbetet med att upprätta ett åtgärdsprogram kan vara tidskrävande för den som ska upprätta det (även om det i framtiden kan spara tid för flera befattningshavare). Om en lärare som ges uppdrag att upprätta ett åtgärdsprogram inte får minskning av sin undervisningstid, medför det att hans arbete måste utföras på obetald övertid, vilket knappast ger motivation att åta sig ett sådant uppdrag.</p>
<p>Trots att mycket skrivits om åtgärdsprogram och individuell plan kan det inför ett verkligt fall vara svårt att få ett grepp om hur arbetet ska läggas upp.</p>
<p>Det kan kännas meningslöst att arbeta med ett åtgärdsprogram, då man vet vilka insatser som behövs men inte kan räkna med att det tillförs resurser för dem.</p>
<p>Osäkerhet kan råda om innebörden av sekretessreglerna, vilket kan hämma den som ska upprätta programmet eller en befattningshavare som ska samarbeta om det.</p>
<p>Osäkerhet kan råda om dokumentets formella betydelse. Man är osäker om ifall det innebär att ett formellt beslut om en insats fattats eller måste fattas om det i ett åtgärdsprogram står t.ex. att en viss insats planeras.</p>
<p>Så långt exemplen.</p>
<p>Åtgärdsprogram omfattar elever som behöver särskilda stödåtgärder. Det rör sig alltså om en skala från en elev som behöver en mycket liten extrainsats till elever med mycket grava funktionshinder som kräver omfattande stöd.</p>
<p>Särskilda stödåtgärder kan vara insatser som helt rör skolans pedagogiska verksamhet. Det kan också röra insatser som behövs utanför klassrummet, t. ex hjälp vid måltider, men som beslutas endast av skolans ledning. Det kan ändå behövas ett ingående samråd med specialister utanför skolan. För vissa stödåtgärder krävs beslut av andra huvudmän.</p>
<p>Mycket vanligt är således att stödinsatser i skolan bör komma till stånd efter ett nära samarbete med andra huvudmän, särskilt socialförvaltningen. För elever som tillhör LSS personkrets finns regeln i 10 § LSS om individuell plan. I en sådan plan kan tas in planeringen i ett åtgärdsprogram. Däremot kan i arbetet med att utarbeta ett åtgärdsprogram inte tas med insatser utanför skolan. Det kan emellertid tas med hur samarbetet med t. ex en LSS-handläggare skall utföras från skolans sida. Inget hindrar heller att man i ett åtgärdsprogram nämner beviljade eller planerade insatser även utanför skolan.</p>
<p>Det finns hos många socialförvaltningar en ovilja att upprätta individuella planer. Detta får givetvis inte hindra att skolan i sitt arbete med ett åtgärdsprogram söker samarbete med berörda befattningshavare. 10 § LSS gäller vidare bara de elever som tillhör LSS:s personkrets.</p>
<p>Det är en ofantlig variationsrikedom mellan olika elevers behov. Detta gör att man inte kan ställa upp några generella regler för hur ett åtgärdsprogram skall se ut. Det som uttalats vid förarbetena vid reglernas tillkomst ger en bra vägledning. Många skolor har mallar eller formulär för åtgärdsprogram.</p>
<p>Ofta kan det vara en bra början i programarbetet att beskriva de stödinsatser som redan har beslutats, hur länge besluten gäller och vem som är handläggare och beslutsfattare. Särskilt när man därvid kommer in på andra huvudmäns områden kan en sådan inledning ta mycket tid i anspråk. Men redan ett dokument med dessa uppgifter kan vara värdefullt för både skolans personal och eleven.</p>
<p>Nästa steg kan vara att ange vad som fungerar bra eller dåligt och vad som behövs ytterligare. Både elevens och skolpersonalens synpunkter ska där komma fram. Därefter kan den som upprättar programmet ta fram vem som beslutar om ytterligare insatser som behövs eller efterfrågas och kontakta dessa. Det kan också finnas anledning att kontakta specialister av olika slag. Ofta uppkommer då anledning att sammanföra olika befattningshavare och/eller specialister för en gemensam diskussion. Eleven ska inte hållas utanför detta.</p>
<p>I programmet behöver eller bör inte anges att beslut ska fattas om att ge en viss insats. Syftet med eller målet för beslutade insatser bör framgå. och följas upp. Om en särskild resursperson står till elevens förfogande bör dennes arbetsuppgifter tydligt anges. Ofta är det lämpligt att göra planen ”rullande” och det kan t. ex. stå att till nästa uppföljning ska NN undersöka om visst hjälpmedel kan beviljas, föräldrarna ansöka om assistansersättning, NN och NN försöka enas om vem som ska svara för kostnaden för ledsagare i taxin till och från skolan.</p>
<p>Riksdagen har uttalat sig om att det kan vara lämpligt att samma person är anställd av skolan som elevassistent och av socialförvaltningen som personlig assistent. Det samarbete som i ett sådant fall är nödvändigt kan med fördel ske i form av ett åtgärdsprogram.</p>
<p>Då försäkringskassan handlägger en ansökan om assistansersättning skall kommunen höras. Om ansökan gäller assistansersättning under tid i skolan kan synpunkter från skolledningen framföras i kommunens yttrande. Därigenom kan osäkerhet om en personlig assistents arbetsuppgifter i skolan i viss mån förebyggas. Skolledningen kan antas ha bättre kännedom om vilken personal som behövs för att driva skolverksamhet än försäkringskassans handläggare.</p>
<h2>6 Förslag</h2>
<h2>6.1 Åtgärdsprogram</h2>
<p>Det är helt klart att det i dag råder påtagliga brister i samordningen av insatser beslutade av skolan och insatser beslutade av andra huvudmän. En del av dessa brister skulle undanröjas om individuell plan och åtgärdsprogram användes såsom det är föreskrivet.</p>
<p>Den senast införda lydelsen av grundskoleförordningen 5 kap 1 § tredje stycket innebär att ärenden angående åtgärdsprogram anhängiggöres hos rektorn. Behovet tydliggöres därmed på ett helt annat sätt än enligt den tidigare. texten. Detta får sannolikt den positiva verkan att åtgärdsprogram kommer att användas i större utsträckning än tidigare. Men det finns ändå anledning att befara att åtgärdsprogram inte kommer att upprättas i den omfattning som bör eftersträvas.</p>
<p>Olika lösningar för att tvinga fram att reglerna efterlevs kan diskuteras.</p>
<p>Det har framförts som en möjlighet att flytta beslutanderätten om att upprätta åtgärdsprogram från rektorn till en högre nivå. Bl.a. därför att arbetet med att upprätta åtgärdsprogram är så sammanvävt med skolans övriga verksamhet skulle det inte ge någon vinst med att flytta beslutanderätten då det gäller just åtgärdsprogram till en högre nivå.</p>
<p>Möjligheten att ge den enskilde rätt att överklaga beslut om åtgärdsprogram kommer ibland på tal. Utformningen av ett åtgärdsprogram är inte sådant att det lämpar sig för en domstolsprövning. Rätt att överklaga en rektors beslut i frågor om åtgärdsprogram är därför inte en framkomlig väg.</p>
<p>Skolverket kommer i sin tillsynsverksamhet i kontakt med missförhållanden som bottnar i brister i att upprätta åtgärdsprogram.</p>
<p>En lösning som skulle kunna medföra att åtgärdsprogram används i större utsträckning än hittills är att införa ett tillägg till 5 kap 1 § grundskoleförordningen av följande innebörd.</p>
<p>Upprättandet av åtgärdsprogram skall påbörjas utan oskäligt dröjsmål. Om ett program inte upprättats inom två månader från det behovet framkommit skall rektorn anmäla detta till skolverket med en redogörelse för hur arbetet bedrivits.</p>
<p>En sådan bestämmelse skulle utgöra ett tryck på skolhuvudmannen att ge rektorn behövliga resurser för att göra åtgärdsprogram. Skolverket skulle fortlöpande få en bild av när åtgärdsprogram inte upprättas och kunna ge vägledning och stöd där skolan inte lyckats.</p>
<p>De erfarenheter som Skolverket har skulle därigenom också snabbt komma till nytta ute i skolorna.</p>
<p>Tanken är således inte i första hand att pricka de skolor som inte kunnat upprätta ett åtgärdsprogram.</p>
<h2>6.2 Personlig assistans och assistansersättning</h2>
<p>Grunden för personlig assistans i skolan är att den personlige assistenten inte ska ersätta den personal som behövs för att driva verksamheten i skolan. Det skulle vara en stor vinst för alla parter om Riksförsäkringsverkets och Socialstyrelsens Allmänna råd mer utförligt tog upp frågan om assistansen i skolan. Avgörande är emellertid vad som kan anses tillhöra skolans verksamhet. En samverkan mellan Skolverket och nyssnämnda myndigheter om Allmänna råd skulle kunna ge ett gott resultat.</p>
<h2>Tillägg</h2>
<p>Denna PM är daterad 2001-05-02. Sekretariatet vill framhålla att Regeringsrätten därefter i dom 2001-12-20, målnr 5235-2000, prövat frågan om rektor för en särskola kan vägra en personlig assistent till en särskoleelev som förordnats enligt LSS att närvara vid undervisning av eleven. Regeringsrätten gjorde efter att ha åberopat RÅ 1990 ref 117 följande bedömning: Vad styrelsen och rektor mot bakgrund av bl.a. bestämmelserna i 1 kap. 12 § skollagen har att ansvara för är att det pedagogiska momentet i undervisningen uppfylls så långt som möjligt, med anlitande av t.ex. elevassistenter, och att därvid anpassa undervisningen till elevens särskilda förutsättningar och behov. Däremot kan denna bestämmelse inte läggas till grund för ett beslut om en elev med funktionshinder skall få använda personlig assistent som i annat sammanhang bedömts utgöra ett för eleven nödvändigt hjälpmedel under vistelsen i skolan. När som i förevarande fall försäkringskassan bedömt att behov av personlig assistent föreligger under skoltiden kan skolan därför inte med stöd av 1 kap. 12 § skollagen i något avseende ompröva detta ställningstagande genom att begränsa den personliga assistentens närvaro under undervisningstiden i skolan. Regeringsrätten fann att rektorn överskridit sina befogenheter och upphävde det överklagade beslutet.</p>
