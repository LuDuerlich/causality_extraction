<h1>Sammanfattning</h1>
<h2>Resumé</h2>
<p>EG:s regler ger små möjligheter att inom överskådlig tid minska statens engagemang i den officiella utsädeskontrollen. Det finns ingen oberoende organisation som i mer än begränsad omfattning kan ta över dessa uppgifter. Staten måste därför alltjämt ta ett huvudansvar för den officiella delen av utsädeskontrollen. Efterfrågan på utsäde kan förväntas minska bl.a. som en följd av omställningen av stödsystemen. En del av marknaden för t.ex. utsädesanalyser kan trots allt övertas av företagen, men marknaden är liten och kommer att minska ytterligare. Det finns också risker för de små företagen med en sådan lösning. Mot den bakgrunden och då den statliga utsädeskontrollen behöver en viss volym för att kunna upprätthålla sin kompetens, föreslås att staten alltjämt skall erbjuda utsädesanalyser på den fria delen av marknaden. Vissa åtgärder bör dock vidtas för att modernisera den statliga organisationen och för att förbättra förutsättningarna för konkurrens.</p>
<p>De statliga uppgifterna på vegetabilieområdet bör hanteras i en sammanhållen organisation. Myndighetsuppgifterna inom Statens utsädeskontroll och Statens växtsortnämnd bör därför överföras till Jordbruksverket. Informationssystemen bör byggas ut och öppnas för externa aktörer. Principerna för redovisning av statlig uppdragsverksamhet på området bör ses över. Legala hinder för den fria marknaden för utsädesanalyser bör undanröjas så långt EG:s regler medger. Åtgärderna bör sammantaget leda till förbättrade förutsättningar för konkurrens och till att statens uppgifter i utsädeskontrollen kan renodlas i den takt andra aktörer träder in.</p>
<h2>Uppdraget</h2>
<p>Regeringen beslutade den 11 december 2003 att tillkalla en särskild utredare för att överväga och förslå en lämplig organisation av den officiella kontrollen av utsäde. Utgångspunkten för utredaren skall vara att bedöma vilka uppgifter inom utsädeskontrollen som måste eller bör förbli statliga angelägenheter. Utredaren skall i sitt uppdrag ta hänsyn till de regelverk som är av betydelse för verksamheten samt analysera utvecklingen på utsädesmarknaden.</p>
<h2>Allmänt om utsäde och utsädeskontroll</h2>
<p>Utsäde är en viktig insatsvara i jordbruket. Ett gott utsäde ger förutsättningar för goda skördar med hög kvalitet. Utsäde med hög kvalitet kan bidra till att användningen av kemikalier i växtodlingen minskar. Av jordbrukets samlade kostnader för insatsvaror av alla slag, utgör kostnaden för utsäde ca 5 procent eller mellan 1,5 och 2 miljarder kronor per år.</p>
<p>Utsäde får enligt EG:s regler inte saluföras innan det är officiellt certifierat. Certifiering är ett slutligt beslut om godkännande av ett specifikt utsädesparti. Underlaget för beslutet utgörs av resultaten från flera olika kontrollmoment i en kontrollkedja. De viktigaste momenten är fältbesiktning av utsädesodlingen, kontrollodling av utsädet, provtagning på utsädet och laboratorieanalys av proverna. Kontrollmomenten är i vissa fall tjänster, som kan utbjudas på en marknad.</p>
<p>Genom Sveriges anslutning till EES-avtalet skall EG:s regler om utsädeskontroll tillämpas i Sverige. Genom EU-medlemskapet deltar Sverige också i arbetet med att utveckla reglerna. I EG:s utsädesdirektiv ställs detaljerade krav på utsädesodlingen och på det skördade utsädets kvalitet. Det får inte finnas för mycket skadliga ogräs i odlingen. Plantorna måste svara mot angiven sort som skall vara intagen i officiell sortlista. Vissa krav ställs på vad som tidigare odlats på fältet och på avståndet till närmaste utsädesodling. Det skördade utsädet skall svara mot bestämda krav på renhet, grobarhet, vattenhalt etc. Provtagning skall också ske på ett bestämt sätt.</p>
<h2>Vem får utföra kontrollen?</h2>
<p>Enligt EG:s regler får officiella  åtgärder inom utsädeskontrollen utföras av statliga organ, men också av icke statliga aktörer och fysiska personer. De senare måste dock ha en oberoende ställning  i förhållande till utsädesföretagen.</p>
<p>Under senare år har en försöksverksamhet med utsädeskontroll i utsädesföretagens regi bedrivits. Detta system föreslås nu bli permanent. Denna s.k. egenkontroll innebär att fältbesiktning, provtagning och laboratorieanalys av utsäde sker i utsädesföretagen eller i företag med en koppling till utsädesbranschen. Egenkontroll får enligt EG:s regler tillämpas för alla fröburna växtslag, men inte i fråga om potatis. I Sverige är egenkontroll dock bara tillåten för bruksutsäde av spannmål. Kontrollåtgärderna skall övervakas officiellt. Det innebär att ett av EU föreskrivet antal officiella stickprov skall tas på kontrollåtgärder som utförs i egenkontrollen. Officiella åtgärder, som inte får ske genom egenkontroll, är t.ex. kontrollodling, certifiering, officiell övervakning (av åtgärder inom egenkontrollen) och kontrollåtgärder för potatis.</p>
<h2>Vem utför kontrollen?</h2>
<p>De åtgärder som krävs i samband med certifiering, och vissa närliggande uppgifter med koppling till certifieringssystemet, hanteras i dag av flera statliga myndigheter, men också av icke statliga aktörer som godkänts av Jordbruksverket.</p>
<p>Jordbruksverket  har det övergripande ansvaret för att genomföra jordbrukspolitiken. Verket utfärdar föreskrifter om vilka krav som skall ställas på utsädesodlingar och utsäde i Sverige utifrån EG:s regler och utövar tillsyn över reglernas efterlevnad. Verket deltar också i det internationella arbetet inom EU med utformning av regelverken.</p>
<p>Statens utsädeskontroll  (SUK) är officiellt svenskt certifieringsorgan för utsäde. SUK utför alla de åtgärder som krävs för att beslut om certifiering skall kunna meddelas. SUK bedriver huvuddelen av sin verksamhet i Svalöv i Skåne i lokaler och på mark (för kontrollodling m.m.) som hyrs av Svalöf Weibull AB. SUK deltar i det internationella arbetet inom ISTA och OECD. Arbetet inom ISTA avser främst att ta fram och vidareutveckla provtagnings- och analysmetoder för fröburna växtslag.</p>
<p>Statens växtsortnämnd  (SVN) är en nämndmyndighet med ansvar för beslut om intagning av nya sorter i den svenska sortlistan och beslut om växtförädlarrätt. Verksamheten bedrivs i Solna. För att en ny sort skall kunna godkännas krävs att den vid provning visat sig vara särskiljbar, likformig och stabil samt att den har ett odlings- och bruksvärde. Nämnden förfogar inte över egna resurser för sådan provning. Provningen sker hos SUK på uppdrag av SVN.</p>
<p>Officiell certifiering av utsäde till fröburna växtslag i vissa klasser får enligt särskilt beslut av Jordbruksverket också utföras av Frökontrollen Mellansverige AB  (FMAB), som ägs av Hushållningssällskapet i Örebro län.</p>
<p>Kontrollåtgärder inom egenkontrollen kan utföras av utsädesföretagen i egen regi. I praktiken görs mycket av detta arbete av AnalyCen Nordic AB , som är ett analysföretag ägt av Svenska Lantmännen.</p>
<h2>Marknadsförhållanden</h2>
<p>Efterfrågan på utsäde</p>
<p>Erfarenheten visar att omläggningar av jordbrukspolitiken och förändringar i jordbrukets spelregler har stor betydelse för vad som odlas och i vilken omfattning. En nedgång i efterfrågan på certifierat spannmålsutsäde med 10–15 procent kan förväntas på medellång sikt bl.a. som en följd av den omläggning av stödsystemen som skall påbörjas år 2005. Omläggningen leder till en ökad press på jordbrukets produktionskostnader. Det gäller även i växtodlingen. Det kan antas leda till en ökning av andelen hemmarensat utsäde och till att användningen av certifierat utsäde därigenom minskar mer än vad som är en direkt effekt av produktionsneddragningar. Om exportstöden avvecklas, så som EU föreslog i början av maj 2004, kan en större nedgång bli följden. Det gäller särskilt spannmål, som är den mest betydande enskilda artgruppen i certifieringsverksamheten.</p>
<p>Det är också oklart hur behovet av GMO-analyser kommer att utvecklas. Enligt bedömningar i utsädesbranschen kan efterfrågan på sådana analyser antas öka något på medellång sikt. Hur stor ökningen blir beror bl.a. på hur de nya EG-reglerna om tröskelvärden för GMO i utsäde kommer att utformas.</p>
<p>Sammantaget finns många osäkerhetsfaktorer ifråga om det framtida behovet av certifiering och tillhörande tjänster, men indikatorerna pekar med en viss styrka mot en nedgång. Den bedömningen har också SUK gjort i budgetunderlaget för perioden 2005– 2007.</p>
<p>Marknadsstrukturer</p>
<p>De marknader som berörs av utsädeskontrollen är i första hand utsädesmarknaden  med dess olika delmarknader (produktmarknader) för utsäde av skiftande slag och marknaden för utsädesanalyser . Båda marknaderna präglas av hög koncentration, vertikal integration och korsvis ägande.</p>
<p>Lantmännen, som är en ekonomisk förening ägd av Sveriges lantbrukare, är den största aktören på de flesta produktmarknader för utsäde . De tre största företagen har sammantaget marknadsandelar mellan ca 70 procent (spannmål) och ca 90 procent (oljeväxter). Lantmännen är majoritetsägare i Svallöf Weibull AB, men Lantmännen äger också 49 procent av Svenska Foder, som är den näst största utsädesproducenten i Sverige. Sveriges stärkelseproducenter ekonomisk förening är marknadsledare på den samlade marknaden för utsädespotatis (mat- och industripotatis) med en markandsandel nära 30 procent. På marknaden för utsäde till matpotatis är Solanum störst med en marknadsandel om ca 40 procent. Solanum ägs av Lantmännen. Lantmännen är överlag en koncern med verksamhet inom de flesta produktmarknader från ”jord till bord”. Det gäller inte bara utsäde, gödningsmedel, foder och andra insatsvaror i lantbruket. Lantmännen är också verksamt inom livsmedelsindustrin och koncernen äger varumärken som Axa, Kungsörnen, Skogaholms och Start.</p>
<p>På marknaden för utsädesanalyser  finns i praktiken 3 aktörer, SUK, FMAB och AnalyCen Nordic AB. Ytterligare ett företag, Syngenta Seeds AB, som huvudsakligen är verksamt inom betodling, har laboratorieresurser för vissa egna behov.</p>
<p>SUK finansieras nästan uteslutande med avgifter, som myndigheten själv får disponera. Avgiftsuttaget för år 2004 har budgeterats till drygt 33 miljoner kronor. SUK utför dels analyser som skall vara underlag för certifieringsbeslut, dels frivilliga, s.k. vägledande analyser, som görs på uppdrag av utsädesproducenter och lantbrukare utan samband med certifiering. Ungefär hälften av SUK:s verksamhet avser analystjänster som bjuds ut på den öppna analysmarknaden. Det gäller både frivilliga analyser och analyser som sker i certifieringssyfte, men som skulle kunna utföras genom egenkontroll. SUK har ett sedan lång tid inarbetat avtalsförhållande med Svalöf Weibull AB avseende vägledande utsädesanalyser. Verksamheten i denna del sker i bolagets lokaler i Landskrona och med personal och utrustning som övertagits från bolaget.</p>
<p>FMAB omsätter knappt 5 miljoner kronor per år. Merparten avser utsädesanalyser.</p>
<p>AnalyCen ingår i en internationell koncern med analysföretag, som omsatte mer än 300 miljoner kronor år 2002. På den svenska marknaden omsattes samma år drygt 170 miljoner kronor. Verksamheten med utsädesanalyser svarar dock för en liten del, omkring 6 miljoner kronor år 2003.</p>
<h2>Samlad bedömning</h2>
<p>EG-reglerna om försäljning av utsäde är speciella genom att producenterna inte själva får svara för kvalitetskontroll av sina produkter, utom i de delar som omfattas av egenkontroll. På många andra marknader, även för produkter som kan vara skadliga för liv och hälsa, svarar producenterna för kvalitetskontroll i egen regi och märker sina produkter med t.ex. CE-märke. Detta har i allt väsentligt har samma funktion och innebörd som ett utsädescertifikat. Så är fallet med elektriska produkter och med olika slags maskiner såsom svarvar, motorsågar och andra motorredskap. Tidigare fanns även på t.ex. elmaterielområdet en obligatorisk statlig förhandskontroll genom SEMKO, som utfärdade S-märke för produkter som genom testning befunnits motsvara gällande krav.</p>
<p>De ursprungliga motiven för en officiell utsädeskontroll var att säkerställa en god skörd i tider då missväxt kunde leda till hungersnöd och att sanera branschen från oseriösa näringsidkare. Det har inte gått att utröna vilka mer konkreta motiv som numera bär fram regelverken. I ljuset av jordbrukets och närliggande branschers utveckling i tekniska, kunskapsmässiga och strukturella hänseenden och med beaktande av de moderna informationssystemens betydelse, ett ökande internationellt handelsutbyte och samarbete kring regelverk, standarder och metoder, anser utredningen att den officiella utsädeskontrollen i sin nuvarande utformning och omfattning är en föråldrad institution. Det gäller i första hand EG:s krav på statlig eller oberoende kontroll av att detaljerade kvalitetskrav på utsäde uppfylls (grobarhet m.m.), särskilt i delar som inte har direkt betydelse för växtskyddsarbetet. En viktig slutsats är att Sveriges möjlighet att förändra ansvarsfördelningen mellan staten och företagen på utsädesmarknaden är begränsad. Mot den bakgrunden är ett internationellt arbete i syfte att liberalisera de internationella reglerna en strategisk åtgärd.</p>
<p>Också den statliga organisationen, med tre olika myndigheter som bedriver närliggande och delvis överlappande verksamhet, är enligt utredningens mening omodern och mindre ändamålsenlig. Mycket har hänt som påverkar myndigheternas arbete. EUmedlemskapet innebär nya krav på internationellt engagemang. Nya frågor, t.ex. om genetiskt modifierade organismer, ställer höga krav på ny kompetens. Det är svårare att upprätthålla en aktuell och hög kompetens i små myndigheter än i större. Stora myndigheter kan också lättare möta förändringar i efterfrågan på myndighetens tjänster genom omprioriteringar mellan olika verksamhetsområden.</p>
<p>En närmare analys av regelverket leder till att två sfärer framträder. Den ena utgörs av de uppgifter som måste eller, mot bakgrund av svenska förhållanden, i praktiken måste hanteras av staten. Dit hör t.ex. kontrollodling, officiell övervakning genom stickprov och all utsädeskontroll av potatis. Den andra, låt oss säga den fria sfären,  omfattar i princip de kontrollåtgärder som får ske i utsädesföretagen, t.ex. provtagning, frivilliga analyser och certifieringsanalyser inom egenkontrollsystemet. Den från kommersiella utgångspunkter viktigaste tjänsten är de utsädesanalyser som görs i utsädeslaboratorium.</p>
<p>Det finns inga formella hinder mot att kontrollåtgärder i den fria sfären fullt ut sker i en marknadslösning. Det kan lätt åstadkommas genom att staten helt enkelt förbjuds att vara aktör i den delen. Det skulle leda till en renodling av den statliga verksamheten så långt det för närvarande är formellt möjligt.</p>
<p>En sådan åtgärd skulle, med en betydande grad av sannolikhet, leda till att ett företag i Lantmännens sfär får en stor makt över två marknader, utsädesmarknaden och analysmarknaden, som dessutom är beroende av varandra. Härtill kommer att det behövs en viss volym av analysärenden för att kompetensen skall kunna upprätthållas i det statliga laboratoriet, som måste vara officiellt referenslaboratorium under överskådlig tid. Företrädare för de små utsädesföretagen har ganska samstämmigt framfört att egenkontroll i regel är för kostsamt och för administrativt betungande för dem och att den statliga utsädeskontrollen i sin nuvarande form och omfattning utgör en garanti för att också de små företagen skall ha tillgång analystjänster på skäliga villkor.</p>
<p>Statskontoret har i en brett upplagd analys av statlig verksamhet från konkurrenssynpunkt ansett att utsädeskontrollområdet inte tillhör de områden som stör konkurrensen på ett oacceptabelt sätt. Utredningen gör i huvudsak samma bedömning. Med hänsyn härtill och mot bakgrund av de ovan sagda, anser utredningen att staten också i fortsättningen skall kunna vara aktör på den fria delen marknaden för utsädesanalyser. Det är ingen optimal lösning från konkurrenssynpunkt. Den bör därför kombineras med vissa åtgärder som kan förbättra konkurrensförutsättningarna.</p>
<p>En allmän utgångspunkt är att den statliga verksamheten skall bedrivas med insikt om de mekanismer som styr konkurrensen. Informationssystemen för utsädeskontroll bör öppnas för externa aktörer och utformas så att de inte ger skadliga nätverkseffekter. De svenska bestämmelserna begränsar företagens möjlighet till egenkontroll mer än vad som är nödvändigt enligt EG:s regler. Sådana hinder för marknadens tillväxt bör undanröjas. Principerna för statlig redovisning av offentligrättslig respektive uppdragsverksamhet inom utsädesområdet bör ses över. Utvecklingen på bl.a. utsädesmarknaden bör utvärderas efter en tid. Åtgärderna bör sammantaget leda till förbättrade förutsättningar för konkurrens och till att statens uppgifter i utsädeskontrollen kan renodlas i den takt andra aktörer träder in.</p>
<h2>Förslag</h2>
<h2>En ny myndighetsstruktur</h2>
<p>Avveckla Statens utsädeskontroll och Statens växtsortnämnd och för över myndigheternas uppgifter till Jordbruksverket.</p>
<p>Det föreslagna huvudmannaskapet ger Jordbruksverket stora möjligheter att organisera och lokalisera verksamheten på det sätt verket bedömer lämpligt utifrån budgetmässiga och operativa överväganden. En utgångspunkt bör vara att de kopplingar som nu finns mellan SUK och Svalöf Weibull AB genom nuvarande lokalisering och det långsiktiga och institutionaliserade samarbetet med bolaget skall upphöra. Den föreslagna lösningen bedöms leda såväl till direkta synergieffekter som till dynamiska effekter genom att kompetens inom flera närliggande områden samlas i en organisation. En viktig uppgift bör också vara att se över principerna för den statliga redovisningen av bl.a. uppdragsverksamhet mot bakgrund av markandens utveckling.</p>
<h2>Ett öppet datasystem</h2>
<p>Vidareutveckla det webbaserade datasystem för utsädeskontroll, som SUK tagit initiativ till.</p>
<p>En viktig utgångspunkt bör vara att alla aktörer inom utsädeskontroll skall ha tillgång till det statliga datasystemet för utsädeskontroll och kunna överföra t.ex. analysdata eller resultat från fältbesiktningar i elektronisk form. I systemet skall också information om t.ex. regelverken, växtskyddsfrågor och internationell handel med utsäde och växtmaterial kunna integreras.</p>
<h2>En utökad egenkontroll</h2>
<p>Utöka den svenska egenkontrollen så långt EG.s regler medger. De svenska bestämmelserna om egenkontroll begränsar marknaden i den fria sfären mer än vad som krävs enligt EG:s regler. Det har snarast historiska orsaker och tycks inte bero inte på något speciellt skyddsintresse. Att undanröja sådana begränsningar är en strategisk åtgärd om den fria delen av marknaden skall kunna växa och statens ansvar för utsädeskontrollen därigenom skall kunna renodlas. En större marknad är också en av flera faktorer som kan stärka konkurrensen.</p>
<h2>Översyn av regelverken i övrigt</h2>
<p>Ge jordbruksverket i uppdrag att kartlägga vilka svenska reglerna i övrigt som är strängare än vad EU kräver och bedöma om en liberalisering kan ske.</p>
<p>Också i övrigt förekommer på en rad punkter detaljerade bestämmelser som är strängare än vad som krävs enligt EG:s regler. Det kan inte uteslutas att vissa sådana regler inte längre behövs eller kan anpassas till EG-reglerna utan att skadliga effekter uppstår. Regelverket behöver därför ses över i ett brett perspektiv och på en mer detaljerad nivå än vad som varit möjligt i utredningen.</p>
<h2>Följ och analysera utvecklingen</h2>
<p>Ge Jordbruksverket i uppdrag att följa utvecklingen på marknader som berörs av utredningens förslag och göra en samlad utvärdering efter 3–4 år.</p>
<p>Förslagen innebär, om de genomförs, vissa förändringar i marknadernas spelregler men också i förutsättningarna för den statliga verksamheten. Det finns därför skäl att följa utvecklingen och göra en samlad utvärdering såväl från ett konkurrensperspektiv som när det gäller utsädeskontrollens funktionssätt.</p>
