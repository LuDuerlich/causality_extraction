<h1>Bilaga 1</h1>
<h2>Lösningar i andra stater</h2>
<p>Utredningarna har översiktligt undersökt hur utdelningar och kapitalvinster på andelar i dotterföretag m.m. beskattas i några andra stater, nämligen Belgien, Danmark, Finland, Frankrike, Nederländerna, Norge, Storbritannien, Tyskland och Österrike. Undersökningen har även avsett cfc-regler i dessa stater och i USA.</p>
<p>Uppgifter har inhämtats dels  från finansdepartementen i vissa av staterna (Danmark, Finland och Norge), dels  från internationell skatterättslig litteratur.</p>
<h2>1 Allmänt om beskattningssystem</h2>
<h2>1.1 Beskattning av bolagsvinst och utdelning</h2>
<p>Det finns i praktiken fyra huvudsystem för beskattning av bolagsvinst och utdelning, nämligen det klassiska systemet, split-rate systemet, avräkningssystemet och skattefrihet för mottagen utdelning.</p>
<h2>1.1.1 Det klassiska systemet</h2>
<p>Detta system innebär att utdelad vinst inte blir föremål för någon skattelindring, vare sig hos det utdelande företaget eller hos andelsägarna. Den utdelande vinsten blir alltså föremål för ekonomisk dubbelbeskattning genom att den först beskattas hos det utdelande företaget genom att avdrag inte medges för lämnad utdelning och därefter hos andelsägaren. Stater som tillämpar det klassiska systemet har ofta regler för att förhindra kedjebeskattning av företag, dvs. utdelning från ett företag till ett annat är skattefri hos det mottagande företaget. Exempel på stater som tillämpar det klassiska systemet i mer eller mindre renodlad form är Danmark, Sverige och Österrike.</p>
<h2>1.1.2 Split-rate systemet</h2>
<p>Split-rate systemet innebär att bolagsskatten är lägre på utdelad vinst än på fonderad vinst. Tyskland har till och med år 2000 tillämpat detta system i kombination med ett avräkningssystem.</p>
<h2>1.1.3 Avräkningssystemet  (”imputations-system”)</h2>
<p>Enligt detta system är det utdelande företaget fullt ut skattskyldigt för hela vinsten oavsett om den delas ut eller inte. Den ekonomiska dubbelbeskattningen lindras på andelsägarnivå genom att andelsägarna vid sin beskattning får ett skattetillgodohavande, dvs. andelsägaren får tillgodoräkna sig, helt eller delvis, den bolagsskatt som företaget erlagt på den utdelade vinsten. Finland och Frankrike är exempel på stater som tillämpar detta system. Principen för systemet framgår av följande exempel:</p>
<p>Andelsägaren betalar kapitalskatt med 30 (30 % av 100), men tillgodoräknas bolagsskatten på 30. Behållningen blir således (70– 30+30 =) 70.</p>
<h2>1.1.4 Skattefrihet för mottagen utdelning</h2>
<p>Detta system innebär att andelsägarna inte beskattas för mottagen utdelning. Systemet tillämpades – med vissa begränsningar – i Sverige vid 1995 års taxering.</p>
<h2>1.2 Skatteflyktsregler</h2>
<p>Regler som innebär att delägare i utländska företag i sin hemstat löpande beskattas för företagets inkomster, benämns ofta cfc-regler   och företagen cfc-bolag   (controlled foreign companies). Cfclagstiftning betraktas av de flesta stater som en missbrukslagstiftning och syftar till att förhindra att den inhemska skattebasen urholkas genom export av kapital till utländska lågbeskattade företag. De stater i denna framställning som har cfc-regler är Danmark, Finland, Frankrike, Norge, Storbritannien, Tyskland och USA.</p>
<p>I liknande syfte har vissa stater regler som innebär att mottagen utdelning från lågbeskattade utländska dotterföretag beskattas eller att avdrag inte medges för räntor på lån som använts för att förvärva andelar i sådana företag eller för kapitaltillskott till dem. Exempel härpå är Belgien, Nederländerna och Österrike.</p>
<p>För att motverka skattemässigt betingad lånefinansiering av dotterföretag i den egna staten till utländska företag har vissa stater regler om s.k. underkapitalisering  eller tunnkapitalisering. Dessa regler innebär att man för rätt till avdrag för räntekostnader kräver att ett företags egna kapital skall stå i ett visst lägsta förhållande till dess lån (”debt/equity ratio”). Ränta som betalas på den del av ett lån som överstiger fastställt ”debt/equity ratio” betraktas som en inte avdragsgill utdelning. Regler om tunnkapitalisering finns i Danmark och Tyskland. Frågor om underkapitalisering har inte varit aktuella i utredningarnas arbete.</p>
<h2>2 Belgien</h2>
<h2>2.1 Allmänt</h2>
<p>Belgien beskattar företag hemmahörande i Belgien för all inkomst oavsett varifrån den härrör. En juridisk person anses hemmahörande i Belgien om styrelsens säte finns där eller företagets verkliga ledning utövas där.</p>
<p>Bolagsvinst och utdelning beskattas enligt det klassiska systemet. Den normala bolagsskattesatsen är 39 %. Till den kommer en särskild skatt som utgår med 3 % av bolagsskattesatsen, vilket ger en sammanlagd skattesats på 40,17 %. För företag med beskattningsbara inkomster som understiger BEF. 13 miljoner tillämpas en progressiv skatteskala. Företag med beskattningsbara inkomster om högst BEF. 1 miljon beskattas efter 28 %, därefter höjs skattesatsen stegvis upp till en inkomst på BEF. 13 miljoner. Den progressiva skatteskalan tillämpas dock inte (dvs. den normala skattesatsen tillämpas oavsett den beskattningsbara inkomsten) på bl.a.: företag som innehar andelar vars värde överstiger 50 % av antingen inbetalat andelskapital eller andelskapitalet plus beskattade reserver och kapitalvinster, företag vars andelskapital till minst 50 % ägs av ett eller flera andra företag, och företag som har lämnat utdelning med ett belopp överstigande 13 % av andelskapitalet vid räkenskapsårets början.</p>
<h2>2.2 Utdelning</h2>
<p>Utdelning från ett belgiskt  företag inkluderas i det mottagande företagets skattebas. Om det mottagande företaget vid utdelningstillfället innehar andelar i det utdelande företaget motsvarande minst 5 % av kapitalet eller med ett anskaffningsvärde på minst 50 miljoner BEF medges avdrag med ett belopp motsvarande 95 % av den mottagna utdelningen (i det följande refereras till detta som ”skattefrihet”). Bestämmelsen tillämpas oavsett innehavstidens längd.</p>
<p>Utdelning från ett utländskt företag  som haft att erlägga en bolagsskatt är, om ovan angivna krav på ägande är uppfyllt, till 95 % undantagen från bolagsskatt.</p>
<p>Skattefrihet medges dock inte i följande fall: 1. Utdelningen lämnas av ett företag som hör hemma i en stat vars skattesystem är betydligt gynnsammare än det belgiska. Skattemyndigheten har utfärdat en icke uttömmande ”svart lista” på stater vilkas skattesystem inte godtas. 2. Det utdelande företagets inkomster härrör från källa utanför den stat där det är hemmahörande och inkomsterna är föremål för speciella skatteregler där. Regeln syftar på  off-shorebolag. 3. Utdelningen betalas med inkomster som härrör från ett fast driftställe i en stat med en beskattning som är väsentligt gynnsammare än den belgiska. 4. Utdelningen avser vidareutdelning av utdelning som enligt  1–3 inte skulle kvalificera till skattefrihet (minst 90 % av den utdelning som det utdelande företaget tagit emot måste kvalificera till skattefrihet).</p>
<p>Utdelning från finansbolag omfattas inte av de ovan redovisade skattefrihetsreglerna om företaget i etableringsstaten är föremål för speciella, från statens generella skatteregler avvikande, skatteregler. Finansbolag som är belägna i en EU-stat omfattas dock av reglerna om skattefrihet under förutsättning dels  att det direkta eller indirekta andelsinnehavet i finansbolaget har legitima affärsmässiga skäl, dels  att summan av företagets kapital och ”beskattade reserver” inte överstiger en viss andel av dess skulder (33 % år 1999).</p>
<p>Finansbolag definieras som företag som uteslutande tillhandahåller tjänster av finansiell natur till företag med vilka företaget inte, direkt eller indirekt, bildar en koncern. Ett koncernförhållande anses föreligga när ett företag innehar 20 % eller mer av kapitalet eller rösterna i ett annat företag.</p>
<p>Utdelning från investmentföretag omfattas inte heller av skattefrihetsreglerna om företaget i den stat det är etablerat är föremål för speciella skatteregler (avvikande från de generella). Föreskrivs emellertid i investmentföretagets bolagsordning att minst 90 % av företagets inkomst, efter avdrag för arvoden och provisioner, skall vidareutdelas, medges skattefrihet. Detta gäller dock endast till den del det vidareutdelade beloppet härrör från utdelning som investmentbolaget uppburit och som hade kvalificerat för skattefrihet eller som härrör från skattefri kapitalvinst på andelar. Investmentföretag definieras som ett företag vars huvudsakliga syfte är kapitalinvesteringar.</p>
<p>På utdelning till ett utländskt företag  tas normalt en källskatt om 25 % ut. Utdelning till ett sådant EU-företag som anges i bilaga till moder-dotterbolagsdirektivet och som under en sammanhängande period av minst ett år ägt minst 25 % av det utdelande företagets kapital är dock befriad från källskatt.</p>
<h2>2.3 Kapitalvinst</h2>
<p>Kapitalvinster på andelar är undantagna från beskattning om utdelning på de avyttrade andelarna skulle ha varit skattefria.</p>
<h2>2.4 Ränteavdrag</h2>
<p>Ränta på lån (till marknadsränta) är i regel avdragsgill. Ränta på lån som tagits för att förvärva ett företag är emellertid inte avdragsgill om utdelningen på de förvärvade andelarna är skattefri och det mottagande företaget innehaft andelarna i det utdelande företaget kortare tid än 12 månader i följd. Detta gäller dock inte om andelarna avser ett koncernbolag eller redovisas som en finansiell anläggningstillgång.</p>
<h2>2.5 Cfc-regler</h2>
<p>Belgien har inga cfc-regler.</p>
<h2>3 Danmark</h2>
<h2>3.1 Allmänt</h2>
<p>Danmark beskattar bolag hemmahörande i Danmark för all inkomst oavsett varifrån den härrör. Ett bolag anses vara hemmahörande i Danmark om det bildats där och i bolagsregistret registrerat en dansk plats för affärsverksamheten. Vissa i lag angivna skattesubjekt, som har sin ledning i Danmark, anses dock alltid vara hemmahörande i Danmark oavsett var det är registrerat.</p>
<p>Bolagsvinst och utdelning beskattas enligt det klassiska systemet. Bolagsskattesatsen är 30 %.</p>
<h2>3.2 Utdelning</h2>
<p>Utdelning som ett danskt bolag erhåller från ett danskt eller utländskt bolag är skattefri under förutsättning att det mottagande bolaget under en sammanhängande tolvmånadersperiod ägt minst 25 % av andelskapitalet i det utdelande bolaget och att utdelningen beslutats under denna tolvmånadersperiod.</p>
<p>Skattefrihet föreligger dock inte för utdelning från ett utländskt bolag som huvudsakligen bedriver finansiell verksamhet – dvs. mer än 1/3 av dess inkomster eller totala tillgångar hänför sig till finansiell verksamhet – och vars inkomster beskattats efter regler som väsentligen avviker från de danska skattereglerna. Vid prövningen av om beskattningen skett efter väsentligen avvikande regler görs en helhetsbedömning varvid särskilt beaktas den effektiva skattesatsen och om lämnad utdelning är avdragsgill.</p>
<p>Ett danskt bolag som äger minst 25 % av andelarna i ett utländskt bolag som bedriver finansiell verksamhet kan medges avräkning för underliggande bolagsskatt (dvs. den bolagsskatt som belastat den vinst av vilken utdelningen betalats). Sådan avräkning medges dock endast till den del de skatter som utdelande och mottagande bolag erlagt på den aktuella inkomsten överstiger den skatt som skulle ha tagits ut om det utdelande bolaget hade varit hemmahörande i Danmark.</p>
<p>Utdelning från ett utländskt finansiellt bolag är skattefri om bolaget varit föremål för dansk cfc-beskattning, antingen oavbrutet sedan andelarna förvärvades eller under en sammanhängande period av minst tre år före utdelningstillfället.</p>
<p>Om det mottagande bolaget äger mindre än 25 % av andelskapitalet i det utdelande bolaget är 1/3 av den mottagna utdelningen skattefri. Resterande 2/3 beskattas med 32 % (vilket ger en effektiv skattesats om 21 1/3 %).</p>
<p>Utdelning till en utländsk andelsägare  som innehar minst 25 % av andelarna (moderbolag) och som är hemmahörande i en EU-stat eller en stat med vilken Danmark har ett skatteavtal beskattas inte. I övrigt tas källskatt ut med 28 %. I samband med att Danmark den 1 januari 2001 återinförde källskatt på utdelning till moderbolag i sådana icke EU-stater med vilka Danmark inte har skatteavtal anfördes bl.a. följande i den till lagförslaget fogade motiveringen (vår översättning):</p>
<p>Förslaget att återinföra källskatt på utdelning till moderbolag i icke EU-land utan skatteavtal med Danmark är också ett bidrag till de internationella strävandena, i såväl EU:s som OECD:s regi, att motverka skadlig skattekonkurrens.</p>
<p>EU-länderna antog på EKOFIN-rådet den 1 december 1997 en uppförandekod för företagsbeskattning. Koden är ett politiskt avtal om att ett EU-land inte får ha särregler med skatteförmåner i syfte att locka till sig investeringar från utlandet och som av denna anledning är isolerade från landets inländska ekonomi. Koden uppställer kriterier för när en skatteregim kan anses vara skadlig.</p>
<p>En särskild uppförandekodsgrupp har undersökt 271 för närvarande gällande skatteregimer i EU-länder (med anslutna områden) som kan omfattas av koden. Flertalet av gruppens medlemmar har föreslagit att 66 regimer, som flertalet anser strida mot koden, snarats möjligt skall upphävas eller ändras så att dess skadliga verkningarna upphör (rollback).</p>
<p>EKOFIN-rådet skall den 27 november 2000 ta ställning till rollback för dessa 66 regimer.</p>
<p>De danska holdingreglerna ingår bland de regimer som uppförandegruppens flertal anser vara skadlig.</p>
<p>Danmark delar inte denna uppfattning utan anser att helt generella regler inte står i strid med de i koden angivna kriterierna.</p>
<p>Danmark stöder emellertid ett snabbt genomförande av uppförandekoden. Dessutom kan konstateras att koden är ett politiskt avtal som också skall tolkas med utgångspunkt i dess intentioner.</p>
<p>De danska holdingreglerna skiljer sig från andra länders motsvarande regler i så måtto att de medför skattefrihet såväl för utdelningar från ett utländskt dotterbolag som för utdelning till ett utländskt moderbolag. Som nämnts medför detta att de danska reglerna kan användas för att urholka andra länders beskattningsunderlag. Andra länder, som beskattar utdelning till moderbolag i lågskatteländer, är därför missnöjda med att denna deras beskattning kan kringgås med hjälp av de danska holdingreglerna.</p>
<p>Som ett bidrag från dansk sida till att motverka användningen av lågskatteländer och för att tillmötesgå den utländska kritiken föreslås därför att den 25 %-iga källskatten på utdelning från ett danskt dotterbolag till dess utländska moderbolag återinförs. Detta gäller dock endast i de fall då moderbolaget är hemmahörande i ett land utanför EU eller i ett land som inte har skatteavtal med Danmark.</p>
<h2>3.3 Kapitalvinst</h2>
<p>Kapitalvinst på andelar som innehafts i mer än tre år är skattefri. Skattefrihet föreligger dock inte för andel i bolag beläget i skatteparadis.</p>
<h2>3.4 Ränteavdrag</h2>
<p>Räntekostnader är enligt huvudregeln avdragsgilla. Avdragsrätt föreligger dock inte för ränta på lån som använts för att förvärva andelar i bolag i en annan stat, om utdelning på andelarna eller kapitalvinst vid avyttring av andelarna är skattefri på grund av bestämmelser i ett skatteavtal. För att motverka att detta avdragsförbud kringgås är reglerna också tillämpliga vid köp av andelar i bolag som – direkt eller indirekt – i väsentlig omfattning äger andelar i sådana bolag.</p>
<p>Förvärv med lånade medel anses föreligga när den skattskyldige i samband med förvärvet har tagit upp lån som står i uppenbart missförhållande till kapitalbehovet i den övriga verksamheten eller när sambandet mellan förvärvet och lånet klart framgår av omständigheterna vid förvärvet. I förarbetena och Skatteministeriets cirkulaere anges som exempel på när ett samband mellan förvärv och lån klart framgår av omständigheterna, att lånet har tagits med de förvärvade andelarna som säkerhet. För att bestämma om ett lån står i uppenbart missförhållande till det kapitalbehov som den skattskyldiges övriga verksamhet betingar, anges att en konkret värdering av lånets storlek mot bakgrund av den skattskyldiges verksamhet i övrigt måste göras. Vidare anges att denna värdering måste bli skönsmässig.</p>
<h2>3.5 Cfc-regler</h2>
<p>Andelsägare (såväl bolag som fysiska personer) som kontrollerar bolag i ett skatteparadis kan under vissa förhållanden bli underkastade cfc-beskattning. Cfc-reglerna är för bolag tekniskt utformade som en obligatorisk konsoliderad beskattning. Sådan beskattning skall ske om det utländska bolaget kontrolleras av ett danskt bolag, dess verksamhet i väsentlig grad är av finansiell karaktär  och dess vinster beskattas efter en väsentligt lägre skattesats än den i Danmark gällande.</p>
<p>Ett utländskt bolag anses vara kontrollerat om ett danskt bolag, direkt eller indirekt, äger minst 25 % av andelskapitalet eller, direkt eller indirekt, kontrollerar mer än 50 % av röstetalet. Vid denna bedömning beaktas också andelar och rösträttigheter som innehas av koncernrelaterade bolag, enskilda andelsägare till danska bolag och närstående till dessa samt stiftelser eller liknande som är bildade av moderbolaget självt eller någon av de ovan nämnda personerna.</p>
<p>Ett bolags verksamhet anses i väsentlig grad vara av finansiell karaktär  om minst 1/3 av intäkterna härrör från finansiell verksamhet (utdelning, ränta, kapitalvinst och royalty) eller om marknadsvärdet på de finansiella tillgångarna uppgår till minst 1/3 av marknadsvärdet på de samlade tillgångarna.</p>
<p>Ett dotterbolag som är föremål för en bolagsbeskattning som understiger 22,5 % (3/4 av den danska bolagsskattesatsen) på en skattebas liknande den danska, anses vanligtvis ha blivit beskattat väsentligen lägre än  ett motsvarande danskt bolag. Dotterbolag som har kommit överens med skattemyndigheterna i hemlandet om den skattesats eller skattebas efter vilken det skall beskattas anses alltid ha underkastats en väsentligt lägre beskattning. Detsamma gäller för bolag med hemvist i stat där inkomsttaxeringen är beroende av moderbolagets skatterättsliga hemvist.</p>
<p>Cfc-beskattningen innebär att cfc-bolagets beskattningsbara finansiella inkomst – beräknad enligt interna danska regler – inräknas i ägarbolagets beskattningsbara inkomst. Förluster hänförliga till ett utländskt cfc-bolag får inte avräknas mot vinst i ägarbolaget, utan endast mot framtida vinster i cfc-bolaget.</p>
<h2>3.6 Tunnkapitalisering</h2>
<p>Med tunnkapitalisering förstås att ett danskt dotterbolag i en utländsk koncern genom den utländska kontrollerande ägarkretsen eller koncerngemensamma bolag finansieras med främmande kapital i större omfattning än som skulle ha varit möjligt i förhållande till en oberoende part.</p>
<p>För att hindra att skatteunderlag flyttas från Danmark har regler som anger fasta gränser för dotterbolags avdragsrätt för räntor införts. Enligt dessa regler medges avdrag för räntebetalningar – till den del förhållandet mellan det främmande och det egna kapitalet är större än 4:1 – endast om bolaget kan visa att en liknande skuldsättning varit möjlig att uppnå i förhållande till en oberoende part. De icke avdragsgilla räntorna omklassificeras inte till utdelning.</p>
<h2>4 Finland</h2>
<h2>4.1 Allmänt</h2>
<p>Finland beskattar företag hemmahörande i Finland för all inkomst oavsett varifrån den härrör. Företag anses hemmahörande i Finland om de har bildats i enlighet med finsk lag och är registrerade i det finska handelsregistret.</p>
<p>Bolagsvinst och utdelning beskattas enligt ett avräkningssystem. Bolagsskattesatsen är 29 %.</p>
<h2>4.2 Utdelning</h2>
<p>Företag som delar ut vinst måste erlägga skatt med ett belopp som uppgår till minst 29/71 av den under beskattningsåret lämnade utdelningen (minimiskatt).</p>
<p>Utdelning från ett finskt företag  utgör tillsammans med den av det utdelande företaget erlagda minimiskatten beskattningsbar inkomst hos det mottagande företaget. Det mottagande företaget får avräkna minimiskatten från den egna bolagsskatten.</p>
<p>Minimiskatten täcks vanligtvis av den erlagda bolagsskatten. För företag som har stora skattefria inkomster, t.ex. utdelning från utlandet, kan dock bolagsskatten bli lägre än 29/71 av lämnad utdelning. Skillnaden mellan minimiskatten och den erlagda bolagsskatten tas i dessa fall ut i form av en tilläggsskatt. Överstiger den erlagda bolagsskatten 29/71 av utdelningen uppstår ett skatteöverskott som får räknas av mot tilläggsskatt under de följande 10 åren.</p>
<p>Utdelning från ett utländskt företag  är skattefri under förutsättning att det finns ett (senast den 1 januari 1995 träffat) skatteavtal mellan Finland och den stat där det utdelande företaget är hemmahörande. För skattefrihet krävs vidare att det finska företaget antingen direkt innehar minst 25 % av andelskapitalet eller innehar andelar med ett röstvärde om minst 10 % i det utdelande företaget.</p>
<p>Skatteavtal som har trätt i kraft efter den 1 januari 1995 innehåller liknande regler som de ovan beskrivna.</p>
<p>På utdelning till ett utländskt företag  tas källskatt ut med 29 %. Lägre skattesatser eller skattefrihet föreskrivs regelmässigt i skatteavtal.</p>
<h2>4.3 Kapitalvinst</h2>
<p>Alla typer av kapitalvinster räknas in i den beskattningsbara inkomsten.</p>
<h2>4.4 Ränteavdrag</h2>
<p>Ränta på lån som tagits för att finansiera förvärv av dotterföretag som har affärssamröre med det förvärvande bolaget är avdragsgill oavsett om eventuell utdelning på andelarna är skattefri eller inte. I övrigt är räntor som hänför sig till anskaffandet eller bibehållandet av skattefria inkomster avdragsgilla endast till den del de överstiger den skattefria inkomsten.</p>
<h2>4.5 Cfc-regler</h2>
<p>Delägare i ett utländskt cfc-bolag (bassamfund), som kontrolleras av i Finland hemmahörande personer, beskattas för cfc-bolagets inkomster. Cfc-beskattning sker dock endast om en finsk delägare innehar minst 10 % av kapitalet i cfc-bolaget eller har rätt till minst 10 % av dess avkastning och skattesatsen i den stat där cfc-bolaget är hemmahörande understiger 3/5 av den finska (motsvarar en skattesats om 17,4 %).</p>
<p>För att ett utländskt bolag skall anses vara ”kontrollerat” av finska delägare krävs att en finsk andelsägare (ensam eller tillsammans med annan) – direkt eller indirekt äger andelar motsvarande minst 50 % antingen av det utländska bolagets kapital eller av dess totala röstvärde, eller – har rätt till minst 50 % av det utländska bolagets avkastning.</p>
<p>Utländska bolag vars inkomst huvudsakligen härrör från rederiverksamhet eller industriell produktion som bedrivs i den stat där bolaget är hemmahörande omfattas inte av cfc-reglerna. Bolag som bedriver annan produktionsverksamhet jämförbar med industriell produktion samt vissa bolag som bedriver försäljnings- eller marknadsföringsverksamhet omfattas under vissa förutsättningar inte heller av cfc-reglerna. För att cfc-beskattning inte skall bli aktuell krävs att verksamheten omedelbart tjänar ett bolag som bedriver industriell produktionsverksamhet, annan jämförbar produktionsverksamhet eller rederiverksamhet och huvudsakligen riktar sig till områden i den stat där bolaget är hemmahörande. Vad som innefattas i ”produktionsverksamhet jämförbar med industriell produktion” skall ges en vid tolkning och omfattar bl.a. gruvverksamhet, service- och reparationsverksamhet samt byggnads- och energiproduktion. För att beakta att finska företags försäljning och marknadsföring i utlandet i allmänhet sker genom regionala försäljnings- och marknadsföringsbolag har bestämmelserna utformats så att de även omfattar försäljning och marknadsföring som bolaget bedriver i hemviststaten. Förutsättningen för detta är att denna verksamhet omedelbart tjänar det bolag som bedriver industriell produktionsverksamhet, annan därmed jämförbar produktionsverksamhet eller rederiverksamhet och huvudsakligen riktar sig till områden inom bolagets hemviststat. Cfc-reglerna är inte heller tillämpliga på moderbolag vars inkomst huvudsakligen utgörs av ränta och utdelning från ett dotterbolag som har hemvist i en stat och där bedriver sådan verksamhet som behandlats ovan.</p>
<p>I prövningen av om cfc-reglerna är tillämpliga ingår också ett test avseende det genomsnittliga skatteuttaget i den aktuella staten. Understiger det genomsnittliga skatteuttaget 21,75 % (75 % av den finska skattesatsen) är cfc-reglerna tillämpliga. Detta ”genomsnittsvillkor” har tillkommit för att motverka effekterna av att det i en och samma stat kan förekomma olika bolagsskattesatser. För att en stat skall kunna stå utanför bassamfundlagens tillämpningsområde krävs således att den har ett allmänt bolagsskattesystem med godtagbar skattenivå. Bedömningen gäller hela staten, men hänsyn tas till att den allmänna bolagsskattenivån kan variera i olika delar av staten (t.ex. de schweiziska kantonerna). För helhetsbedömningen kan detta innebära att statens bolagsskatt inte anses vara tillräcklig. Med olika delar av staten avses delstater, kommuner eller andra statliga eller administrativa delar.</p>
<p>Finska Skattestyrelsen har utfärdat anvisningar om tillämpningen av cfc-reglerna. I dessa uttalas bl.a. att bedömningen av om ett utländskt företag skall ges cfc-status primärt skall ske med utgångspunkt i den huvudsakliga verksamhet som företaget bedriver (”verksamhetstestet”). I första hand skall man härvid se till företagets försäljning/avsättning. Företag med hemvist i ett avtalsland som inte uppfyller villkoren i verksamhetstestet undviker cfc-status om den genomsnittliga effektiva bolagsskattesatsen i hemviststaten uppgår till minst 75 % av den finska bolagsskattesatsen. Enligt Skattestyrelsen uppfyller inte Barbados, Förenade Arabemiraten, Malaysia, Malta, Pakistan, Schweiz och Singapore detta test. Vidare uttalas att företag med hemvist i ett avtalsland som inte ingår bland de ovan uppräknade kan ges cfc-status om det inte kan visa att det inte har åtnjutit någon av de särskilda skatteförmåner som finns att tillgå i hemviststaten. I särskilda skatteförmåner inkluderas skatteförmåner som medges regionalt, i vissa områden eller i det enskilda fallet. Exempel på sådana förmåner är de som finns att tillgå på Madeira och Kanarieöarna. Generellt gällande förmåner, som participation exemption i Nederländerna, skall däremot inte beaktas, varför sådana förmåner i sig inte medför cfc-status.</p>
<p>Ett utländskt företag undviker alltid cfc-status om det i sin hemviststat är underkastat en beskattning efter en effektiv skattesats som uppgår till minst 3/5 av den finska bolagsskattesatsen.</p>
<p>Det finska cfc-systemet kan åskådliggörs med följande grafiska bild: nej ja</p>
<p>Härrör bolagets inkomster huvudsakligen från (a) industriell eller (b) annan därmed jämförbar produktion som bedrivits i bolagets hemviststat eller (c) rederiverksamhet eller (d) viss försäljnings- eller marknadsföringsverksamhet? ja nej</p>
<h2>5 Frankrike</h2>
<h2>5.1 Allmänt</h2>
<p>Det franska skattesystemet bygger på territorialprincipen, dvs. bolagsskatt tas endast ut på inkomster som härrör från i Frankrike bedriven verksamhet. I Frankrike hemmahörande företag beskattas dock för såväl inhemska som utländska passiva  inkomster som royalty, ränta och – om inte skattebefriad – utdelning. Ett företag anses hemmahörande i Frankrike om det har sitt säte där eller om den verkliga ledningen utövas där.</p>
<p>Bolagsvinst och utdelning beskattas enligt ett avräkningssystem. Härutöver finns också regler enligt vilka utdelning i vissa fall är skattefri.</p>
<p>Standardskattesatsen för bolag är 33 1/3 % vartill normalt kommer två tilläggsskatter (varav en är tillfällig). Tilläggsskatterna utgår med 10 % vardera av den normala bolagsskatten (vilket inkluderar standardskattesatsen och en reducerad skattesats om 19 % på vissa kapitalvinster). Franska företag är vidare skyldiga att erlägga en årlig minimiskatt om minst 5 000 FRF och högst 150 000 FRF, beroende på företagets omsättning. Minimiskatten får avräknas från årets och de två efterföljande årens bolagsskatt.</p>
<p>Franska företag som delar ut sådana vinstmedel som inte varit föremål för normal fransk bolagsskatt skall erlägga kompletteringsskatt (précomte).</p>
<h2>5.2 Utdelning</h2>
<p>Ett franskt företag är berättigat till ett skattetillgodohavande (avoir fiscal) uppgående till 45 % av mottagen nettoutdelning. För att rätt till avoir fiscal skall föreligga måste det utdelande företaget dels  ha sitt huvudkontor i Frankrike, dels  vara skattskyldigt till fransk bolagsskatt.</p>
<p>I Frankrike icke hemmahörande utdelningsmottagare är berättigade till skattetillgodohavande endast om detta följer av bestämmelserna i ett skatteavtal. I sådana fall inräknas skattetillgodohavandet i utdelningen och källskatt tas ut på hela beloppet.</p>
<p>Källskatt tas inte ut på utdelning som franska bolag betalar till en i Frankrike hemmahörande andelsägare. Om emellertid utdelningen betalas av vinster som inte belastats med full bolagsskatt skall det utdelande företaget erlägga kompletteringsskatt. Betalas utdelningen med skattefria vinster tas kompletteringsskatt ut med 9/29 av lämnad utdelning. Detsamma gäller om den utdelade vinsten underkastats full bolagsskatt, men utdelningen ägt rum senare än fem år efter det att vinsten intjänats. Har bolagsskatt tagits ut på den utdelade vinsten men efter en reducerad skattesats tas kompletteringsskatt ut med ett belopp motsvarande skillnaden mellan full bolagsskatt och den reducerade bolagsskatt som faktiskt erlagts. Investeringsbolag, holdingbolag och bolag som begär konsoliderad beskattning är undantagna från reglerna om kompletteringsskatt.</p>
<p>Franska företag som uppbär utdelning kan välja att undanta 97,5 % av utdelning från bolags- och tilläggsskatterna. Denna valmöjligheter föreligger dock endast om det mottagande företaget innehar andelar i det utdelande företaget motsvarande minst 10 % av dess andelskapital, eller har anskaffat andelarna i det utdelande företaget för minst 150 miljoner FRF, och har registrerat eller deponerat andelarna i det utdelande bolaget hos en av skattemyndigheten godkänd inrättning (vanligtvis en kommersiell bank), och lämnat en förklaring av innebörd att det kommer att inneha andelarna i minst två år.</p>
<p>I de fall skattefrihet enligt ovan föreligger skall det mottagande företaget ta upp 2,5 % av den uppburna utdelningen som skattepliktig inkomst. Vidareutdelas sådan skattefri utdelning som uppburits från franska bolag skall kompletteringsskatt erläggas, men den får kvittas mot den kompletteringsskatt som tagits ut på den ursprungliga utdelningen.</p>
<p>På utdelning till ett utländskt företag  tas källskatt ut med 25 %. Utdelning till ett sådant EU-företag som anges i bilaga till moderdotterbolagsdirektivet och som under en sammanhängande period av minst två år ägt minst 25 % av det utdelande företagets kapital är dock befriad från källskatt.</p>
<h2>5.3 Kapitalvinst</h2>
<p>Kapitalvinster beskattas som vanlig inkomst och det oavsett innehavstidens längd.</p>
<p>Kapitalvinst som uppkommit vid avyttring av andel i dotterbolag som innehafts minst två år beskattas emellertid efter en reducerad skattesats om 19 % (22,8 % inkl. två tilläggsskatter om 10 % vardera, dvs. 19 % + (19 % x 10 % x 2)) om vinsten redovisas i en särskild reserv för långsiktiga innehav.</p>
<h2>5.4 Ränteavdrag</h2>
<p>Ränta på lån som tagits för att förvärva andel i utländsk juridisk person är i regel avdragsgill, oavsett om utdelning på andelarna är skattefri.</p>
<h2>5.5 Cfc-regler</h2>
<p>Som ett undantag från territorialprincipen kan ett franskt skattesubjekt bli beskattat för inkomster från ett av franska ägare kontrollerat företag, som är etablerat i ett skatteparadis. Dessa cfcregler ändrades väsentligt 1993 och tillämpas olika beroende på om det utländska företaget bildades före eller efter den 30 september 1992.</p>
<p>Cfc-reglerna är tillämpliga om en fransk juridisk person efter den 30 september 1992  har etablerat ett fast driftsställe i en lågskattestat eller, direkt eller indirekt, förvärvat minst 10 % av andelskapitalet eller andelar värda minst 150 miljoner FRF i ett utländskt företag (eller koncern) i en lågskattestat. För förvärv som skett före den 30 september 1992  gäller t.o.m. den 31 december 2003 äldre cfc-regler, vilka innefattar ett krav på att ägandet skall uppgå till minst 25 % av andelskapitalet.</p>
<p>Ägandet bedöms normalt med utgångspunkt i läget vid utgången av det utländska företagets räkenskapsår, vissa särregler finns dock för att motverka att andelar tillfälligt avyttras i samband med ett räkenskapsårs utgång. Understiger ägarandelen vad som ovan anges är cfc-reglerna i princip inte tillämpliga. Enligt anvisningar till cfc-reglerna kan dock skatteflyktsregler i stället bli tillämpliga i vissa fall (t.ex. om tio franska bolag vardera äger 9,9 % av andelarna i ett utländskt företag i en lågskattejurisdiktion).</p>
<p>En stat anses som en lågskattestat om beskattningen av där hemmahörande företag är minst 1/3 lägre än den beskattning som skulle ha ägt rum enligt franska beskattningsregler. Vid jämförelsen mellan den franska och utländska skatten utgår man från den franska standardskattesatsen om 33 1/3 % (tilläggsskatterna beaktas inte).</p>
<p>Cfc-beskattningen sker med tillämpning av vanliga interna franska regler, vilket bl.a. innebär att tilläggsskatterna tas ut. Cfcinkomsten beskattas dock separat från det franska skattesubjektets övriga inkomster så att eventuella underskott inte kan påverka beskattningsunderlaget. Förutsatt att den underliggande utländska bolagsskatten är likartad fransk bolagsskatt får den avräknas.</p>
<p>Cfc-reglerna tillämpas emellertid inte på alla förmånsregimer. De är t.ex. inte tillämpliga på sådana utländska förmånsregimer som är omfattar verklig industriell och kommersiell verksamhet och som i princip är begränsade till att gälla under högst 10 år (som inte kan förlängas). Cfc-reglerna gäller inte heller utländska företag som primärt bedriver industriell eller kommersiell verksamhet och som har sin huvudsakliga avsättning på den lokala marknaden. Begreppet ”den lokala marknaden” innefattar cfcstaten och den omedelbara geografiska omgivningen eller, om det är fråga om en OECD-stat, endast den aktuella staten.</p>
<p>Cfc-reglerna är i princip också tillämpliga på utländska holdingbolag som medges skattefrihet för kapitalvinster eller som uppbär annan inkomst än utdelning. Oavsett detta medges vid cfcbeskattningen i Frankrike hemmahörande delägare skattefrihet för utdelning som uppburits av det utländska holdingbolaget till den del denna kan sägas vara hänförlig till denna delägare. Ett villkor för skattefriheten är att utdelningen skulle ha varit skattefri om den hade uppburits direkt av den cfc-beskattade delägaren.</p>
<p>Förluster som uppkommit i ett cfc-bolag får sparas och utnyttjas mot framtida vinster i samma cfc-bolag. Detta gäller dock endast förluster som uppkommit under ett år då de franska cfc-reglerna varit tillämpliga på företaget. Förluster får också föras bakåt i tiden och utnyttjas mot tidigare års cfc-inkomster.</p>
<h2>6 Nederländerna</h2>
<h2>6.1 Allmänt</h2>
<p>Nederländerna beskattar företag hemmahörande i Nederländerna för all inkomst oavsett varifrån den härrör. Ett företag anses hemmahörande i Nederländerna om företaget är bildat enligt nederländsk lag eller har sin verkliga ledning där.</p>
<p>Bolagsvinst och utdelning beskattas enligt det klassiska systemet. Bolagsskattesatsen uppgår till 35 %.</p>
<h2>6.2 Utdelning</h2>
<p>Utdelning från ett nederländskt företag är skattefri om det mottagande nederländska företaget äger minst 5 % av det utdelande företagets andelskapital och fråga inte är om lagerandelar (s.k. participation exemption). Är andelsinnehavet betingat av affärsmässiga skäl eller om det ligger i allmänhetens intresse kan skattefrihet föreligga även om innehavet understiger 5 %. För att utdelning från ett utländskt företag skall vara skattefri krävs härutöver att fråga inte är om en portföljinvestering samt att det utdelande företaget är underkastat statlig vinstskatt – oavsett skattesats – i den stat det är hemmahörande.</p>
<p>Nederländsk skattelagstiftning innehåller bestämmelser som syftar till att förhindra att reglerna om participation exemption missbrukas. Enligt dessa bestämmelser medges inte skattefrihet för utdelning på andelar i ett sådant utländskt passivt koncerninternt finansbolag som utdelningsmottagaren beviljat lån som han sedan skrivit ned och skattemässigt dragit av. Skattefrihet medges inte heller för utdelning på andelar i ett ”bolagiserat” fast driftställe om utdelningsmottagaren skattemässigt dragit av förluster som uppkommit i det tidigare fasta driftstället.</p>
<p>Reglerna om participation exemption är inte heller tillämpliga då utdelning som erhållits på andel som förvärvats i samband med en fusion eller fission om kapitalvinst som uppkommit vid denna omorganisation var skattefri. Utdelning som överstiger den skattefria kapitalvinsten är dock skattefri.</p>
<p>Är det tveksamt om skattefrihet föreligger kan förhandsbesked begäras. I förhandsbeskeden anger de nederländska skattemyndigheterna normalt att reglerna om participation exemption är tillämpliga endast om minst 15 % av investeringen i de utländska andelarna är finansierad med eget kapital, trots att några särskilda kapitaliseringskrav formellt inte uppställs.</p>
<p>På utdelning till ett utländskt företag  tas källskatt ut med 25 %. Är det företag som uppbär utdelningen hemmahörande i ett EUland och innehar det andelar motsvarande minst 10 % av röstetalet tas ingen källskatt ut om denna andra stat har motsvarande regler i förhållande till Nederländerna. Vidare är utdelning till ett sådant EU-företag som anges i bilaga till moder-dotterbolagsdirektivet och som under en sammanhängande period av minst ett år ägt minst 25 % av det utdelande företagets kapital befriad från källskatt.</p>
<h2>6.3 Kapitalvinst</h2>
<p>Kapitalvinst vid försäljning av andelar i dotterföretag är skattefri under förutsättning att mottagen utdelning på andelarna skulle ha varit skattefri enligt reglerna om participation exemption. Kapitalvinster som inte är skattefria inkluderas i rörelseinkomsten och beskattas med den vanliga bolagsskatten.</p>
<h2>6.4 Ränteavdrag</h2>
<p>Kostnader avseende förvärv av andel i ett företag är avdragsgilla endast om de, direkt eller indirekt, genererar beskattningsbar inkomst i Nederländerna. Detta innebär att kostnader för att förvärva andel i en utländsk juridisk person inte är avdragsgilla medan förvärv av nederländska företag torde vara det, såvida inte det företaget i sin tur, direkt eller indirekt, innehar utländska andelar (då endast en pro rata del blir avdragsgill). Ränta på lån som tagits inom 6 månader före ett förvärv anses ha samband med förvärvet om den skattskyldige inte visar annat.</p>
<p>För att räntekostnader skall vara avdragsgilla krävs således att ett företag kan visa att ett förvärv av ett utländskt dotterföretag (helt eller delvis) har finansierats med eget kapital. För nederländska holdingbolag finns det dock en alternativ väg. De kan nämligen välja att beräkna ett s.k. tillgängligt kapital, dvs. hur stor del av det egna kapitalet som är tillgängligt för investeringar i andelar i utländska bolag. Till den del det vid ingången av räkenskapsåret tillgängliga kapitalet täcker kostnaden för de under året förvärvade utländska andelarna anses några icke avdragsgilla kostnader inte ha uppkommit. Det första året ett holdingföretag tillämpar denna regim måste ett startvärde fastställas för att det tillgängliga kapitalet för detta år skall kunna beräknas. Startvärdet anses vara den till tidigare år hänförliga delen av det egna kapitalet, vilket vid denna tidpunkt är tillgängligt för att finansiera förvärv av nya utländska dotterbolag. Startvärdet är en viss andel av det belopp med vilket bolagets egna kapital, i skattehänseende, vid ingången av detta första år överstiger summan av det bokförda värdet av (direkt och indirekt ägda) utländska dotterbolag, lån vars ränta berättigar till avräkning av utländsk skatt, vissa skattefria reserver och i utländska filialer investerat eget kapital.</p>
<p>Det tillgängliga beloppet skall sedan årligen ökas med kontanta intäkter av emissioner, kontant utdelning, den skattemässiga vinsten för det aktuella året, intäkter från avyttring av (direkt eller indirekt ägda) utländska andelar till den del dessa andelar finansierats med eget kapital, eget kapital som överförts från ett utländskt fast driftställe samt återbetalning av lån som holdingbolaget lämnat till ett utländskt subjekt och för vars ränta avräkning av utländsk skatt medges till den del lånet finansierats med eget kapital. Det årliga beloppet skall vidare minskas med summan av kontant utdelning som bolaget lämnat, återbetalat andelskapital, erlagd nederländsk bolagsskatt, den del av det egna kapitalet som är hänförligt till utländska fasta driftställen och lån som lämnats till ett utländskt subjekt och för vars ränta bolaget är berättigat till avräkning av utländsk skatt.</p>
<p>Den ovan beskrivna regimen innehåller också en ”substanceover-form”-bestämmelse enligt vilken ett förvärv – oavsett att det ryms inom tillgängligt kapital – skall anses vara lånefinansierat om det finns klara indikationer på att så är fallet. På motsvarande sätt är denna regim inte tillämplig i fall då det är uppenbart att ett förvärv av utländska andelar i sin helhet finansierats med eget kapital (t.ex. på grund av att det nederländska holdingbolaget gjort en emission).</p>
<p>Ränta på koncerninterna lån som är hänförlig till vissa transaktioner är inte avdragsgill såvida inte den skattskyldige kan göra sannolikt att såväl transaktionen som lånet är kommersiellt motiverade eller att räntan blivit beskattad hos mottagaren med en med nederländsk skatt jämförbar skatt.</p>
<h2>6.5 Cfc-regler</h2>
<p>Nederländsk lagstiftning innehåller inga cfc-regler.</p>
<h2>7 Norge</h2>
<h2>7.1 Allmänt</h2>
<p>Norge beskattar bolag hemmahörande i Norge för all inkomst oavsett varifrån den härrör. Ett bolag som är bildat enligt norsk lag och som har sitt huvudkontor i Norge anses hemmahörande där. Bolags förhållande till den norska aktiebolagslagen, dess plats för registrering etc. är emellertid inte avgörande för bedömningen om det skall anses hemmahörande i Norge. Vid osäkerhet om ett bolag skall anses hemmahörande i Norge har det betydelse om den verkliga ledningen på styrelsenivå utövas i Norge.</p>
<p>På bolagsinkomster (inklusive vinster) tas statlig inkomstskatt ut efter 28 %. Utdelning till i Norge hemmahörande/bosatta skattskyldiga beskattas enligt ett avräkningssystem, se vidare nedan.</p>
<h2>7.2 Utdelning</h2>
<p>Vid beskattning av utdelning från ett i Norge hemmahörande bolag till en i Norge hemmahörande delägare tillämpas ett avräkningssystem. Enligt detta skall bruttoutdelningen inräknas i det mottagande företagets skattepliktiga intäkt. Avräkning medges härefter för erlagd bakomliggande bolagsskatt. Skatt för vilken avräkning inte kunnat erhållas ett visst år, får avräknas under de efterföljande 10 åren.</p>
<p>För att förhindra att obeskattade vinster delas ut tas en kompletteringsskatt ut. Kompletteringsskatten tas ut om det utdelande företagets egna kapital vid räkenskapsårets slut, på grund av lämnad utdelning, är lägre än summan av företagets inbetalda andelskapital (inklusive eventuell överkurs), obeskattade reserver samt en beräknad egenkapitalandel av den positiva nettoskillnaden mellan bokförda värden och skattemässiga värden av balansposter.</p>
<p>På utdelning från ett utländskt dotterföretag tas vanlig bolagsskatt ut. Om det norska moderföretaget vid utgången av det beskattningsår utdelningen uppbärs innehar minst 10 % av andelarna och röstetalet i det utländska dotterföretaget, medges moderföretaget avräkning för utländsk källskatt och den underliggande bolagsskatten. Avräkning kan även medges för av dotterdotterföretag erlagd underliggande bolagsskatt. Sådan avräkning förutsätter dock att moderföretaget – genom det utdelande dotterföretaget – indirekt innehar minst 25 % av andelarna i dotterdotterföretaget, att dotterföretaget och dotter-dotterföretaget är hemmahörande i samma stat samt att dotter-dotterföretaget har lämnat utdelning till det utdelande dotterföretaget. Kravet på 25 % ägande skall vara uppfyllt vid utgången av det beskattningsår då moderföretaget uppbär utdelningen.</p>
<p>Avräkning för underliggande skatt medges – efter yrkande därom i självdeklarationen – för sådan skatt som dotterföretag eller dotter-dotterföretag erlagt under det år utdelningen hänför sig till och skatt som erlagts under något av de föregående fyra åren.</p>
<p>På utdelning till utländskt företag  tas en källskatt om 25 % ut. Lägre skattesats kan följa av skatteavtal.</p>
<h2>7.3 Kapitalvinst</h2>
<p>Kapitalvinst vid avyttring av andelar i norska företag beräknas enligt RISK-metoden (Regulering av aksjers Inngangsverdi med Skattlagt Kapital). Metoden innebär att man i princip justerar andelens ingångsvärde med hänsyn till de beskattade vinster som kvarhållits i företaget under den tid andelen innehafts. För varje beskattningsår görs en beräkning av hur stor del av årets inkomst som stannat i företaget, dvs. beskattningsårets skattepliktiga inkomst minskad med erlagd skatt och årets utdelning. Det framräknade beloppet fördelas sedan på samtliga andelar i bolaget per den 1 januari beskattningsåret varvid ett RISK-belopp som återspeglar förändringen i av varje andels andel av det beskattade bolagskapitalet erhålls. Det för visst år framräknade RISK-beloppet per andel tillgodoräknas i Norge hemmahörande/bosatta personer som den 1 januari beskattningsåret ägde andelarna.</p>
<p>Kapitalvinst vid avyttring av andelar i utländska företag beskattas efter 28 %.</p>
<h2>7.4 Ränteavdrag</h2>
<p>Ränta på lån som tagits för att förvärva andel i utländsk juridisk person är avdragsgill oavsett om utdelning på andelen är skattefri.</p>
<h2>7.5 Cfc-regler</h2>
<p>I Norge hemmahörande fysiska eller juridiska personer beskattas löpande för sin andel av inkomster som ett norskkontrollerat utländskt företag beläget i en lågskattestat förvärvar. Ett utländskt företag anses vara norskkontrollerat om en i Norge hemmahörande person, direkt eller indirekt, vid beskattningsårets ingång och utgång äger eller kontrollerar minst 50 % av dess andelar eller kapital eller om det var norskkontrollerat året före ingången av beskattningsåret. Ett utländskt företag vars andelar vid beskattningsårets utgång till mer än 60 % ägs eller kontrolleras av en i Norge hemmahörande person anses också vara norsk-kontrollerat.</p>
<p>Med lågskattestat  avses en stat där den generella skattesatsen på bolagsvinster understiger 2/3 av den norska bolagsskattesatsen. Har Norge ett skatteavtal med staten i fråga skall cfc-beskattning endast ske om företagets inkomster huvudsakligen är av passiv natur.</p>
<h2>8 Storbritannien</h2>
<h2>8.1 Allmänt</h2>
<p>Storbritannien beskattar där hemmahörande företag för all inkomst oavsett varifrån den härrör. Ett företag anses hemmahörande i Storbritannien om det är bildat där eller om företagets verkliga ledning utövas där.</p>
<p>Bolagsvinst och utdelning beskattar enligt avräkningsmetoden. Den normala bolagsskattesatsen är 30 %. För bolag med en redovisad vinst om 0 – 50 000 £ tas dock skatt ut efter en skattesats som i det lägsta intervallet (upp till 10 000 £) är 10 %. För bolag med en vinst om 50 001 – 300 000 £ är skattesatsen 20 %.</p>
<h2>8.2 Utdelning</h2>
<p>Utdelning som i Storbritannien hemmahörande företag uppbär från ett annat brittiskt företag är skattefri.</p>
<p>Utdelning från ett utländskt dotterföretag är skattepliktig. Avräkning medges dock för erlagd källskatt. Moderföretag som, direkt eller indirekt, innehar andelar med ett röstvärde om minst 10 % i det utdelande företaget medges även avräkning för underliggande bolagsskatt (förutsatt att 10 %-kravet är uppfyllt mellan mottagande och utdelande företag medges avräkning genom hela kedjan av företag).</p>
<p>Ingen källskatt tas ut på utdelning till utländskt företag .</p>
<h2>8.3 Kapitalvinst</h2>
<p>Kapitalvinst på andelar beskattas och vanlig bolagsskatt tas ut.</p>
<h2>8.4 Ränteavdrag</h2>
<p>Ränta på lån som tagits för att finansiera förvärv av utländskt dotterföretag är avdragsgill.</p>
<h2>8.5 Cfc-regler</h2>
<p>Den brittiska cfc-lagstiftningen innebär att cfc-beskattning kan inträda om ett brittiskt företag har rätt till minst 25 % av ett utländskt företags vinst, detta företag kontrolleras av brittiska andelsägare och är beläget i en lågskattestat. Stater med lägre skatt än 3/4 av motsvarande brittisk skatt, anses vara en lågskattestat (Inland Revenue har publicerat en vit lista med stater som inte är att betrakta som lågskattestater). Den brittiska cfc-lagstiftningen är också tillämplig i förhållande till listade jurisdiktioner i vilka den tillämpliga skattesatsen sats i syfte att där etablerade företag skall kunna kringgå andra staters cfc-lagstiftning, s.k. ”designer rate regimes”. De jurisdiktioner som för närvarande tas upp på denna lista är Guernsey, Jersey, Isle of Man och Gibraltar.</p>
<p>Ett brittiskt företag som innehar andelar i ett cfc-bolag kan undgå att beskattas för detta cfc-bolagets vinst, om något av följande villkor är för handen: 1. Cfc-bolaget följer ”en acceptabel vinstutdelningspolicy”, dvs. minst 90 % av dess vinst delas ut till mottagare i Storbritannien inom 18 månader efter bokslutet och inkluderas i mottagarens beskattningsbara inkomst. 2. Cfc-bolaget bedriver kommersiell verksamhet samt har för den bedrivna verksamheten passande lokaler och personal i hemviststaten. Investmentföretag (bortsett från vissa holdingbolag) omfattas inte av denna punkt. 3. Cfc-bolagets, enligt brittiska regler beräknade, beskattningsbara vinst för en tolvmånadersperiod uppgår till högst £ 20 000. 4. Cfc-bolagets andelar innehas till minst 35 % av allmänheten och är noterade på en erkänd fondbörs. 5. Varken  cfc-bolagets existens som sådan eller de transaktioner det företagit har medfört något skatteundandragande i Storbritannien. Företag som är hemmahörande i något av de stater som finns angivna i den av Inland Revenue utfärdade vit listan anses alltid uppfylla detta villkor.</p>
<h2>9 Tyskland</h2>
<h2>9.1 Allmänt</h2>
<p>Tyskland beskattar företag hemmahörande där för all inkomst oavsett varifrån den härrör. Ett företag anses hemmahörande i Tyskland om dess säte eller ledning finns där.</p>
<p>Det tyska skattesystemet har med verkan fr.o.m. den 1 januari 2001 genomgått genomgripande förändringar. Enligt det nya systemet tas bolagsskatt ut efter en skattesats om 25 %. Förutom bolagsskatt erlägger företag en, mot bolagsskatten avdragsgill, näringsskatt om 12 – 20,5 % samt en solidaritetsskatt om 5,5 % av bolagsskatten.</p>
<h2>9.2 Utdelning</h2>
<p>All utdelning som ett i Tyskland hemmahörande företag uppbär från ett annat där hemmahörande företag är i realiteten skattefri. Utdelning från ett utländskt företag anses ha medfört kostnader motsvarande 5 % av utdelningen, varför ett däremot svarande belopp automatiskt tas upp till beskattning. I praktiken är således endast 95 % av utdelning från utländskt företag skattefri. Faktiska kostnader för utdelningen är avdragsgilla. Skattefrihet för utdelning från ett utländskt företag kan dock föreligga på grund av bestämmelser i skatteavtal.</p>
<p>Källskatt på utdelning tas ut efter en skattesats om 20 %. Är det företag som uppbär utdelningen hemmahörande i en EU-stat och har det under en sammanhängande period av minst ett år ägt andelar motsvarande minst 25 % av det utdelande företagets kapital (10 % om ömsesidighet föreligger) tas dock ingen källskatt ut.</p>
<h2>9.3 Kapitalvinst</h2>
<p>Kapitalvinst vid avyttring av andelar i såväl tyska som utländska företag är skattefri oavsett innehavets storlek. För skattefrihet krävs dock att de avyttrade andelarna innehafts minst ett år eller, om andelarna härrör från en tidigare skattefri omstrukturering, minst sju år.</p>
<h2>9.4 Ränteavdrag</h2>
<p>Ränta på lån som tagits för att förvärva andelar i ett tyskt företag är inte avdragsgill om företaget utnyttjar systemet med skattefri utdelning. Avdrag för räntekostnader medges dock om företagen använder sig av systemet med gemensam beskattning av koncernföretag.</p>
<p>Beträffande ränta på lån som tagits för att förvärva andelar i ett utländskt företag, se avsnitt 9.2.</p>
<h2>9.5 Cfc-regler</h2>
<p>Andelsägare beskattas löpande för inkomster från ett dotterföretag i en lågskattestat om andelsägaren (ensam eller tillsammans med närstående) innehar mer än 50 % av dotterföretagets kapital ( 50  %-regeln) eller – om inkomsterna härrör från finansiella tjänster – direkt innehar minst 10 % av kapitalet ( kompletteringsregeln ). Beskattningen av cfc-inkomster – andra än av aktiv förvärvsverksamhet och från i Tyskland obegränsat skattskyldiga företag – sker efter en enhetlig skattesats om 38 % (motsvarande 25 % bolagsskatt och 13 % näringsskatt). Vid cfcbeskattningen kan avräkning medges för den skatt som cfc-bolaget erlagt, men den skatt som cfc-bolaget erlagt måste då inräknas i cfc-inkomsten.</p>
<p>För att cfc-beskattning med stöd av 50 %-regeln skall ske krävs att tre villkor är uppfyllda, nämligen att ett tyskkontrollerat  företag har passiva inkomster  som är lågbeskattade . Ett utländskt företag anses tyskkontrollerat  om mer än 50 % av andelarna eller rösterna i företaget, direkt eller indirekt, innehas av i Tyskland hemmahörande fysiska personer eller företag. Med passiva inkomster  avses alla inkomster som inte uttryckligen anges som aktiva. Till aktiva inkomster hänförs inkomst som härrör från tillverkning, handel, tillhandahållande av tjänster, vissa former av licens- och uthyrningsverksamhet samt vissa inkomster som utländska holdingbolag förvärvar. Om den passiva inkomsten varken överstiger 120 000 DM eller 10 % av det aktuella företagets sammantagna inkomst är ett s.k. minimiundantag tillämpligt, vilket innebär att ingen cfc-beskattning skall ske. Utländsk inkomst som beskattas efter en effektiv skattesats som understiger 25 % anses lågbe - skattad . Finansministeriet har utfärdat en särskild (svart) lista över jurisdiktioner vilka kräver särskild uppmärksamhet på grund av låg skatt eller särskilda skatteförmåner. Är villkoren för cfc-beskattning uppfyllda är den tyske andelsägaren skyldig att redovisa sin andel av den utländska passiva inkomsten och erlägga skatt (38 %) därpå. Detta gäller oavsett om andelsägaren uppburit inkomsten eller inte. Rent tekniskt anses den inkomst som tillskrivs den tyske andelsägaren vara utdelad till honom omedelbart efter utgången av det år under vilket den intjänats. Genom att andelsägaren tillskrivs en fiktiv utdelning är han också berättigad till de eventuella förmåner som följer av tillämpligt skatteavtal, särskilt skattefrihet på ”näringsbetingade” andelar, som om han hade mottagit utdelning. Eftersom många tyska skatteavtal innehåller regler om utdelningsskattefrihet medför detta att tysk beskattning med stöd av 50 %-regeln många gånger inte kan ske oavsett att fråga är om cfc-verksamhet. Endast i de fall Tyskland inte har något skatteavtal med cfc-staten eller då den i skatteavtalet föreskrivna skattefriheten för utdelningen villkorats av att fråga är om ”aktiv verksamhet” kommer 50 %-regeln att medföra att tysk skatt tas ut.</p>
<p>Företag som enligt 50 %-regeln är skyldiga att redovisa fiktiv utdelning är också berättigade till avräkning eller avdrag för de i utlandet erlagda skatterna i enlighet med vad som skulle ha gällt om utdelningen hade utbetalats. Om cfc-bolaget vid en senare tidpunkt lämnar utdelning återbetalas den tyska skatt som tagits ut på den fiktiva utdelningen. En förutsättning härför är dock att utdelningen lämnas inom en fyraårsperiod efter cfc-beskattningen.</p>
<p>Kompletteringsregeln tillämpas parallellt med 50 %-regeln. Efter det att kompletteringsregeln infördes år 1992 kan man – såvitt avser cfc-reglerna – i Tyskland tala om tre inkomstkategorier, nämligen:</p>
<p>Kategori 1  = inkomster som inte omfattas av cfc-reglerna och som</p>
<p>Införandet av kompletteringsregeln innebar att det i Tyskland infördes en ny klass cfc-inkomster, betecknade ”kapitalinvesteringsinkomster”. I denna klass ingår cfc-inkomster vilka genererats av likvida medel såsom kontanter, finansiella instrument och portföljinvesteringar. Bara om sådana investeringar är kopplade till aktiv inkomst, de härrör från bolag i vilka cfc-bolaget äger minst 10 % eller inkomsten härrör från tjänster för vilka armlängdspris erlagts är de undantagna från ”kapitalinvesteringsinkomsts”-behandling.</p>
<p>Mer specifikt innebär kompletteringsregeln att: inkomst av kapitalinvesteringskaraktär som uppbärs av ett lågbeskattat cfc-bolag kan beskattas hos en tysk andelsägare som, direkt eller indirekt, äger minst 10 % av cfc-bolagets andelskapital, oavsett om cfc-bolaget är tyskkontrollerat eller inte. avtalsförmåner inte medges för den ”kapitalinvesteringsinkomst” för vilken cfc-beskattning sker. Man bortser här från eventuell utdelningsskattefrihet som föreskrivs i ett skatteavtal och medger istället avräkning. ”kapitalinvesteringsinkomst” beskattas i Tyskland oberoende av vad som föreskrivs i ett eventuellt skatteavtal. Endast 80 % av den ”kapitalinvesteringsinkomst” som ett företag hemmahörande i Tyskland uppbär från koncernintern finansiering av utländska aktiva närstående företag är föremål för tysk bolagsskatt. Sådan inkomst är vidare undantagen från näringsskatten. Genom att endast 80 % av dessa inkomster beskattas reduceras skattesatsen till 30,4 % (38 % x 80 %) plus 5,5 % av skattebeloppet i solidaritetstillägg. tysk skatt på ”kapitalinvesteringsinkomst” bara tas ut om sådan inkomst överstiger 10 % av den totala cfc-inkomsten eller 120 000 DM per andelsägare.</p>
<p>Det tyska cfc-systemet – samverkan mellan 50 %-regeln och kompletteringsregeln – kan åskådliggörs med följande grafiska bild:</p>
<p>Den tyska cfc-lagstiftningen är för närvarande föremål för översyn. Ett förslag till nya regler beräknas bli framlagt vid halvårsskiftet år 2001 med ikraftträdande år 2002.</p>
<h2>9.6 Tunnkapitalisering</h2>
<p>De tyska reglerna rörande tunnkapitalisering innebär att avdrag för räntekostnader inte medges om gäldenären är ett företag hemmahörande i Tyskland samt borgenären inte är obegränsat skattskyldig i Tyskland och har ett kvalificerat innehav (25 % av andelskapitalet) i gäldenären under någon del av inkomståret eller är närstående till någon som har ett sådant kvalificerat innehav. Är samtliga dessa förutsättningar uppfyllda vägras avdrag om en viss relation mellan skulder och eget kapital överskrids. Relationstalet beror på vilken typ av skuld det är frågan om. Har räntesatsen bestämts som en andel av skuldens storlek, medges inte ränteavdrag till den del skulden till andelsägaren/borgenären vid någon tidpunkt under beskattningsåret överstiger en och en halv gång det egna kapitalet, dvs. en relation skuld/eget kapital om 1,5:1. Detta senare relationstal behöver inte iakttagas under förutsättning att gäldenären under i övrigt oförändrade förhållanden hade kunnat få motsvarande finansiering från tredje man. Om det tyska bolaget är ett holdingbolag med andelar i minst två koncernbolag och räntesatsen är bestämd som en andel av skuldens storlek, gäller att relationen mellan skulder och eget kapital får uppgå till 3:1 utan att ränteavdrag vägras.</p>
<h2>10 Cfcbeskattning i USA</h2>
<p>USA införde som första stat i världen löpande delägarbeskattning av vissa inkomster i utländska bolag. Den amerikanska lagstiftningen omfattar samtliga utländska bolag som kontrolleras av amerikanska ägare, dvs. cfc-bolag.</p>
<p>De amerikanska cfc-reglerna finns i ett avsnitt i den amerikanska skattelagstiftningen kallat Subpart F (Subpart F of part III of subchapter N of Chapter 1 of the Internal Revenue Code of 1986). Lagstiftningen är mycket detaljerad och omfattande.</p>
<p>Med ett cfc-bolag avses ett utländskt bolag i vilket mer än 50 % av röstvärdet eller mer än 50 % av bolagets marknadsvärde innehas av amerikanska ägare. Med amerikansk ägare avses en amerikansk medborgare, en person bosatt i USA samt ett bolag eller en stiftelse hemmahörande i USA som innehar minst 10 % av bolagets samlade röstvärde.</p>
<p>Att de nämnda kraven på amerikanskt inflytande är uppfyllda innebär inte i sig att de amerikanska ägarna blir löpande beskattade för bolagets inkomster. Det är endast vissa i Subpart F angivna inkomster hos ett cfc-bolag som beskattas löpande hos de amerikanska ägarna, nämligen: – inkomster från försäkringsverksamhet (försäkrade risker i den stat där  cfc-bolaget är hemmahörande omfattas inte), – inkomster från utländska s.k. basebolag, vilket inkluderar i) passiva inkomster till vilka räknas utdelning, ränta, royalty, hyra och kapitalvinst av andelar. Undantagna är royalty och hyra från icke närstående bolag samt utdelning och ränta från närstående bolag i samma stat som det där  cfc-bolaget är hemmahörande, ii) inkomster från sjö- och luftfartsverksamhet, rymdaktiviteter, distribution samt försäljning av gas och olja, iii) försäljnings- och serviceinkomster från närstående bolags transaktioner utanför den stat där  cfc-bolaget är hemmahörande, inkomst hänförlig till internationella bojkotter, och inkomst som uppkommit genom mutor etc. som betalats av cfcbolaget till utländska tjänstemän.</p>
<p>Om de sammanlagda inkomsterna från försäkringsverksamhet och basebolagsverksamhet överstiger 70 % av cfc-bolagets totala bruttoinkomst, anses hela dess inkomst vara hänförlig antingen till försäkringsverksamheten eller till basebolaget.</p>
<p>Subpart F inkomster undantas från delägarbeskattning om dessa är av mindre omfattning i förhållande till bolagets totala inkomst, nämligen om Subpart F inkomsten är mindre än 5 % av bolagets omsättning och inte överstiger 1 miljon USD. Vidare undantas sådan Subpart F-inkomst (annan än oljerelaterad basebolagsinkomst) som underkastats en utländsk skatt efter en effektiva skattesats som uppgår till minst 90 % av den maximala amerikanska bolagsskatten.</p>
<p>Avräkning medges för utländsk skatt som erlagts av första, andra och tredje ledets dotterbolag.</p>
<p>Avdrag för förluster medges mot cfc-bolagets vinster. Förluster som inte kunnat utnyttjas ett visst år får utnyttjas senare år.</p>
<h2>11 ÖSTERRIKE</h2>
<h2>11.1 Allmänt</h2>
<p>Österrike beskattar där hemmahörande företag för all inkomst oavsett varifrån den härrör. Ett företag anses hemmahörande i Österrike om det har sitt säte eller sin ledning där. Med ”säte” avses den plats som betecknas som sådan i företagets urkundshandlingar eller motsvarande. Platsen för företagets ledning anses vara den plats från vilket företagets aktiviteter bestäms.</p>
<p>Österrike tillämpar det klassiska systemet vid beskattning av bolagsvinster. Skattesatsen är 34 %. Företag hemmahörande i Österrike betalar en minimiskatt om 6 250 österrikiska shilling (AS) per kvartal för GmbH:s och 12 500 AS per kvartal för aktiebolag. För nybildade företag är minimiskatten 3 750 AS per kvartal under de fyra första kvartal som verksamhet bedrivs. Minimiskatten betalas i förskott och får kvittas mot den slutliga skatten.</p>
<h2>11.2 Utdelning</h2>
<p>Utdelning från ett österrikiskt företag är skattefri oberoende av andelsinnehavets storlek.</p>
<p>Utdelning från ett utländskt företag hemmahörande i en EUstat är skattefri under förutsättning att det mottagande företaget direkt äger minst 25 % av dess andelskapital och sammanhängande har gjort så under minst två år samt det utdelande företaget i den stat det är hemmahörande beskattas efter den ordinarie skatteregimen. Utdelning från annat utländskt företag är skattefri om det mottagande företaget direkt äger minst 25 % av andelskapitalet, det utdelande företaget är jämförligt med ett i österrike hemmahörande företag och det mottagande företaget enligt lag är skyldigt att upprätta bokföring och redovisning.</p>
<p>Utdelning som lämnas under de två första innehavsåren beskattas preliminärt. När andelarna innehafts i två år återbetalas skatten om de ovan angivna villkoren är uppfyllda samt skatteflyktsreglerna inte är tillämpliga.</p>
<p>För att förhindra missbruk krävs för skattefrihet även att skatteflykt inte anses vara för handen. Skatteflykt kan anses föreligga om: 1. mer än 50 % av andelarna i det i Österrike hemmahörande företag som uppbär utdelningen innehas, direkt eller indirekt, av fysiska personer med hemvist i Österrike, och 2. det utländska företagets huvudsakliga verksamhet består i att förvärva passiva inkomster, t.ex. ränta, hyra, royalty och kapitalvinster, eller 3. skattesatsen eller skattebasen i den stat där det utdelande företaget är hemmahörande inte är jämförbar med den i Österrike (en skatt understigande 15 % på en skattebas beräknad enligt österrikiska skatteregler anses inte jämförbar).</p>
<p>Anses skatteflykt föreligga medges avräkning av den utländska bolagsskatt som betalats på utdelningsinkomsten. Avräkning medges dock högst med ett belopp motsvarande den österrikiska skatten på inkomsten.</p>
<p>På utdelning till utländskt företag  tas källskatt ut med 25 % om inte annat föreskrivs i skatteavtal.</p>
<h2>11.3 Kapitalvinst</h2>
<p>Kapitalvinst vid avyttring av andelar i utländska företag är skattefri om utdelning från företaget skulle ha varit skattefri. Om emellertid andelsägaren under tidigare år skrivit ned det bokförda värdet på de avyttrade andelarna beskattas dock kapitalvinsten upp till ett belopp motsvarande nedskrivningen.</p>
<h2>11.4 Ränteavdrag</h2>
<p>Ränta på lån som tagits för att förvärva andelar i ett utländskt företag är inte avdragsgill om utdelning på andelen är skattefri. Detta avdragsförbud gäller inte om både moderföretaget och dotterföretaget väljer konsoliderad beskattning. Vidare får sådan ränta dras av mot skattepliktig kapitalvinst som uppkommer vid avyttring av andelarna, dock endast den del av räntan som (med beaktande t.ex. av lämnad skattefri utdelning) är hänförlig till kapitalvinsten.</p>
<h2>11.5 Cfc-regler</h2>
<p>Österrikisk lagstiftning innehåller inga cfc-regler.</p>
<h2>Bilaga 2</h2>
<h2>Den tyska skattereformen i svenskt perspektiv</h2>
<p>Av Leif Mutén</p>
<p>Finansdepartementet har bett mig att göra en studie av den tyska skattereformen med särskild tonvikt på dennas konsekvenser för skattelagstiftningsarbetet i Sverige. Reformen är i och för sig fortfarande inte helt genomförd. Lagstiftningsarbetets huvuddel kom visserligen igenom förbundsrådet den 14 juli, men vissa delbeslut blev föremål för parlamentarisk behandling först under hösten. Några väsentliga avvikelser gjordes inte från de principbeslut som slogs fast i uppgörelsen den 14 juli.</p>
<p>Det tyska skattesystemet har inte på länge varit underkastat så genomgripande förändringar som nu. Det har varit en smula komplicerat att följa med alla turerna i reformen, delvis därför att regeringens grepp om lagstiftningsarbetet inte varit så fast som den kunde önska, delvis därför att reformen vidtagits i flera steg. Det nya reformpaketet ansluter sig till ett som vidtogs redan i fjol. Den parlamentariska behandlingen medförde betydande ändringar. Den komplicerade bilden inrymmer också det betydande inflytande som författningsdomstolen utövar, och naturligtvis måste även tyskland finna sig i att EU-domstolen ibland har en annan mening än lagstiftarna om den tyska lagstiftningens förenlighet med EU-rätten.</p>
<p>Syftet med denna översikt är att försöka analysera konsekvenserna för omvärldens och särskilt Sveriges del av vad som hänt. Det är framför allt de principiella lösningarna som är av intresse. Denna studie avser däremot inte i första hand att analysera kryphål och inkonsekvenser, av vilka det verkar finnas en hel del. Inte heller är det meningen att här analysera vad andra länder gjort eller håller på att göra under inspiration från Tyskland. Frankrike och Italien är de mest påfallande exemplen, men också den nyligen framlagda danska budgeten visar att den tyska reformen satt sina spår.</p>
<h2>1 Inkomstskatten på fysiska personer</h2>
<p>Redan med fjolårets skattesänkningslagstiftning hade man bestämt sig för en nedsättning av den personliga skattesatsen i tre steg, 1999, 2000 och 2002. Nu accelereras den för 2002 planerade nedsättningen till 2001 och följs av ytterligare två steg 2003 och 2005. Avsikten var att den högsta marginalskattesatsen skulle gå ner från dagens 51 % till 45 %, men i den parlamentariska behandlingen har man gått ytterligare ett steg och kommer med verkan från 2005 till en högsta skattesats av 42 % samtidigt som det lägsta, nollbeskattade skiktet ökar från 13 499 DM till 7.664 = 14 989 DM och skatten i nästa skikt går ner från 22,9 till 15%. Sänkningen av den högsta skattesatsen har emellertid ett pris, i det att brytpunkten, där den inträder, sänkts från 55 008 till 52 152 . Utöver inkomstskatten tillkommer ett särskilt ”solidaritetstillägg” med 5,5 % av skatten, så att skattesatserna går från 15,8 till 44,3 %.</p>
<p>Det är intressant att notera att tyskarna till skillnad från oss inte kan variera progressiviteten genom manipulation av det skattefria grundbeloppet. Anledningen är ett beslut av författningsdomstolen enligt vilket varje skattskyldig, hur höga hans inkomster än är, har rätt till ett obeskattat existensminimum. Naturligtvis har en diskussion av inkomstskattelättnadernas struktur utvecklat sig, där vikten av en sänkning av den högsta skattesatsen har vägts mot betydelsen av lättnader för de många lägre inkomsttagarna. Marginalskatteeffekterna också i de lägre inkomstskikten har likaså figurerat i argumentationen. En ”sandwich-effekt” har kritiserats, bestående i att de lägsta inkomsttagarna och storföretagen får betydande lättnader, medan de stora löntagargrupperna och småföretagarna får långt mindre lättnad.</p>
<p>Anledningen till att vi här inte sätter in en skatteskala direkt jämförbar med den svenska trestegsskalan är det raffinerade sätt på vilket man i Tyskland sörjer för en jämn progression. I den version som avses vara avslutningen på reformprocessen, presenterad i Art. 1, st. 2 av StSenkErgG som en ändring av § 52 Abs. 41 Nr. 3(1) EinkStG, anges skatteskalan på följande sätt: ”Skatten uppgår med förbehåll för §§ 32B, 34, 34B och 34c i varje enskilt fall i euro för taxerad inkomst 1. upp till 7 664 (grundavdrag): 0; 2. från 7 665 upp till 12 739 : (883,74 x y + 1 500) x y; 3. från 12 740 upp till 52 151 : (228,74 x z + 2 397) x z + 989; 4. från 52 152 och däröver: 0,42 x x – 7 914. ”y” är en tiotusendel av den del av den till jämna euro avrundade taxerade inkomsten som överstiger 7 664 . ”z” är en tiotusendel av den del av den till jämna euro avrundade taxerade inkomsten som överstiger 12 739 . ”x” är den till jämna euro avrundade taxerade inkomsten. Skattebeloppet avrundas till närmaste fulla eurobelopp.” Det är inte så lätt att med blotta ögat se att denna skatteskala innebär en mjuk progression från 15 % till 42 % på hela inkomsten över det i toppskiktet något upprundade grundavdraget.</p>
<p>Det kan vara av intresse att notera att tariffsänkningarna också för den personliga inkomstskattens del åtföljs av vissa kompenserande breddningar av skattebasen. Regeringsförslaget i det hänseendet följdes vid den parlamentariska behandlingen inte i vad avsåg slopad rätt för enskilda företagare till en engångsskattelättnad vid den slutliga avvecklingen av verksamheten. En mängd andra särskilda lättnader har också bibehållits utan diskussion. De punkter där en skärpning faktiskt ägt rum gäller främst avskrivningsreglerna, som i princip är lika för alla näringsutövare oavsett rättsform, och vidare reavinsterna, som skall beröras senare.</p>
<p>Vad förmögenhetsskatten angår tillämpas den nu inte längre i Tyskland vare sig för fysiska personer eller bolag. Anledningen härtill är främst att lagstiftaren och förvaltningen varit försumliga i fråga om fastighetstaxeringen, och att författningsdomstolen funnit en förmögenhetsskatt byggd på så undermåliga och föråldrade taxeringsvärden som de nuvarande inte kunna försvaras som en rättvis och likformig skatteform. Därmed befriades regeringen från den obehagliga uppgiften att lotsa ett upphävande av förmögenhetsskatten genom förbundsdagen. Skatten blev med verkan från 1997 så att säga föremål för tyst avskaffande. Det har visserligen talats om att den röd-gröna koalitionen kanske en gång kommer tillbaka till frågan, men det parlamentariska läget i den övre kammaren, förbundsrådet, är inte sådant att man skulle ha kunnat införliva ett sådant förslag med den nu genomförda reformen.</p>
<p>Inkomst av kapital (dvs. räntor och utdelningar men inte reavinster) beskattas i princip som annan inkomst, men fribeloppet, som inte berörs av reformen, är så betydande att mycket få skattskyldiga får vidkännas någon skatt. Man kan skattefritt få åtnjuta avkastning på sitt sparande med DM 3 000 för ensamstående och DM 6 000 för makar, Återigen är det författningsdomstolen som gör sig gällande. När ett första försök till källskatt på ränteinkomster hade måst uppges inför trycket av alla sparare som flyttade sina pengar till Luxemburg, dekreterade domstolen att en personlig inkomstskatt som i realiteten befriade inkomst av kapital stred mot författningen. Det måste inskjutas att någon generell uppgiftsskyldighet för banker och andra kreditinstitut inte anses förenlig med banksekretessen, varför källskatten sågs som den enda garantin för att skatt faktiskt erlades. Förbundsregeringen hade alltså inget annat val än att återinföra källskatten, men som nämnts med ett fribelopp som lämnade flertalet sparkonton oberörda. Därmed uppnådde man möjligen att flertalet sparare inte skrämdes iväg och att många kom tillbaka, men storspararna lär fortfarande i betydande omfattning utnyttja Luxemburg och andra skatteparadis. Därför är också Tyskland en pådrivande kraft när det gäller att finna en gemensam EU-lösning för beskattningen av sparande.</p>
<p>Enskilda företagare betalar också näringsskatt, men till den skall vi återkomma i ett senare avsnitt. Enskilda skattskyldigas skatt på utdelning behandlas i samband med bolagsskatten.</p>
<h2>2 Bolagsskatten</h2>
<p>a) Utdelningar till fysiska personer</p>
<p>Tidigare gällde för tyska aktiebolag och likställda bolag, t.ex. GmbH, (”Kapitalgesellschaften” till skillnad från ”Personengesellschaften”, dvs. handels- och kommanditbolag – i det följande skall vi för enkelhetens skull avstå från att tala om ”kapitalbolag” och ”personbolag” utan där innehållet inte kräver mer precisering helt enkelt tala om aktiebolag och handelsbolag) ett invecklat system med lägre skatt på utdelad än på innehållen vinst. När Tyskland anslöt sig till den allmänna tendensen att integrera skatten på bolag och aktieägare gjorde man detta genom ett avräkningssystem, men behöll samtidigt differentieringen av skatten på innehållen och utdelad vinst. Den medförde att skatten blev 40 resp. 30 %, vartill som nu kom solidaritetstillägg och näringsskatt (”Gewerbesteuer”).</p>
<p>Vad reformen nu innebär är både ett avancemang och en reträtt. I den nya ordningen förekommer bara en skattesats på bolagsvinster, nämligen 25%. Den differentierade beskattningen har därmed upphört. Det är i sammanhanget intressant att påpeka, att den nya skattesatsen också skall tillämpas på utländska bolags fasta driftställen i Tyskland. På det sättet kommer man undan den anklagelse för diskriminering av utländska företag, som riktats mot Tyskland i Europadomstolen, och som grundats på att skattesatsen för dessa driftställen varit högre än den skulle varit för tyska företag med en viss utdelning, utan avseende på huruvida det utländska företaget delat ut en större eller mindre del av sin vinst. Det skall noteras att Tyskland inte heller efter reformen avses tillämpa någon skatt på fasta driftställens vinst, motsvarande källskatten på utdelning (branch profits tax).</p>
<p>Den totala skattebelastningen på bolagsvinster blir emellertid åtskilligt högre än 25 %. I första hand kommer näringsskatten in, men det är med hänsyn till att basen något avviker från den skattepliktiga vinsten och att uttagsprocenten varierar mellan olika kommuner inte möjligt att ge annat än ett exempel. Cirka 17 % anses vara en lämplig skattning, och därmed reduceras en vinst på 100 till 83. Bolagsskatt med 25 % på det beloppet blir 20:75 och solidaritetstillägget 1:14, så att 61:11 återstår och belastningen blir 38,89 %. I sitt PR-material om skattereformen anger finansministeriet 38,6 som den totala skattesatsen, att jämföra med 56 % 1998 och 51,8 1999.</p>
<p>I gengäld skall aktieägande fysiska personer, som hittills haft förmånen av avräkning av bolagsskatten mot inkomstskatten på utdelning, nu åter börja betala skatt på utdelning. Man skall emellertid få reducera av det skattepliktiga beloppet till 50 % av utdelningen, i vad man kallar ”Halbeinkünfteverfahren” (halvinkomstmetod). I konsekvens med hälftendelningen halveras också de avdragsgilla kostnader som är förbundna med aktieinnehavet. Därtill var det från början meningen att låta den icke beskattade hälften av utdelningen ligga till grund för beräkningen av den progressiva skattesatsen – ett progressionsförbehåll av det slag som vi i Sverige är berättigade till enligt många skatteavtal men av förenklingsskäl avstår från att tillämpa. Detta ströks emellertid i slutbehandlingen. Om vi fortsätter sifferexemplet från föregående stycke och antar att resten, 61:11, delas ut och hälften därav beskattas med 42 %, alltså 12:83, återstår för aktieägarna 48:28, och den totala belastningen blir alltså 51,72 %. för vinst (Gewinn). Inkomstskattelagen berör följdriktigt bara fysiska personer, medan bolagen beläggs med bolagsskatt (Körperschaftsteuer).</p>
<p>Skattekravet säkras med en 20 %-ig källskatt på all utdelning från tyska bolag, med rätt till återbäring eller i vissa fall skattefrihet för bolag (även utländska bolag blir skattefria om de har fasta driftställen i Tyskland dit utdelningen räknas). Också enskilda skattskyldiga med lägre skatt på den skattepliktiga hälften av utdelningen än vad som innehållits vid källan kan räkna med återbäring. Beträffande utdelning till utländska aktieägare gäller naturligtvis fortfarande de bestående avtalen liksom EU:s moder/dotterbolagsdirektiv (90/435/EEC). I det svenska avtalet är skatten begränsad till 15%. Hur det blir med det franska avtalet, som tar hänsyn till avoir fiscal, anges inte, men den omförhandlingen kan naturligtvis erbjuda en del komplikationer, vilka något dämpas av att man också i Frankrike i viss mån inskränkt omfattningen av skatteavräkningen.</p>
<p>Den beslutade reformen har kritiserats på principiella grunder av dem som hävdar att bolagsskattesatsen inte bör ligga under den högsta marginalskatten på fysiska personers inkomst. Även om den slutliga bolagsskattebördan som nämnts kan beräknas ligga strax under 40 % snarare än vid 25 % har förslaget gett upphov till en omfattande diskussion av skattesystemets inverkan på företagens utdelningspolitik. Man hör argument av det slag vi periodvis också hört i Sverige, som går ut på att reformen gynnar vinstnedplöjning i företagen och att en högre bolagsskatt i kombination med en lägre personlig inkomstskattesats skulle kunna innebära att företagens användning av medel för investeringar i högre grad underkastades ”the test of the market”. Uppenbarligen har dessa argument inte någon nämnvärd genomslagskraft hos regeringskoalitionen.</p>
<p>Om man så vill kan man i den tyska reformen se en viss parallell till den traditionella svenska inställningen att skattelagarna bör stimulera företagen snarare än ge förmåner till deras ägare. Reformen har kritiserats exempelvis av Franz Wagner för att den riktar sig till företaget som sådant snarare än enheten företagägare. Genom att skatten läggs på företagen snarare än på aktieägarna genom ett integrerat system uppnår man enligt hans uppfattning en fördelningseffekt, som är ogynnsam för små ägare jämfört med stora. Aktieägare med 40% eller högre marginalskatt vinner medan aktieägare i lägre inkomstskikt förlorar på reformen. Han ogillar också den impuls till ackumulation av outdelade vinster, som den nya skatten ger. Hälftenlösningen kritiseras som systematiskt ogenomtänkt.</p>
<p>Det har observerats att den hittills gällande ordningen inneburit en spärr mot förtäckt utdelning till utrikes bosatta aktieägare. Förutom att inget avdrag medgivits har bolaget avkrävts skatt motsvarande avräkningsbeloppet och dessutom källskatt på utdelning. Avskaffandet av avräkningsprincipen innebär att detta hinder inte längre möter (utom i vissa fall där utdelningar gjort slut på allt fritt kapital utom EK 02). Å andra sidan kan man konstatera att med det nya systemet frestelsen inte är så stor att ge förtäckt utdelning t.ex. i form av överdrivna löner, eftersom bolagsskatten är så pass mycket lägre än den aktuella marginalskatt på inkomst den kan beräknas bli jämförd med. b) Utdelningar mellan bolag</p>
<p>Bestämmelserna om aktiebolags skattefrihet för utdelning omgestaltas radikalt. All utdelning från andra bolag, inhemska såväl som utländska, blir skattefri, utan att några krav ställs vare sig på procentuellt innehav eller på innehavstid. Skattefriheten gäller också utdelning som tillflyter ett aktiebolag genom ett handels- eller kommanditbolag där aktiebolaget är delägare. Den gäller också för ett utländskt företags fasta driftställe i Tyskland, om utdelning tillflyter detta. Det finns emellertid ett par hakar.</p>
<p>För det första gäller i fråga om utdelningar, att motsvarande kostnader inte får dras av. Gäller det utdelningar från inhemska bolag är regeln allomfattande. Kostnaderna måste utredas och avdragsrätt vägras, vilket självfallet kan leda till problem, om anskaffningen av aktierna finansierats genom räntebärande krediter. Om man emellertid avstår från att ta ut utdelning, föreligger inte någon skattebefriad inkomst och därmed inte heller någon begränsning i avdragsrätten. Det vore fel att påstå, att räntearbitragefrågan fått en systematisk behandling vid reformen.</p>
<p>När det gäller utländska aktier gäller skattebefrielsen också, men här har man i anslutning till EU:s moder/dotterbolagsdirektiv en enkel presumtionsregel som säger att 5% av utdelningen anses motsvara avdragna kostnader och därför återföres till beskattning. Det gör sedan ingenting om kostnaderna varit större. Avdragsrätten för dem kvarstår med undantag för dessa 5%. Hur denna förmånsbehandling av utländska aktier gentemot inhemska ter sig från EU-synpunkt har inte riktigt klarlagts.</p>
<p>Som vi strax återkommer till kopplas denna reform till en ny regel om skattefrihet för bolags kapitalvinster på aktier. Tillsammantagna kan dessa regler betraktas som en betydande lockelse för utländska företag att etablera sig i Tyskland, inte minst om man tar i betraktande att den stora hemmamarknaden där gör avdragsrätten för moderbolagets finansieringskostnader intressant, något som inte alltid är förhållandet vid etablering t.ex. i Nederländerna eller i något skatteparadis.</p>
<p>Villkoren för ”Organschaft”, dvs. gemensam beskattning av koncernföretag, lättas upp betydligt, både genom att kravet släpps på ekonomisk och organisatorisk samordning och genom att också indirekta aktieinnehav räknas med vid bedömningen av ägarandel. Däremot behålls kravet på ett avtal om vinstöverföring mellan koncernbolagen.</p>
<p>Lättnaden anses vara så mycket viktigare som skattefriheten för utdelning och kapitalvinster på aktier i princip minskar möjligheterna att på annat sätt än genom Organschaft utjämna vinster och förluster mellan koncernbolag. Regeln om att man inte får avdrag för kostnader hänförliga till skattefria intäkter innebär också att det krävs ”Organschaft” för att inom koncernens ram få avdrag för finansieringskostnaderna vid förvärvet av ett koncernbolag. Bilden kompliceras av att reglerna för Organschaft skiljer sig mellan bolagsskatt, näringsskatt och mervärdesskatt. För de två senare kategorierna blir det ingen ändring.</p>
<p>För vår del har vi i Sverige visserligen ibland diskuterat formerna för skatterättslig neutralitet mellan koncerner och enhetliga bolag och i det sammanhanget naturligtvis också tagit de tyska erfarenheterna i betraktande, men resultatet har i första hand blivit koncernbidragsreglerna. Att dessa måste tillämpas med hänsyn till såväl dubbelbeskattningsavtalens som EG-rättens förbud mot diskriminering har efterhand blivit klart och illustreras med den nya lagstiftningen i ärendet. Motsvarande problem möter självfallet i Tyskland när frågor uppstår om Organschaft-bestämmelsernas tillämpning på internationella koncerner.</p>
<p>Övergångsbestämmelser behövs för att klara upp skattebehandlingen av de olika kategorier av vinstmedel (egenkapital), som ligger hos bolagen och som i det nu övergivna avräkningssystemet skulle ha föranlett justeringar i samband med utdelning. Kategori EK40 har burit 40 % skatt och därmed mer än de 30 % som hittills gällt för utdelad vinst. När utdelning sker av sådana medel är det meningen att en skattereduktion med en sjättedel av det utdelade beloppet skall medges det utdelande bolaget. Denna möjlighet står öppen fram till 2015. Den kan effektivt utnyttjas bara vid utdelning till andra aktieägare än bolag. Sker utdelning till ett bolag påläggs en kompenserande skatt hos det mottagande bolaget, vilken i sin tur restitueras om de utdelade medlen utdelas vidare. Om ett bolag å andra sidan under de första 15 åren efter reformen utdelar medel i kategori EK02, som innefattar ”annan skattefri vinst” krävs en kompenserande skattebetalning, medan däremot utdelning av medel i kategori EK01, skattebefriad utländsk vinst, inte skall utlösa någon kompenserande skatt. Om medel i EK02 och EK01 står kvar hos bolaget i 15 år förfaller varje kompensationskrav. Särskilda regler gäller vidare för kapitaltillskott och återbetalning av sådana. Återbetalning (som är skattefri) anses inte föreligga förrän allt annat egenkapital är uttömt.</p>
<p>Genom den nya lagstiftningen undgår man i princip denna kategorisering av innehållna vinstmedel. Det är tydligt att regeringen finner det vara en betydande förenkling att avräkningssystemet nu avskaffas och att alla utdelningar behandlas lika. Det har emellertid fortfarande ansetts nödvändigt att göra justeringar både uppåt och neråt i samband med utdelning av från tidigare år innehållna medel. Det finns uppenbarligen många som menar att man här slängt ut barnet med badvattnet. Den fulla integration av skatten på bolag och deras ägare, som man tidigare tillämpat, följde ett ovanligt komplicerat mönster, och det är långtifrån självklart, att den önskvärda förenklingen nu skulle kunna uppnås genom att integrationen offras.</p>
<p>Å andra sidan har det varit ett betydande led i argumentationen för avskaffandet av integrationen, att man genom att denna utsträckts enbart till inhemska bolag måste räkna med att förr eller senare stå till svars inför EG-domstolen. ”Avoir fiscal”-målet som redan 1986 avgjordes till Frankrikes nackdel, har setts som ett varnande exempel. Det är emellertid långt ifrån säkert att integrationen måste avskaffas för att göra systemet förenligt med europeisk lag. Snarare skulle man kanske kunna säga att det varit Kommissionens bristande intresse eller förmåga att komma fram till en samlad europeisk lösning på frågan om den europeiska bolagsbeskattningens harmonisering som fått tyskarna, och inte bara dem, att ge upp integrationen av skatt på bolag och deras delägare och i stället söka sig fram till en som man hoppas mindre kontroversiell lösning.</p>
<h2>3 Kapitalvinstbeskattning</h2>
<p>Privatpersoner slipper undan kapitalvinstbeskattning på aktier om de har innehaft aktierna minst ett år. Med en kortare innehavstid räknas vinsterna som spekulativa, och därmed som en del av inkomsten. I reformförslaget ingår nu en reduktion till hälften av den skatt dessa vinster beläggs med.</p>
<p>Förutom korta spekulationsvinster beskattas i Tyskland vinst vid avyttring av större aktiepaket (wesentliche Beteiligungen), på samma sätt som man till exempel länge i Norge lade en särskild skatt på ”sælgende gruppe”. Definitionen av vad som skall beskattas under den regeln håller man nu på att ytterligare skärpa. Tidigare har definitionen av ”väsentliga andelar” krävt 25% ägande, för närvarande ligger den vid 10%, men enligt det nya förslaget skall gränsen gå redan vid 1%. Den period innehavet måste ha legat under 1% är som förut fem år. Ett förslag i förbundsdagsutskottet att avyttraren för att behöva skatta för vinsten borde ha en andel av det nominella kapitalet av minst 20 000 DM föll bort. I gengäld skall också här bara halva kapitalvinsten beskattas. Något progressionsförbehåll skall inte gälla i det sammanhanget heller. I detta sammanhang är det inte oviktigt, att så snart innehavstiden överstiger ett år (i vissa fall sju år) bara hälften av vinsten på aktier beskattas hos en rörelsedrivande fysisk person eller delägare i ett handelsbolag, även om aktierna ingår i rörelsekapitalet (”Betriebsvermögen”). Aktieägandet är inte så utbrett i Tyskland som i Sverige, och den relativa skärpning som reformen innebär verkar inte ha orsakat någon större diskussion.</p>
<p>Reformen av kapitalvinstbeskattningen går i följe med den drastiska förändring som föreslås i bolagsvinstbeskattningen på samma område. Hittills har det gällt att alla vinster i ett bolag räknas som en del av skatteunderlaget och beläggs med bolagsskatt. När man utanför Tyskland ondgör sig över att tyskarna inte har en kapitalvinstskatt av t.ex. amerikansk typ, glömmer man ofta bort att det skattemässiga vinstbegrepp som ligger till grund för bolagsskatt och skatt på enskildas näringsverksamhet i själva verket inkluderar mycket av de vinster, som till exempel i USA hänförs till kapitalvinster. För ett aktiebolag i Tyskland är all egendom rörelsetillgångar (Betriebsvermögen), medan enskilda firmor får skilja mellan vad som obligatoriskt ingår i näringsverksamheten (notwendiges Betriebsvermögen), vad som är privategendom utanför rörelsen (Privatvermögen) och sådan egendom som näringsidkaren om han vill kan boka som tillhörande rörelsen (willkürliches Betriebsvermögen). Vinster på rörelsetillgångar är i princip alla skattepliktiga oavsett innehavstid.</p>
<p>Mot den bakgrunden innebär det en betydande lättnad att regeringen – i princip av samma skäl som vi i Sverige diskuterat frihet från kapitalvinstskatt som en logisk konsekvens av skattefriheten för utdelning på näringsaktier – nu föreslagit att aktiebolag utan skatt på vinsten skall kunna få sälja av sådana aktieinnehav, för vilkas utdelning de enligt reglerna inte är skattskyldiga. En tilltänkt begränsning till femprocentiga innehav ströks. Däremot gällde ett krav på ett års innehav, men också detta krav har uppgivits genom ett nytt förbundsdagsbeslut.</p>
<p>Nyheten om denna skattefrihet ledde till glädjeskutt på Frankfurtbörsen. Det ligger enorma mängder av aktier inlåsta hos tyska bolag, samtidigt som det privata aktieägandet inte är så utvecklat som man hade kunnat vänta av ett avancerat industriland som Tyskland. Det är sedan en annan historia att skattefriheten inte skulle träda i kraft genast, varför nyheten som första konsekvens snarast fick att tidigare planerade försäljningar sköts upp.</p>
<p>Det finns också ett viktigt undantag från regeln, både i fråga om personlig inkomstskatt och bolagsskatt. Det gäller aktier som enligt bestämmelserna i lagen om fusioner m.m. (Umwandlungssteuergesetz) förts in i rörelsen med skatteuppskov. Där kan väntetiden vara sju år innan skattefrihet inträder för reavinst, men sjuårsregeln gäller inte alla sådana aktier – ett undantag gäller för dem som åtkommits vid andelsbyten, förutsatt att aktierna inte kan föras tillbaka till vad man kallar ett ”skadligt” tillskott.</p>
<p>Det kan också vara värt att påpeka, att regeln i § 15 Abs. 4 Satz 3 EstG, som handlar om terminsaffärer, har skärpts för att avdrag för förlust inte skall kunna dras av från andra inkomster när det gäller hedging i en aktieaffär.</p>
<p>Slutligen kvarstår ett allvarligt frågetecken för hur samspelet mellan reglerna för skattefri kapitalvinst och för koncernbeskattning (”Organschaft”) skall fungera. Med blick för systematiken, i detta fall sambandet mellan skattefri utdelning och skattefri kapitalvinst, har lagstiftaren som villkor för den senare ställt att utdelning från dotterbolaget resulterar i (skattefri) utdelningsinkomst för moderbolaget. Om emellertid enligt reglerna för ”Organschaft” ett vinstöverföringsavtal gäller mellan bolagen, blir den överförda vinsten i sträng mening inte längre utdelningsinkomst för moderbolaget utan någonting annat. Frågan är om kapitalvinsten vid avyttring av dotterbolaget i så fall kan bli skattefri. Egendomligt nog verkar den olöst. En förklaring skulle kunna vara den, att avyttringen av ett organbolag inte generellt kan påräknas ge någon vinst, eftersom inga ackumulerade vinster kan uppstå om ett ”Gewinnabführungsvertrag” föreligger.</p>
<p>Vi kan alltså se ett logiskt samband mellan utdelningsbeskattningen och skatten på reavinster enligt samma tankegång som i Sverige prövades det år (1994) då dubbelbeskattningen var avskaffad, och som i Norge fått sin fulla utveckling med den så kallade JIK-metoden. Det tyska greppet är emellertid mycket enklare: Eftersom bolagen inte betalar skatt på utdelning skall de inte heller betala skatt på kapitalvinst, och eftersom fysiska personer betalar halv skatt på utdelning skall skatten vara halv också på kapitalvinst. Man har alltså inte på något sätt ambitionen att efter norskt mönster begränsa skattefriheten till den del av reavinsten som kan anses härröra ur ackumulerade vinstmedel. Detta motsvarar den enkla tankegång enligt vilken aktier i ett organbolag inte skulle kunna ge någon vinst.</p>
<p>Aktievinstbeskattningen är inte heller fullständig. Det nuvarande undantaget från skatt kvarstår, när avyttraren är en fysisk person, inte innehaft så mycket som 1 % av alla aktier och innehaft de avyttrade aktierna minst ett år.</p>
<p>Det var från början meningen att reformen skulle göra det möjligt för både enskilda firmor och handelsbolag att optera för behandling som aktiebolag. Detta är inte minst viktigt i belysning av att formen som aktiebolag eller GmbH inte som i Sverige väljs av den stora massan av företag. Tvärtom är formen som handels- eller kommanditbolag eller enskild firma den helt dominerande. I regel skulle omställningen bli skatteneutral och de skattemässiga restvärdena i den enskilda firman eller handelsbolaget bli tillämpliga. Det skulle också bli möjligt att gå tillbaka till den tidigare formen utan förödande skattekonsekvenser. Någon motsvarande optionsrätt för behandling av aktiebolag som handelsbolag föreslogs däremot aldrig. Hela idén led emellertid skeppsbrott vid den parlamentariska behandlingen. Förfarandet ansågs för komplicerat för mindre företag och de större ansågs inte ha behov av någon valrätt. Dessutom skulle optionsrätten bara gälla för företag verksamma i Tyskland, och det ifrågasattes är hur detta kunde förenas med EG-rätten. Det skulle också bli besvärligt att omförhandla dubbelbeskattningsavtal för att få en konsekvent tillämpning av reglerna på de berörda bolagen.</p>
<p>Uppenbarligen finns det i Tyskland inte någon tendens att efterlikna USA:s ”check the box”-metod, men detta är så mycket mera naturligt som såväl handelsrätt som skatterätt är helt federalt reglerade, medan handelsrätten i USA är delstatlig.</p>
<h2>4 Näringsskatt</h2>
<p>Den tyska företagsbeskattningen innefattar ett betydande kommunalt element, den s.k. näringsskatten (Gewerbesteuer), som ursprungligen beräknades på vinst, kapital och lönesumma. Numera läggs den bara på vinsten med visst tillägg för i princip halva räntan på investerat främmande kapital (Gewerbeertragsteuer). Som förut bestäms grundbeloppet genom federal lagstiftning, samtidigt som vederbörande kommun själv sätter den procentsats av grundbeloppet, som regel varierande mellan 300 och 500 %, med vilken skatten tas ut.</p>
<p>Regeln har nu blivit att handelsbolag och enskilda firmor skall få göra avräkning mot inkomstskatten med 180% av näringsskattens grundbelopp. Samtidigt får näringsskatten i sin helhet, också den avräknade delen, dras av som kostnad i rörelsen. På det sättet beräknas man vid en kommunal utdebiteringssats av 360 % och en marginalskatt på 50 % bli kvitt hela näringsskattebelastningen. Detta gynnsamma resultat inträffar förstås vid den nya, lägre marginalskattesatsen av 42% bara om uttagsprocenten för näringsskatt ligger så lågt om vid 310 %.</p>
<p>Stadgandet om avräkning av näringsskatt gäller däremot inte sådana delägare som är aktiebolag. De anses tillräckligt tillgodosedda med den 25-procentiga skattesatsen för bolag. Medan aktiebolagens näringsskatt inte blir föremål för någon avräkning, är den fortfarande avdragsgill vid beräkning av den till bolagsskatt skattepliktiga vinsten.</p>
<p>En svag punkt i förslaget rör anpassningen till Europadomstolens besked i Eurowingsfallet. Här underkände domstolen en regel i § 8 GewStG, enligt vilken 50 % av utgivna leasingavgifter återförs till beskattning i de fall, då dessa inte underkastats tysk näringsskatt hos mottagaren. Till en början tänkte man sig att anpassningen till domen skulle ta den formen att 50 % skulle återföras i alla fall av leasing, men det ville inte leasingbranschen i Tyskland acceptera. Slutet på det hela, när ärendet blivit utrett och den parlamentariska behandlingen slutförts, kanske blir att leasingavgifterna får dras av i sin helhet. Tills vidare får domen emellertid inte något annat resultat än att skattemyndigheterna i avvaktan på lagstiftarens beslut avstår från att driva in skatt som grundar sig på den av EG-domstolen ogillade regeln.</p>
<h2>5 CFC-regler</h2>
<p>Tyskland har sedan mer än ett kvarts sekel haft regler om beskattning hos de tyska aktieägarna av passiva inkomster i kontrollerade utländska bolag, som haft tyska ägare till mer än hälften, och som haft en bolagsskattesats på högst 30%. Meningen är nu att sänka gränsen för ägarandelen till 10% och att kräva en utländsk skattesats av minst 25% för att reglerna inte skall bli tillämpliga. Vidare har man, med öppet åsidosättande av skatteavtalsbestämmelser i vissa fall (treaty override), skärpt reglerna för behandlingen av inkomster realiserade i utländska förvaltningsbolag.</p>
<p>Det är knappast sannolikt att tyska bolags investeringar i Sverige i något betydande antal fall skulle ha fallit offer för CFC-lagstiftningen, men det är i alla fall att notera som någonting positivt att Sverige nu inte ens formellt uppfyller den nya tyska definitionen.</p>
<p>Det var egentligen inte meningen att den nya reformlagstiftningen skulle innebära någon genomgripande ändring av CFClagstiftningen, och både förslaget och den slutliga utformningen av författningsändringarna har kommit en hel del oro åstad. Från svensk synpunkt är det intressant att gränsskattesatsen satts så högt. Den föreslås nu sammanfalla med den tyska bolagsskattesatsen. Det är klart att skatten i Tyskland blir högre om man räknar in solidaritetstillägget, 5,5 % av bolagsskatten, och om man som föreslås också tar hänsyn till ”Gewerbesteuer” är det alldeles klart, att bara 25 % framstår som fördelaktigt. Men som</p>
<p>Wassermeyer anmärker är Gewerbesteuer en avdragsgill kostnad och därmed inte en pålaga fullt jämförlig med bolagsskatten.</p>
<p>De som måste betala skatt på sin andel av ett utländskt bolags vinst (Hinzurechnungsbesteuerung – på svenska kanske närmast ”tilläggsskatt”) får nu göra det efter en enhetlig skattesats av 38 % motsvarande 25 % bolagsskatt och 13 % näringsskatt. Det gäller undantag när CFC-bolaget har vinst på aktiv förvärvsverksamhet liksom när bolaget uppburit vinst från ett i Tyskland oinskränkt skattskyldigt bolag.</p>
<p>När det gäller utdelningar från CFC-bolag till aktieägande bolag i Tyskland mildras faktiskt reglerna för skattefrihet för bolags aktieutdelningar som nämnts radikalt genom reformlagstiftningen. Det innebär att man (bortsett från de 5 % som anses motsvara kostnader och därför i princip beskattas) får ta emot utdelningar skattefritt oavsett hur stor ägarandel det gäller och oavsett beskattningen i det utdelande bolagets domicilland. Detta kanske inte alltid kompenseras genom tilläggsskatten. I gengäld verkar vad Wassermeyer kallar en förlossningsskada hos CFC-lagstiftningen bli kvar, nämligen att det bara är skattesatsen i det utdelande bolagets domicilland som räknas, medan man bortser från att detta bolag i sin tur kan ha uppburit vinster som underkastats hög beskattning i något tredje land.</p>
<p>Men resten av de nya ändringarna är skärpningar. Den skattesats på 38 % som skall tillämpas på tilläggsskatten är högre än den gamla bolagsskatten, och finansiella inkomster inom koncern var undantagna från näringsskatt. Det ser också ut som om tilläggsskatten skall utgå fullt ut även om mottagande bolag gjort förluster.</p>
<p>Den ändring som framstår som mest kontroversiell gäller undantaget från tillämpning av skatteavtal när det gäller finansiella inkomster (”Zwischeneinkünfte mit Kapitalanlagecharacter”) definierade som ett utländskt holdingbolags inkomst förvärvad genom ”innehav, förvaltning, värdevidmakthållande eller värdestegring av betalningsmedel, fordringar, värdepapper, andelar eller likartade tillgångar”. Fortfarande gäller visserligen att detta undantag från skatteavtalsreglernas tillämpning inte gäller när förvaltningen gäller en egen aktiv verksamhet hos det utländska bolaget.</p>
<p>Men det tidigare undantaget när inkomsten härrörde från mer än 10%-iga andelsinnehav i det utländska holdingbolaget har nu begränsats till de fall där den skattskyldiga kan visa att samma vinster antingen i den stat där bolaget har sin ledning eller sitt domicil varit föremål för en minst 25 %-ig beskattning.</p>
<p>En annan skärpning gäller finansiella inkomster som hänför sig till finansieringen av utländska fasta driftställen eller utländska bolag, som tillhör samma koncern som det utländska holdingbolaget och som uteslutande eller nästan uteslutande bedrivit aktiv näringsverksamhet (definierad i § 8 Abs. 1 Nr. 1–6 AStG). I dessa fall beräknades tilläggsskatten tidigare på 60% av dessa finansiella inkomsters andel av holdingbolagets tilläggsskatteunderlag, men nu är procenttalet 80 %. Belastningen i dessa fall har alltså hoppat upp från 30 % x 60 % = 18 % till 38 % x 80 % = 30,4 % plus i båda fallen 5,5 % av skattebeloppet som solidaritetstillägg.</p>
<p>En ytterligare komplikation redovisas på ett intressant sätt av Hahn, som i en artikel behandlar Europadomstolens avgörande i ICI-målet.   Enligt hans uppfattning är det bara en tidsfråga när CFC-lagstiftning riktad mot bolag i medlemsstater förklaras ogiltig. I och för sig kanske det kan sägas att det hör till undantagen att sådan lagstiftning blir tillämplig inom EU, om man bortser från territorier som Kanalöarna, vilka undantagits från skattesamarbetet. Men sänker man inte ribban längre ner än till 25 %, kan det långtifrån uteslutas att en del andra europeiska jurisdiktioner, främst naturligtvis Irland, kan komma i eller bli kvar i farozonen.</p>
<h2>6 Kompenserande skärpningar</h2>
<p>En hel del av vad som nu föreslås – dock inte de CFC-regler som nyss berörts – innebär skattelättnader, och dessa vill man delvis finansiera genom en basbreddning. Bland de åtgärder som föreslås i det hänseendet är en drastisk skärpning av reglerna om underkapitalisering, där ”safe haven”-reglerna för tillåten relation mellan skuld och egenkapital skärps från 3:1 till 1,5:1, för holdingbolag från 9:1 till 3:1. Safe haven-regeln för vinstrelaterade lån har helt avskaffats. När safe haven-regler inte är tillämpliga åligger bevisbördan det skattskyldiga bolaget, som måste visa att motsvarande villkor skulle erhållits av en främmande tredje man eller att det gäller medelsanskaffning för att finansiera vanliga kreditaffärer (Mittelaufnahmen zur Finanzierung banküblicher Geschäfte). Dessutom tillämpas de nya reglerna också på utländska bolags fasta driftställen i Tyskland och på handelsbolag.</p>
<p>Tyskland försökte länge få grepp om underkapitaliseringsproblemet genom rättspraxis, men skattedomstolarna var inte särskilt tillmötesgående, och till slut fick man lagstifta. Den existerande lagstiftningen kan betraktas som ett moderat ingrepp, medan de nya reglerna måste karakteriseras som förhållandevis hårda. De bör kanske ses som ett utflöde av att dubbelbeskattningen av utdelad vinst nu återinförs, om än med viss modifikation. Övergångsregeln föreskriver för företag med kalenderårsredovisning att de nya reglerna tillämpas redan från 1 januari 2001 (senare för dem med brutet räkenskapsår). Eftersom det är förhållandena vid beskattningsårets ingång som är tillämpliga förefaller det som om snabb aktion kan vara av nöden för åtskilliga företag.</p>
<p>En nedjustering av avskrivningssatserna föreslås också. De sänks vid degressiv avskrivning från tre till två gånger den lineära avskrivningssatsen, med maximum 20 mot tidigare 30 %. Lineär avskrivning på byggnader i näringsverksamhet tillåts med 3 mot tidigare 4 %. Förbundsrådet uppmanade också regeringen att revidera avskrivningstabellerna med verkan från 1 januari 2001 för att säkra det förväntade skatteuttaget efter den nya skattesänkningslagen. Detta kan förväntas få en del företag att accelerera sina investeringsplaner.</p>
<p>Restriktioner drabbar också de tidigare generösa reglerna om ”Teilwertabschreibung” (delvärdesavskrivning), med andra ord en särskild nedskrivning som i första hand kan företas när det samlade värdet av företagets tillgångar befinns understiga det skattemässiga restvärdet. Inga tvingande regler finns för sådan avskrivning, som närmast brukar komma i fråga när återanskaffningsvärdet har sjunkit. Här kan man nu också notera att återförd delvärdesavskrivning på aktier också i fortsättningen skall beskattas, även om kapitalvinsten i övrigt blir skattefri. För övrigt föreslås inte överraskande att förluster på aktier inte längre skall få dras av när motsvarande vinster är skattefria.</p>
<p>Man rättar också till fusionsreglerna så att det inte skall vara möjligt att göra en skattefri uppjustering av skattemässiga restvärden. Tyskland hade tidigare ”step-up”-regler som möjliggjorde ett avsteg från kontinuiteten i samband med omorganisation av företag. Dessa har nu avskaffats, vilket innebär en relativ försämring av aktiebolagens skattesituation i jämförelse med handelsbolagen. I fråga om de senare gäller liksom tidigare att det är tillgångarna i bolaget eller en andel av dem som avyttras, varför förvärvaren får utnyttja anskaffningsvärdet som bas för fortsatta avskrivningar. I Sverige har vi som bekant tolkat innebörden av handelsbolagens egenskap av juridiska personer så, att det är bolagsandelen som sådan som avyttras, medan redovisningen av bolagets vinst och förlust följer kontinuitetsprincipen.</p>
<p>En ytterligare skärpning, som beslutats tidigare men dras tillbaka i den föreslagna kompletteringslagstiftningen, skulle varit avskaffandet av den 50-procentiga skattenedsättningen vid avveckling av rörelse i samband med att näringsidkaren når pensionsåldern (55 år) eller blir arbetsoförmögen. Denna nedsättning kan åtnjutas bara en gång i livet.</p>
<h2>7 Ikraftträdande</h2>
<p>Det nya systemet avses komma i tillämpning från och med beskattningsåret 2001 eller det brutna beskattningsår som börjar 2001. Detta kan betyda en del inlåsningseffekter, särskilt när man väntar med avyttring till dess bolags aktieportföljer kan avyttras utan vinstskatt. I fråga om utdelning gäller de gamla reglerna ännu för utdelningen 2001 av 2000 års vinster, och vid brutet räkenskapsår ännu längre. Utdelning av skattefri vinst från utlandet bör av detta skäl uppskjutas till 2002 eller senare. Förtäckt utdelning och anteciperad utdelning från ett GmbH går under de gamla reglerna bara om den betalas under det sista räkenskapsår som börjar före 1 januari 2001.</p>
<p>Övergångsbestämmelserna var utformade med sikte på att den parlamentariska behandlingen skulle avslutas under våren. På den punkten blev man besviken, när förbundsrådet, den kammare som sammansätts av delegater från förbundsländerna, den 17 mars avslog propositionen utan att kunna samla sig kring ett motförslag.</p>
<p>Spådomarna hur det skulle gå i fortsättningen växlade starkt. Det var visserligen inte överraskande att förbundsdagen i maj accepterade ett reviderat förslag. Att det skulle bli möjligt före de parlamentariska ferierna att få ett kompromisspaket genom förbundsrådet den 14 juli, så som nu skedde, var det långtifrån alla som trodde.</p>
<h2>8 Slutord</h2>
<p>Tyskland har aldrig varit ett lågskatteland, och de som velat hävda principen att hög beskattning är ett hinder för tillväxten har särskilt under tidigare perioder haft en hel del att förklara bort just i det sammanhanget. Nu verkar det emellertid som om utvecklingen hunnit ifatt också Tyskland. Det är inte bara ett bekymmer för skattelagstiftaren att förmögna tyskar placerar sina pengar i utlandet och låter bli att deklarera sina räntor och utdelningar. Det verkar också skralt med den utländska investeringslusten. Införlivandet av de nya förbundsländerna efter murens fall har också medfört betydande finansiella problem. Det som slår en utomstående betraktare är i hur hög grad den rödgröna förbundsregeringen har visat sig kunna läsa skriften på väggen. Det framstod alltid som en smula märkligt att den reformvåg, som inleddes i Margaret Thatchers Storbritannien och Ronald Reagans USA aldrig riktigt svepte med sig Helmuth Kohls Tyskland. När den nu kommer, är det ironiskt nog med andra partier vid makten.</p>
<p>Det är också påfallande hur den akademiska kritiken mot den nya reformen tagit långt skarpare former än den som kommit från näringslivet och konsultkretsarna. Professorer i mängd har dragit fram principiella och rättssystematiska skäl till att reformen måste avvisas som feltänkt och osystematisk. Samtidigt har man inom affärslivet sett den nya reformaktiviteten som nyttig och välbehövlig, och detta förklarar resultatet, som blev att reformen trots regeringsblockets minoritetsställning i förbundsrådet ändå lyckades samla en majoritet också där.</p>
<p>Det måste å andra sidan konstateras, att reformen knappast innebär någon drastisk nedskärning av skattebördan. Skärpningar av t.ex. avskrivningsreglerna och reglerna om underkapitalisering, kanske också CFC-reglerna, tar tillbaka åtskilligt av lättnaderna. Dessutom finns näringsskatten kvar, visserligen i stort sett avskaffad för enskilda firmor och handelsbolag men fullt ut för aktiebolagen. Dubbelbeskattningen av utdelad vinst har delvis återinförts, samtidigt som det finns svåradministrerade restriktioner för kostnadsavdragen. De totala skattesatserna för bolag och fysiska personer gör inte Tyskland till ett lågskatteland.</p>
<p>Däremot finns det skäl att se upp med de möjligheter Tyskland med de nya reglerna kan komma att erbjuda för vad man i Tyskland efter amerikanskt mönster kallar ”dividend stripping” och vi i Sverige länge, innan skalbolagslagstiftningen kom till, brukade kalla ”Lundin-transaktioner”.   Det är också rimligt att räkna med att företag som vill kringgå svensk skatt på kapitalvinst vid avyttring av aktier kommer att vara intresserade av att i den mån tillfälle erbjuds ta fram eventuell vinst i ett tyskt koncernföretag, även om det naturligtvis är mer sannolikt att hugade spekulanter håller sig till de väl uppbanade holländska stigarna eller ser på vilka möjligheter Danmark erbjuder. Lockelsen att använda tyska basbolag bör rimligtvis dämpas av den svårgenomskådliga CFC-lagstiftningen. Det kommer säkert att dröja något innan internationella skatteseminarier programmeras för presentation av Tysklands möjligheter som skatteasylland, och ännu längre innan det blir fråga om några stora kapitalflöden. Det måste påpekas, att reformen föreslagits och genomförts utan den grundliga diskussion av möjliga nya missbruk och kryphål som man borde ha kunnat vänta sig.</p>
<p>Det bör inte heller glömmas att den tyska författningsdomstolen (Bundesverfassungsgericht) många gånger tidigare visat betydande frimodighet i bedömningen av skattelagstiftningens förenlighet med grundlagen. Antydningar har inte saknats om att domstolen kanske kommer att få se närmare på hur den praktiska avvecklingen av den kommunala näringsskatten för fysiska personer genom avdrag från och avräkning mot den i stor utsträckning federala inkomstskatten påverkar den ömtåliga – och grundlagsreglerade – balansen mellan federala och kommunala finanser.</p>
<p>Också EG-domstolen kan tänkas få tillfälle att nagelfara de nya bestämmelserna. Uppföljningen av Eurowings-fallet kommer närmast i åtanke, men också, som tidigare antytts (över not 28) frågan om CFC-lagstiftningens tillämplighet gentemot andra medlemsstater. En annan punkt där förenligheten av den nya lagstiftningen med EU:s regler verkar problematisk gäller utländska värdepappersfonder (”Investmentfonds”). Medan Kapitalanlagegesellschaftsgesetz har ändrats och förenklats så att andelsinnehavarna i fortsättningen bara behöver skatta för hälften av utdelningen och annan avkastning av innehavet, gäller ingen halvering alls för utdelning från utländska fonder. Dessa kan förmodligen anses diskriminerade redan genom gällande lagstiftning, och än mer nu.</p>
<p>Det finns också skäl att tro att på litet längre sikt reformens förenlighet med EU:s Code of Conduct och de nya reglernas rätta plats i Primarolo-kommitténs bedömning kommer att aktualiseras. Någon egentlig beredskap härför har inte uttryckts officiellt.</p>
<h2>Bilaga 3</h2>
<h2>Enkätunderökning om svenska företags utländska dotter- och intressebolag</h2>
<p>Utredningen om vissa internationella företagsskattefrågor beställde i september 1999 en enkätundersökning angående svenska företags utländska dotterbolag. År 1998 fanns det i Sverige ca 23 088 koncerner med varierande storlek. Av dessa hade 2 339 utländska dotterbolag. Undersökningen genomfördes under hösten 1999 av SCB. Syftet med enkäten var att få information om i vilken utsträckning svenska aktiebolag har dotter- och intressebolag i vissa länder och vilken typ av verksamhet som bedrivs i dessa bolag.</p>
<h2>Undersökningen</h2>
<p>De länder och andra jurisdiktioner som undersökningen omfattar är de där bolagsbeskattningen kan antas vara betydligt lägre än i Sverige, främst länder som Sverige saknar skatteavtal med (länder på listan). De uppgifter som eftersöktes var till exempel företagets totala intäkter och antalet anställda.</p>
<p>Urvalsramen bestod av 2 339 koncerner med dotterbolag i utlandet enligt koncernregistret 1998 och den kartläggning av svenskägda företag med verksamhet i utlandet som SCB utfört 1997. Härigenom har undersökningen fått en mycket bra täckning av de koncerner som har dotterbolag i utlandet. Då information inte fanns tillgänglig i urvalsregistren över koncerner med koppling till enbart utländska intressebolag, har dessa inte kunnat införlivats i undersökningen. De undersökta koncernerna har dock tillfrågats om kopplingar till intressebolag. Urvalsramen delades in i fem grupper för att öka precisionen i undersökningen och samtidigt kunna begränsa antalet undersökta koncerner. I första gruppen ingick de koncerner (svenskägda och utlandsägda) som hade dotterbolag i första ledet i ett land på listan enligt koncernregistret och/eller hade dotterbolag i något led i ett sådant land med anställda enligt kartläggningen 1997. Denna grupp bestod av 379 koncerner vilka alla ingick i undersökningen. Den andra gruppen utgjordes av de 99 största koncernerna räknat efter antalet anställda inom Sverige. Samtliga dessa 99 koncerner ingick i undersökningen. I tredje gruppen ingick 139 koncerner som var nya i förhållande till kartläggningen 1997. Eftersom vi inte visste om de hade dotterbolag med anställda i något land på listan hamnade de i denna grupp. Alla koncerner i grupp tre ingick i undersökningen. De kvarvarande 1 501 svenskägda koncernerna utgjorde grupp fyra. Av dessa valdes 278 slumpmässigt att ingå i undersökningen. De 221 utlandsägda kvarvarande koncernerna utgjorde grupp fem. Ett slumpmässigt urval på 48 av dessa ingick i undersökningen. Totalt ingick 943 koncerner i undersökningen, dvs. ca 40 % av alla koncerner i urvalsramen.</p>
<p>Sammanlagt svarade 636 koncerner på enkäten, dvs. svarsfrekvensen var ca 67 %. Bortfallet på ca 33 % fördelar sig enligt tabell 1.</p>
<p>Procentuellt sett var bortfallet störst i grupp fyra, dvs. bland de svenskägda koncernerna. Bortfallet i grupp tre kan till viss del bero på att de inte har haft dotterbolag i utlandet och därför inte svarat på enkäten. Till denna del handlar det om övertäckning inom urvalsramen och dessa koncerner borde ha exkluderats från undersökningen.</p>
<p>Förutom det bortfall som uppkommer då en koncern inte medverkat i undersökningen tillkommer de ofullständiga svarsenkäterna, dvs. då den tillfrågade koncernen inte svarat på enstaka frågor. Detta partiella bortfall varierar från 4 till 12 % beroende på vilken fråga det handlar om. Den fråga som har det största partiella bortfallet är frågan om finansiella intäkter.</p>
<p>Bortfallets betydelse för den statistiska analysen beror i hög grad på om det är selektivt eller ej. Om ett flertal i en grupp koncerner med en viss gemensam egenskap vägrar att delta i undersökningen kommer vi att underskatta just denna egenskap. Selektion i bortfallet kan leda till såväl undersom överskattning. För att öka svarsfrekvensen kontaktades de koncerner som inte svarat per telefon. De skäl som då angivits till varför koncernen inte svarat ger inte någon indikation om att beslutet att inte delta i undersökningen är kopplat till koncernens förhållanden eller ämnet för frågorna. Sålunda kan bortfallet behandlas som slumpmässigt. Huruvida detta även gäller för det partiella bortfallet är ovisst. Det finns utvecklade metoder för att kompensera för partiellt bortfall, men för att finna rätt metod behöver man veta orsakerna till bortfallet. SCB har valt att behandla det partiella bortfallet som slumpmässigt och därför gjort medelvärdesimputeringar för de svar som koncernen inte lämnat. Detta innebär att de koncerner i en viss urvalsgrupp som inte svarat på den aktuella frågan har tillskrivits medelvärdet av det svar som lämnats av de andra koncernerna inom samma urvalsgrupp. Samma princip har tillämpats vid den justering av vikterna som SCB har gjort avseende de ej medverkande koncernerna. Denna metod för bortfallskompensation innebär att bortfallet inte påverkar det slutgiltiga resultatet förutsatt att antagandet om slumpmässigt bortfall är korrekt.</p>
<p>Då bortfallet är relativt högt och då det förekommer partiellt bortfall i undersökningen bör resultatet tolkas med viss försiktighet. Det innebär att resultatet endast ska tolkas som en indikation på i vilken storleksordning den eftersökta informationen ligger.</p>
<h2>Resultat</h2>
<p>I tabellerna nedan redovisas resultaten av den statistiska bearbetningen av enkätmaterialet. De uppgifter som redovisas är populationens uppräknade värden, dvs. skattningar av variablerna för hela populationen.</p>
<p>I tabell 2 är redovisningen uppdelad på utlandsägda och svenskägda koncerner. Av de koncerner som undersöks är 315, ca 13 %, utlandsägda. Med det menas att det svenska moderbolaget i sin tur har utländska ägare. Vid rubriken Antal anställda redovisas hur många anställda koncernerna har i hela världen, dvs. inte endast i Sverige och de utvalda länderna. Därefter redovisas antalet dotterbolag (DB) och intressebolag (IB). Definitionen av vad som är dotter- eller intressebolag är densamma som enligt svensk årsredovisningspraxis. I undersökningen skall även indirekt ägda företag ingå. Detsamma gäller uppgiften om antal DB.</p>
<p>Vid rubriken antal DB redovisas koncernernas totala antal dotterbolag medan antalet dotterbolag i de efterfrågade länderna redovisas under rubriken DB i vissa länder. På motsvarande sätt redovisas intressebolagen. Utan en fördjupad analys av undersökningen går det inte att säga om de utlandsägda koncernerna skiljer sig från de svenskägda vad gäller antalet utländska dotterbolag eller deras huvudsakliga verksamhet.</p>
<p>Av tabell 3 framgår i vilken utsträckning dotterrespektive intressebolag är finansiella eller icke-finansiella bolag. Som finansiella bolag räknas här de som antingen angivit den SNIkoden eller de där de finansiella intäkterna överstigit 20 procent av de totala intäkterna. För ytterligare information om definitioner, se frågeblanketten.</p>
<p>Det kan konstateras att antalet intressebolag är relativt litet jämfört med antalet dotterbolag i de berörda länderna. Intressebolagen förefaller dock inte vara generellt sett mindre än dotterföretagen (mätt med enkätens variabler). Det kan också konstateras att antalet företag med finansiell verksamhet sådan som den definierats i undersökningen endast utgör ca 10 % av det totala antalet företag. En ändring av gränsen till att de finansiella intäkterna måste överstiga 80 % av de totala intäkterna ger dock endast en marginell förändring av andelen finansiella bolag till ca 9 %.</p>
<p>Med resultat menas resultatet efter skatter. Det faktum att ett antal företag betalar skatt trots att resultatet är negativt kan bero på att den skatt de betalar inte baseras på verksamhetens resultat.</p>
<p>I tabell 4 redovisas de ekonomiska variablerna uppdelade på de fem länder som hade störst skattningar för variabeln ickefinansiella intäkter. Det bör påpekas igen att spridningen inom grupperna är så stor och antalet observationer så få att resultatet är väldigt känsligt för bortfallet. Med andra ord skulle ordningen kunna bli en annan, eller andra länder vara med i tabellen, om ytterligare enkäter hade besvarats. Med anställda menas här antalet anställda i de aktuella koncernen i dessa länder. Med utdelning menas utdelning som dotter- eller intressebolagen mottagit från andra bolag längre ned i koncernträdet.</p>
<p>Av länderna med störst icke-finansiella intäkter ligger Hong Kong i topp, följt av Portugal och Taiwan. Alla dessa länder är kända som lågkostnadsländer för tillverkning av produkter. Sammanlagt står dessa tre länder för mer än 66 % av de totala intäkterna. För Hong Kong, Portugal, Taiwan, Chile och Ghana utgjorde de finansiella intäkterna i genomsnitt ca 0,46 % av deras totala intäkterna.</p>
<p>I tabell 5 redovisas de fem länder som hade störst finansiella intäkter. Det bör återigen påpekas att ytterligare uppföljning av såväl icke medverkande koncerner som det partiella bortfallet skulle kunna påverka denna fördelning. I tabellen finner vi i huvudsak helt andra länder i topp jämfört med tabell 4 De tre länderna med störst finansiella intäkter är Luxemburg, Estland och Guernsey. Dessa tre länder svarar för ca 60 % av de totala finansiella intäkterna. För Luxemburg, Estland, Guernsey, Jamaica och Liberia utgjorde de finansiella intäkterna i genomsnitt ca 33,2 % av deras totala intäkter.</p>
<p>I undersökningen frågade man om koncernens utländska företags verksamhetsområde. En redovisning för detta återfinns i tabell 6. Här ser vi att landtransport (sni kod 60) utgör ca 26 % av den totala utländska verksamheten. En i huvudsak finansiell verksamhet, finansförmedling (sni kod 65), anges som tredje största verksamhet utomlands med ca 12 % av den totala verksamheten. De sex största uppräknade verksamheterna utgör ca 73 % av den totala verksamhet som koncernerna haft utomlands i de undersökta länderna.</p>
