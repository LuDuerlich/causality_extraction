<h1>Sammanfattning</h1>
<h2>Uppdraget</h2>
<p>Miljövårdsberedningen har haft regeringens uppdrag att ”medverka i arbetet med att ta fram strategier för utveckling av ett ekologiskt hållbart näringsliv genom att förbereda och inleda en dialog med delar av näringslivet om dess arbete med en hållbar utveckling”. I uppdraget har också ingått att analysera hinder och möjligheter och ge förslag till fortsatta strategier.</p>
<h2>Dialogerna Bygga/Bo och Framtida handel</h2>
<p>Beredningen har inlett två dialoger med företag valda utifrån olika samhällsfunktioner. I den ena dialogen kallad Bygga/Bo, har tjugo företag och tre kommuner deltagit. Företagen är fastighetsförvaltare, byggherrar, entreprenörer, arkitekter och konsulter, leverantörer, bank och försäkringsbolag samt telekomföretag.</p>
<p>Den andra dialogen fokuserar på framtidens handel med dagligvaror och har kallats Framtida handel. Dialogen har omfattat detaljhandel, transportörer, livsmedelsindustri och IT-sektorn – totalt har sexton företag deltagit.</p>
<p>Vi har valt en bred sammansättning av grupperna eftersom vi tror att framtidens lösningar kräver samarbete över gränserna.</p>
<p>De två dialogprojekten kan betraktas som pilotprojekt för att testa möjligheterna att i en öppen framtidsinriktad dialog hitta vägar till en hållbar utveckling.</p>
<p>Med hjälp av metoden framtidsbaserad strategiteknik (s.k. backcasting) har företag och kommuner i respektive dialogprojekt utvecklat och enats om en vision för en mer hållbar utveckling fram till år 2025. Utifrån visionen har grupperna tagit fram mål på lång och medellång sikt och strategier för att nå målen och visionen.</p>
<p>Våra byggnader och lokaler svarar för en stor andel av miljöbelastningen och därför finns inom bygg- och fastighetssektorn en betydande potential att bidra till en hållbar utveckling. Energi- och resurseffektivisering, god inomhusmiljö och sunda materialval har identifierats som de viktigaste områdena för en sådan utveckling och Bygga/Bo-gruppen har tagit fram mål för dessa områden.</p>
<p>Målen på energiområdet innebär att inga fossila energikällor används till uppvärmning eller varmvattenberedning efter år 2025, att mer än hälften av energibehovet över året kommer från förnyelsebara energikällor år 2015 och att användningen av köpt energi har minskat med 30 procent till år 2025 jämfört med år 2000. För materialval är målet att byggsektorn senast år 2008 har fasat ut användningen av de skadliga metaller och ämnen som omfattas av regeringens riktlinjer. Ett annat mål är att alla nya hus och minst 30 procent av det befintliga beståndet år 2010 är deklarerade och klassificerade med avseende på byggnadsrelaterad hälsa och miljöpåverkan. Ytterligare ett mål är att avfallsmängderna från ny- och ombyggnad till deponi ska reduceras med 90 procent till år 2025 jämfört med år1994.</p>
<p>För att förverkliga målen har gruppen enats om fortsatt arbete inom upp till åtta strategiska åtgärdsområden: hållbar samhällsbyggnad, användning av bästa möjliga teknik och utveckling av ny teknik, forskning och utveckling, upphandling med livscykelperspektiv och helhetssyn, samordning av bygg- och förvaltningsprocessen, miljöklassning av bostäder och lokaler, marknadsföring av miljölösningar, hållbar förvaltning.</p>
<p>Stora strukturförändringar kan komma i handeln med dagligvaror, om t.ex. elektronisk handel slår igenom. Det kan leda till en ökad miljöbelastning men kan också, vid rätt utbyggd logistik, ge miljövinster. Nya lösningar för transporter och varudistribution är mycket angelägna för att bland annat minska utsläppen av koldioxid. handelns transporter av dagligvaror samt hushållens inköpsresor) och väsentligt större andel förnybara energikällor i livsmedelskedjan. Dialoggruppen har också enats om mål för utfasning av skadliga ämnen.</p>
<p>Dialoggruppen har identifierat fem strategiska åtgärdsområden: samverkan mellan branscher och trafikslag, utveckling, upphandling och införande av ny teknik, forskning och utveckling, hållbar utveckling präglar hela företaget, ökad miljöanpassning av varor inklusive att synliggöra varornas miljöpåverkan.</p>
<p>Dialoggruppen Framtida handel vill också starta ett antal pilotprojekt, bland annat om samordning av transporter i storstäder och i glesbygd, om kombitransporter, om system för e-handel och om drivmedels- och fordonsteknik.</p>
<p>Miljövårdsberedningen bedömer att dialogerna lett fram till spännande visioner för en mer hållbar framtid, till ambitiösa mål och till goda strategier för att ta sig mot målen. I båda dialogerna finns också förslag om en fortsättning för att fördjupa, utveckla och konkretisera arbetet inom strategiska åtgärdsområden. Företagens VD:ar, kommunalråden från deltagande kommuner och miljörespektive näringsministern har i oktober 2000 enats om att fortsätta de två dialogerna i ytterligare ett år i syfte att nå fram till överenskommelser om konkreta åtgärder inklusive uppföljning och utveckling.</p>
<p>Det finns inom de två dialogerna, enligt vår bedömning, en stor potential att få igång ett konkret och aktivt arbete som kan ge viktiga bidrag till att nå många av de femton miljökvalitetsmål som fastställts av regering och riksdag.</p>
<p>De två dialoggrupperna har också identifierat ett antal åtgärder som staten bör vidta för att det ska vara möjligt att nå målen. Båda projekten förordar skattedifferentiering för att ge drivkrafter till miljöanpassning. Staten bör se över energiskatterna och utforma system som stimulerar användning av förnybara energikällor. Bygga/Bo-gruppen vill ha ett differentierat skatteuttag kopplat till miljöklassning av byggnader. Båda grupperna framhåller att staten bör vara ett föredöme och utnyttja sin beställarroll för att driva fram hållbara lösningar. Resurser till forskning och utveckling inklusive kompetensutveckling och erfarenhetsåterföring efterfrågas liksom resurser för att sprida information om de framtagna strategierna.</p>
<p>Resultatet av dialogerna har redovisats i två särrapporter, Tänk nytt, tänk hållbart! – att bygga och förvalta för framtiden  och Tänk nytt, tänk hållbart! – en dagligvarukedja för framtiden . Dessa särtryckta rapporter är också bilagor till detta betänkande.</p>
<h2>Strategier för ett hållbart näringsliv</h2>
<p>Det kommer att krävas stora förändringar för att klara framtidens miljöutmaningar och få en hållbar utveckling. Det behövs därför nya lösningar särskilt för energiförsörjning och transporter, och näringslivet har här en nyckelroll.</p>
<p>Många åtgärder som företag kan genomföra är lönsamma samtidigt som de ger miljövinster. Resurseffektivisering och optimering av befintliga system ger ofta kostnadsminskningar; det finns gott om exempel på sådana investeringar med korta återbetalningstider. Men även miljödriven produktutveckling kan ge god utdelning för företaget på marknaden.</p>
<p>Miljöarbetet i företagen har utvecklats väsentligt under det senaste årtiondet. Allt fler företag granskar och försöker begränsa de negativa miljöeffekterna av sina produkter och tjänster. Drivkrafterna kan vara marknadskrav, märkesförstärkning eller hot om lagstiftning. Företagen kan också vilja gardera sig mot obehagliga överraskningar som kan dyka upp på marknaden om produkten blir förknippad med negativ påverkan på hälsa eller miljö.</p>
<p>Miljövårdsberedningen bedömer att det kommer att behövas teknikgenombrott, helt nya affärskoncept, nya synsätt och nya sorters samarbeten för att lösa framtidens miljöutmaningar. Få företag bedriver i dag ett sådant miljöorienterat förnyelsearbete. För att ge företagen incitament för de nya lösningar som behövs på sikt och som måste börja utvecklas i dag krävs det, enligt vår bedömning, betydande skärpningar av styrmedlen.</p>
<p>Vi anser att de styrmedel som föreslagits av företagen i dialoggrupperna har stor potential att bidra till att nå miljökvalitetsmålen och bör övervägas av regeringen.</p>
<p>Vi föreslår att regeringen utreder möjligheterna att förbättra tillgången till riskkapital för miljödriven produktutveckling. Vi stödjer också Miljöteknikdelegationens förslag om att underlätta export av svensk miljöteknik och av produkter och tjänster som klarar högt ställda miljökrav liksom förslag i betänkandet ”Statens insatser för form och design” (SOU 2000:75) om ökade insatser för få in miljöhänsyn tidigt i produktutvecklingen.</p>
<p>Vi menar att dialoger och överenskommelser kan ge den insikt som behövs för att få igång ett mer genomgripande förändringsarbete. Vi anser därför att dialog och överenskommelser bör användas som ett väsentligt komplement till andra styrmedel.</p>
<p>Erfarenheterna från våra två dialoger är hittills goda. Det finns dock ett antal aspekter som måste beaktas vid dialoger och överenskommelser med näringslivet. Det handlar om konkurrensneutralitet, småföretagens möjligheter, risk för fripassagerare och behovet av insyn och öppenhet. Vi föreslår därför ett antal riktlinjer för att dessa aspekter ska beaktas. Flera andra länder har fastställt sådana ramverk för överenskommelser mellan stat och näringsliv i lag, och vi föreslår att en särskild utredning får i uppgift att se över om det behövs ett ramverk som är fastställt genom lag. I uppdraget bör också ingå att utreda hur överenskommelser och åtaganden förhåller sig till de krav som ställs i miljöbalken. Vi menar vidare att det behövs en utvärdering av de överenskommelser och åtaganden som hittills finns i Sverige inklusive hur överenskommelserna efterlevts.</p>
<p>Hållbar utveckling är en process som kräver framtidsinriktade dialoger i alla sektorer och på alla nivåer i samhället - lokalt, regionalt och nationellt. Initiativ till sådana dialoger kan tas av många parter, t.ex. ideella organisationer, fackförbund, branschorgan, kommuner och myndigheter.</p>
<p>Staten har ett särskilt ansvar för att få igång ett sådant framtidsarbete som kan överbrygga gapet mellan de korta tidshorisonter som gäller för de flesta aktiviteter i samhället och de långa tidsperspektiven för förändringar i vår miljö. Regeringen bör därför gå i spetsen för utvecklingen genom att inrätta en särskild sammanhållande funktion som kan genomföra sektorsövergripande dialoger med näringslivet, men också inspirera och stödja andra aktörer att ta initiativ till dialoger om framtiden. Sektorsmyndigheterna har i sin pådrivande roll ett viktigt ansvar för att initiera förändringar. Vi föreslår också att regeringen tar initiativ till att få igång framtidsinriktade dialoger på EU-nivå.</p>
<p>Genom dialoger kan samhället förbereda sig för en omställning till mer hållbara produkter, tjänster och system som kan tillgodose människors behov utan att äventyra de ekosystem vi är beroende av och utan att minska naturkapitalet. Vi bedömer att de nationer som inleder en sådan utveckling också kommer att ha konkurrensfördelar i framtiden.</p>
