<h1>Sammanfattning</h1>
<h2>Uppdraget</h2>
<p>Sedan nuvarande särskilda regler för personuppgiftsbehandling i Försvarsmaktens och Försvarets radioanstalts verksamheter trädde i kraft år 2007 har det skett en omfattande utveckling och ett reformarbete på personuppgiftsområdet. Bl.a. har Europeiska unionen (EU) enats om en genomgripande dataskyddsreform som genomfördes under våren 2018. Reformen omfattade dels en allmän dataskyddsförordning, dels ett dataskyddsdirektiv som behandlar dataskyddet vid bl.a. brottsbekämpning, lagföring och straffverkställighet. En konsekvens av EU:s reform är att den svenska personuppgiftslagen har upphävts och att all personuppgiftslagstiftning som anknyter till denna lag därför behöver ses över och anpassas.</p>
<p>Verksamheter inom försvar och nationell säkerhet är uttryckligen undantagna från EU:s lagstiftningskompetens. Viss verksamhet vid Försvarsmakten och Försvarets radioanstalt regleras emellertid för närvarande av personuppgiftslagen, varför denna utredning fick i uppdrag bl.a. att göra en översyn av de författningar som reglerar personuppgiftsbehandling inom Försvarsmakten och Försvarets radioanstalt. Utredningen fick även i uppdrag att analysera huruvida rådande lagstiftning är ändamålsenlig för Försvarsmaktens och Försvarets radioanstalts verksamheter och om den är tillräcklig i fråga om skyddet för enskildas personliga integritet.</p>
<h2>Anpassningar och andra ändringar genom två nya lagar</h2>
<p>Tillämpningsområdet</p>
<p>Utredningen föreslår att viss, särskilt angiven verksamhet hos Försvarsmakten och Försvarets radioanstalt även fortsättningsvis ska särregleras i två nya heltäckande och självständiga lagar. Utredningen föreslår samtidigt ett antal ändringar i förhållande till nuvarande regler för personuppgiftsbehandling hos de båda myndigheterna. Bl.a. vidgas tillämpningsområdet för vilka verksamheter hos de båda myndigheterna som omfattas av den särskilda lagregleringen.</p>
<p>Tillåtna rättsliga grunder och behandling för nya ändamål</p>
<p>Som anförts ovan föreslår utredningen vidgade tillämpningsområden för de båda nya lagarna jämfört med nuvarande lagstiftning. De nya lagarna innehåller emellertid också tydliga och uttömmande rättsliga grunder som anger vilka personuppgiftsbehandlingar som omfattas av de båda nya lagarna. För Försvarets radioanstalt införs dessutom bestämmelser om s.k. preciserad finalitet, vilket innebär förbättrad förutsägbarhet om i vilka syften Försvarets radioanstalt får vidarebehandla inhämtade uppgifter.</p>
<p>Rättslig grund för Försvarsmakten – Sveriges försvar och säkerhet</p>
<p>Personuppgiftsbehandling inom Försvarsmaktens huvuduppgifter bör omfattas av en svensk nationell reglering. Försvarsmakten föreslås därför få behandla personuppgifter om det är nödvändig för att planera, förbereda och genomföra verksamhet som rör Sveriges försvar och säkerhet eller internationellt försvars- och säkerhetssamarbete. Uppgiften att bedriva sådan verksamhet ska följa av lag, förordning eller ett särskilt beslut i vilket regeringen har uppdragit åt myndigheten att utföra uppgiften.</p>
<p>Försvarsmakten har bl.a. i uppdrag att upprätthålla och utveckla ett militärt försvar som ytterst kan möta ett väpnat angrepp samt att försvara Sverige och främja svensk säkerhet. Vid höjd beredskap ska Försvarsmakten kunna krigsorganisera, mobilisera och använda alla krigsförband för att möta ett militärt hot mot Sverige och svenska intressen. Krigsorganisationen och planeringen av denna innefattar personuppgiftsbehandling av anställda i Försvarsmakten och andra som på annat sätt är knutna till myndigheten. När Försvarsmakten planerar, förbereder och genomför militära operationer och övningar behandlar myndigheten också uppgifter om de som deltar i operationerna och övningarna. Personuppgiftsbehandling inom underrättelseverksamhet för att lösa Försvarsmaktens militära uppgifter, som inte utgör försvarsunderrättelseverksamhet eller militär säkerhetstjänst, omfattas av bestämmelsen om den rättsliga grunden, liksom att pröva och anpassa teknisk utrustning och tekniska system. Den rättliga grunden ger Försvarsmakten det stöd för personuppgiftsbehandling enligt den föreslagna lagen som krävs inom bl.a. dessa verksamheter.</p>
<p>Rättsliga grunder för Försvarsmaktens försvarsunderrättelseverksamhet och militära säkerhetstjänst</p>
<p>Med vissa ändringar innehåller den föreslagna lagen om behandling av personuppgifter vid Försvarsmakten i huvudsak samma rättsliga grunder för myndighetens försvarsunderrättelseverksamhet och militära säkerhetstjänst som i nuvarande lagstiftning. Kravet att uppgifter om en person får behandlas i försvarsunderrättelseverksamheten endast om personen har anknytning till en preciserad inriktning för försvarsunderrättelseverksamheten tas dock bort.</p>
<p>Rättsliga grunder för Försvarets radioanstalts försvarsunderrättelse- och utvecklingsverksamhet</p>
<p>Också för denna verksamhet innehåller den föreslagna lagen om behandling av personuppgifter vid Försvarets radioanstalt samma rättsliga grunder som i nuvarande lagstiftning. Kravet att uppgifter om en person får behandlas i försvarsunderrättelseverksamheten endast om personen har anknytning till en preciserad inriktning för försvarsunderrättelseverksamheten tas dock bort.</p>
<p>Rättslig grund för Försvarets radioanstalts informationssäkerhetsverksamhet</p>
<p>Av Försvarets radioanstalts instruktion framgår att Försvarets radioanstalt har i uppdrag att vara statens resurs för teknisk informationssäkerhet och ska ha hög kompetens inom informationssäkerhetsområdet. Förslaget till lag om behandling av personuppgifter vid Försvarets radioanstalt innehåller en rättslig grund som innebär att personuppgifter får behandlas i Försvarets radioanstalts informationssäkerhetsverksamhet om det är nödvändigt för att kunna skydda den egna myndigheten eller för att kunna stödja andra verksamheter som är av betydelse för Sveriges säkerhet. Uppgiften att lämna stöd till andra verksamheter ska följa av lag eller förordning eller regeringsbeslut i ett enskilt fall.</p>
<p>Det finns även ett antal tillkommande ändamål för vilka personuppgifter som behandlas i informationssäkerhetsverksamheten bör få behandlas. Personuppgiftsbehandling föreslås få ske om det är nödvändigt för att tillhandahålla information som behövs hos den som tar emot uppgifter om informationssäkerhet samt om det är nödvändigt för att tillhandahålla information som behövs med anledning av samverkan med andra som verkar på informationssäkerhetsområdet såväl inom som utom landet. Detta bör dock bara få ske i den utsträckning det följer av lag eller förordning eller om regeringen i ett enskilt fall beslutar om det.</p>
<p>En nära samverkan mellan försvarsunderrättelseverksamheten och informationssäkerhetsverksamheten är enligt utredningen av stor betydelse. För underrättelseverksamheten är det angeläget att kunna ta del av uppgifter från informationssäkerhetsverksamheten när det gäller att kartlägga allvarliga yttre hot mot samhällets infrastruktur och främmande underrättelseverksamhet. Personuppgifter förslås därför även få behandlas om det är nödvändigt för att tillhandahålla information av detta slag.</p>
<p>Informationssäkerhetsverksamheten är även av betydelse för utvecklingsverksamheten. Personuppgifter som får behandlas i informationssäkerhetsverksamheten förslås därför även få behandlas om det är nödvändigt för att tillhandahålla information som behövs i utvecklingsverksamheten.</p>
<p>Behandling av personuppgifter i allmänt tillgänglig information</p>
<p>För att kunna bedriva en effektiv försvarsunderrättelseverksamhet utöver den information som inhämtas genom hemliga metoder behöver både Försvarsmakten och Försvarets radioanstalt också tillgång till allmänt tillgänglig information. Allmänt tillgänglig information kan vara personuppgifter som kan påträffas vid sökning på internet eller vid sökningar i öppna databaser. Uppgifterna kan vara gratis eller tillgängliga på kommersiell grund. Det kan också röra sig om uppgifter som t.ex. en abonnent på ett eller annat sätt har samtyckt att uppgifterna finns med i elektroniska telefonkataloger eller förteckningar över ip-adresser i olika länder</p>
<p>Personuppgifter som utgör allmänt tillgänglig information föreslås därför få behandlas av Försvarsmakten om det är nödvändigt för planering, förberedelse och genomförande av verksamhet som rör Sveriges försvar och säkerhet eller internationellt försvars- och säkerhetssamarbete, försvarsunderrättelseverksamheten, eller den militära säkerhetstjänsten. Motsvarande föreslås för Försvarets radioanstalt om det är nödvändigt för de ändamål som anges för försvarsunderrättelse- och utvecklingsverksamheten och informationssäkerhetsverksamheten.</p>
<p>Behandling av känsliga personuppgifter</p>
<p>De föreslagna lagarna, liksom de nuvarande, förbjuder behandling av personuppgifter som grundar sig enbart på känsliga personuppgifter. Författningarna innehåller undantag från förbudet genom att andra uppgifter får kompletteras med känsliga uppgifter och att känsliga personuppgifter får användas som sökbegrepp om det är absolut nödvändigt. Känsliga personuppgifter i form av biometriska uppgifter får emellertid behandlas självständigt, medan behandling av genetiska uppgifter föreslås vara helt förbjudet för båda myndigheterna.</p>
<p>Känsliga personuppgifter föreslås emellertid få behandlas utan hinder av dessa regler om den som personuppgifterna rör har lämnat sitt uttryckliga samtycke eller på ett tydligt sätt har offentliggjort uppgifterna. Detta ska dock inte gälla genetiska uppgifter.</p>
<p>Längsta tid för behandling</p>
<p>De föreslagna lagarna reglerar längsta tid för behandling, men innehåller inte – som de nuvarande – regler om bevarande och gallring. Lagarna syftar nämligen till att skydda den personliga integriteten och reglerar inte bevarande och gallring i arkivlagens mening. Jämfört med nuvarande bestämmelser har de därför formuleras om så att det framgår att det är fråga om dataskyddsbestämmelser. Regleringen ska utgå från hur länge personuppgifter får behandlas.</p>
<p>Utökade möjligheter till elektroniskt utlämnande</p>
<p>Regleringen av i vilken utsträckning personuppgifter får lämnas ut på medium för automatiserad behandling moderniseras för att möta de ökade behoven av att kunna kommunicera elektroniskt. För Försvarsmakten blir det tillåtet att lämna ut personuppgifter elektroniskt på annat sätt än genom direktåtkomst om det inte är olämpligt, medan utlämnande från Försvarets radioanstalt är fortsatt mer restriktivt.</p>
<p>Försvarsmakten och Försvarets radioanstalt ska få medge varandra och Säkerhetspolisen direktåtkomst till personuppgifter som har gjorts gemensamt tillgängliga och som behandlas för vissa syften. Även utländska underrättelse- och säkerhetstjänster kan få medges direktåtkomst till uppgifter som Försvarsmakten behandlar för vissa syften, om det t.ex. behövs för samarbetet mot terrorism. Sådan direktåtkomst ska dock endast få medges till personuppgifter i en avskild uppgiftssamling och endast om svenska intressen kan motivera det.</p>
<p>Tillsyn över myndigheternas personuppgiftsbehandling</p>
<p>Både Datainspektionen och Statens inspektion för försvarsunderrättelseverksamheten ska på samma sätt som i dag utöva tillsyn och kontroll över Försvarsmaktens och Försvarets radioanstalts personuppgiftsbehandling.</p>
<p>Konsekvenser för den personliga integriteten</p>
<p>Sammantaget innebär förslagen att skyddet för den personliga integriteten kommer att vara på samma nivå som för närvarande. I viss mån kan intrånget i personlig integritet öka genom de ökade möjligheterna till direktåtkomst som motiveras av starka försvars- och säkerhetsintressen.</p>
<h2>Ikraftträdande och övergångsbestämmelser</h2>
<p>De nya författningarna och ändringarna i de befintliga författningarna föreslås träda i kraft den 1 oktober 2019. Det krävs särskilda övergångsbestämmelser för bestämmelserna om loggning i uppgiftssamlingar. Till de nya lagarna krävs det också övergångsbestämmelser för ärenden om tillsyn eller granskning som rör behandlingen av personuppgifter som har påbörjats före ikraftträdandet men inte hunnit slutföras.</p>
