<h1>Till statsrådet Ingegerd Wärnersson</h1>
<h2></h2>
<p>Genom beslut den 26 mars 1998 bemyndigade regeringen dåvarande statsrådet Ylva Johansson att tillkalla en särskild utredare med uppdrag att lägga fram förslag till ett organ som skall ha till uppgift att värdera hur utländsk yrkesutbildning på gymnasial eller angränsande nivå förhåller sig till motsvarande svensk utbildning och att värdera dokumenterade arbetslivserfarenheter erhållna i ett annat land. Uppdraget avsåg, vidare, att föreslå hur detta organ kan inrymmas i eller knytas till någon statlig myndighet och skulle enligt direktiven vara avslutat i sin helhet senast den 1 oktober 1998. Sedermera förlängdes utredningstiden till den 15 december 1998.</p>
<p>Med stöd av bemyndigandet förordnades den 11 maj 1998 utbildningschefen Bengt Olsson som särskild utredare och utredaren Nina Kowalevska, undervisningsrådet Lisbeth Rudemo och avdelningschefen Ronny Nilsson som sakkunniga i utredningen fr.o.m. den 1 maj 1998. Vidare förordnades den 24 juni 1998 studie- och yrkesvägledaren Barbro Chesterson-Spetz och departementssekreteraren Johan Stålhammar som sakkunniga fr.o.m. den 15 juni 1998.</p>
<p>Utredaren Eva Ragnarsson förordnades den 25 juni 1998 som sekreterare i utredningen på 60 % tjänstgöring fr.o.m. den 15 juni. Berit Jigvall har varit assistent åt utredningen och är ansvarig för produktionen av heloriginal.</p>
<p>Utredningen överlämnar härmed betänkandet Validering av utländsk yrkeskompetens. Uppdraget är härmed slutfört.</p>
<p>Stockholm i december 1998</p>
<p>Bengt Olsson</p>
<p>Eva Ragnarsson</p>
