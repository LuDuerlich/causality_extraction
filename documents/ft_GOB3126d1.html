<h1>Till statsrådet och chefen för</h1>
<h2>Socialdepartementet</h2>
<p>Genom regeringsbeslut den 7 maj 1998 bemyndigades dåvarande statsrådet och chefen för Socialdepartementet Margot Wallström att tillkalla en narkotikakommission med uppdrag att göra en utvärdering av samhällets narkotikapolitiska insatser sedan mitten av 1980-talet och lägga förslag till sådana effektiviseringar av narkotikapolitiken som kommissionen skulle finna möjliga. Översynen skulle omfatta lagstiftningen inom området samt insatser för att förebygga missbruk och rehabilitera narkotikamissbrukare och insatser för att begränsa tillgången på narkotika. Kommissionens direktiv (Dir. 1998:18) har bifogats betänkandet som bilaga 1.</p>
<p>Den 6 april 2000 beslutade regeringen om tilläggsdirektiv till kommissionen angående kriminalvårdens behandlingsinsatser. Tilläggsdirektiven (Dir. 2000:29) redovisas i bilaga 2.</p>
<p>Den 25 juni 1998 förordnades EU-parlamentarikern Anneli Hulthén som ledamot och ordförande i kommissionen. Samma dag förordnades som ledamöter i kommissionen dåvarande riksdagsledamoten Widar Andersson (s), konsulten Maria Arnholm, överläkaren Stefan Borg, direktören Gunborg Brännström och chefsåklagaren Ulf Norén.</p>
<p>Den 19 februari 1999 förordnades som sakkunniga i kommissionen kanslirådet Stefan Johansson, Justitiedepartementet, ämnessakkunniga Annika Mansnérus, Socialdepartementet, och kanslirådet Eskil Renström, Finansdepartementet.</p>
<p>Den 10 december 1998 förordnades som ledamöter i en parlamentarisk referensgrupp riksdagsledamoten Maud Ekendahl (m), poliskommissarien Robin Gustavsson (kd), riksdagsledamoten Rinaldo Karlsson (s), riksdagsledamoten Harald Nordlund (fp), riksdagsledamoten Yvonne Oscarsson (v) och riksdagsledamoten Gunnel Wallin (c) samt den 19 februari 1999 riksdagsledamoten Thomas Julin (mp). departementssekreteraren Ralf Löfstedt, den 30 november 1998 redaktören Karin Nilsson Kelly, den 7 december 1998 utredaren Anders Stymne och den 18 januari 1999 hovrättsassessorn Kristina Svartz (tidigare Engholm).</p>
<p>Utredningens assistent har under tiden den 20 oktober 1998 t.o.m. den 10 januari 2000 varit Anna Florell, under tiden den 11 januari 2000 t.o.m. den 17 mars 2000 Anita Arnimo, under tiden den 20 mars 2000 t.o.m. den 10 juli 2000 Cecilia Andersson och från den 31 juli 2000 Cecilia Åström.</p>
<p>Kommissionen överlämnar härmed slutbetänkandet Vägvalet – Den narkotikapolitiska utmaningen (SOU 2000:126).</p>
<p>Stockholm i januari 2001</p>
<h2>Författningsförslag</h2>
<p>Härigenom föreskrivs att det i narkotikastrafflagen (1968:64) skall införas en ny paragraf, 5 a §, av följande lydelse.</p>
<p>Denna lag träder i kraft den 1 juli 2002.</p>
<h2>2. Förslag till lag om ändring i lagen (1974:203) om kriminalvård i anstalt</h2>
<p>Härigenom föreskrivs i fråga om lagen (1974:203) om kriminalvård i anstalt dels  att 29 § skall ha följande lydelse, dels  att det i lagen skall införas en ny paragraf, 61 b §, av följande lydelse.</p>
<h2>29 § 1</h2>
<p>En intagen får ta emot besök i den utsträckning det lämpligen kan ske. En intagen får inte ta emot besök som kan äventyra säkerheten i anstalten eller som kan motverka den intagnes anpassning i samhället eller annars vara till skada för den intagne eller annan. Om en intagen under utredningen av ett disciplinärende hålls avskild från andra intagna, får den intagne också vägras besök i den utsträckning det är oundgängligen nödvändigt för att syftet med utredningen inte skall äventyras.</p>
<p>Om det behövs för att kunna bedöma om en intagen skall få ta emot besök i ett särskilt fall eller om ett besök skall vara bevakat, skall i förväg undersökas om den besökande har dömts eller är misstänkt för brottslig verksamhet. I den utsträckning det behövs skall upplysningar också inhämtas om den besökandes personliga förhållanden i övrigt.</p>
<p>Om det behövs med hänsyn till säkerheten, skall en tjänsteman vid anstalten vara närvarande vid besöket (bevakat besök). Besök av en advokat som biträder den intagne i en rättslig angelägenhet skall vara bevakat bara om advokaten eller den intagne begär det.</p>
<p>Kriminalvårdsstyrelsen får besluta att bevakade besök vid viss anstalt eller anstaltsavdelning får ersättas av besök som sker under sådana förhållanden att den intagne och den besökande inte kan överlämna föremål till varandra.</p>
<p>Som villkor för besök kan av säkerhetsskäl föreskrivas att den besökande underkastar sig kroppsvisitation eller ytlig kroppsbesiktning.</p>
<p>Kriminalvårdsstyrelsen får besluta att samtliga besökande till viss anstalt eller anstaltsavdelning skall kunna kroppsvisiteras, om det behövs med hänsyn till säkerheten eller ordningen vid anstalten eller anstaltsavdelningen. 61 b §</p>
<p>Kriminalvårdsstyrelsen får besluta att kriminalvårdspersonal och andra som utför arbete eller uppdrag vid viss anstalt eller anstaltsavdelning skall kunna kroppsvisiteras, om det behövs med hänsyn till säkerheten eller ordningen vid anstalten eller anstaltsavdelningen.</p>
<p>Denna lag träder i kraft den 1 juli 2002.</p>
<h2>3. Förslag till lag om ändring i lagen (1976:371) om behandlingen av häktade och anhållna m.fl.</h2>
<p>Härigenom föreskrivs i fråga om lagen (1976:371) om behandlingen av häktade och anhållna m.fl. dels  att 11 § skall ha följande lydelse, dels  att det i lagen skall införas en ny paragraf, 22 a §, av följande lydelse.</p>
<h2>11 § 1</h2>
<p>Den häktade får ta emot besök i den utsträckning det lämpligen kan ske. Han eller hon får inte ta emot besök som kan medföra fara från säkerhetssynpunkt. Inte heller får den som är häktad på grund av misstanke om brott ta emot besök som kan medföra fara för att bevis undanröjs eller utredning om brott på annat sätt försvåras.</p>
<p>Om det behövs av säkerhetsskäl eller för att undvika att bevis undanröjs eller utredning om brott på annat sätt försvåras, skall en eller flera personer vara närvarande vid besök.</p>
<p>Under de förutsättningar som anges i andra stycket kan som villkor för besök föreskrivas att den besökande underkastar sig kroppsvisitation. vårdsstyrelsen får besluta att samtliga besökande till visst häkte eller viss häktesavdelning skall kunna kroppsvisiteras, om det behövs med hänsyn till säkerheten eller ordningen vid häktet eller häktesavdelningen.</p>
<p>Om det behövs för att kunna bedöma om den som är häktad skall få ta emot besök i ett särskilt fall eller om ett besök skall vara bevakat, skall det i förväg undersökas om den besökande har dömts eller är misstänkt för brottslig verksamhet. I den utsträckning det behövs skall upplysningar också inhämtas om den besökandes personliga förhållanden i övrigt.</p>
<p>Om försvarares rätt att träffa den som är häktad finns bestämmelser i rättegångsbalken. 22 a §</p>
<p>Kriminalvårdsstyrelsen får besluta att kriminalvårdspersonal och andra som utför arbete eller uppdrag inom visst häkte eller viss häktesavdelning skall kunna kroppsvisiteras, om det behövs med hänsyn till säkerheten eller ordningen vid häktet eller häktesavdelningen.</p>
<p>Denna lag träder i kraft den 1 juli 2002.</p>
<p>Härigenom föreskrivs i fråga om lagen (1996:1156) om receptregister att 3, 4 och 6 §§ skall ha följande lydelse.</p>
<p>Förskrivningsorsak får redovisas endast för de ändamål som anges i första stycket 4, 5 och 6. till någon enskild person göras endast i fråga om den som har lämnat sitt samtycke till det. Förskrivningsorsak får redovisas endast för de ändamål som anges i första stycket 4, 5 och 6.</p>
<p>Kod för förskrivningsorsak får och 8 . Kod för förskrivningsorinte användas som sökbegrepp. sak får inte användas som sökbegrepp.</p>
<p>Denna lag träder i kraft den 1 juli 2002.</p>
<h2>1 Uppdraget och dess genomförande</h2>
<h2>1.1 Direktiven</h2>
<p>Narkotikakommissionens uppgift har varit att göra en utvärdering av samhällets narkotikapolitiska insatser sedan mitten av 1980-talet och med utgångspunkt från denna utvärdering lägga fram förslag till sådana effektiviseringar av narkotikapolitiken som kommissionen finner möjliga.</p>
<p>Kommissionen har enligt direktiven haft att se över lagstiftningen inom området samt insatser för att förebygga missbruk och rehabilitera narkotikamissbrukare och insatser för att begränsa tillgången på narkotika.</p>
<p>I direktiven framhålls att kommissionen i sitt arbete skall utgå från den restriktiva grundsyn som präglar svensk narkotikapolitik samt att alla åtgärder mot narkotika skall bygga på en balans mellan insatser ägnade att dämpa efterfrågan och att begränsa tillgången på narkotika. Målet att på sikt skapa ett narkotikafritt samhälle skall ligga fast.</p>
<p>Narkotikakommissionen har enligt direktiven särskilt haft att uppmärksamma vikten av samarbete och samspel mellan olika sektorer, nivåer och aktörer i samhället. Vidare har kommissionen särskilt haft till uppgift att föreslå förbättringar av metoder och system för att öka kunskapen om och analysen av narkotikautvecklingen, samt föreslå hur det samlade resultatet av samhällets insatser i förhållande till målet om ett narkotikafritt samhälle skall kunna mätas, utvärdera och föreslå åtgärder för att förstärka och effektivisera det drogförebyggande arbetet, analysera utvecklingen av missbrukarvårdens och kriminalvårdens behandlingsprogram, värdera dess resultat och effekter i förhållande till insatta resurser samt föreslå åtgärder för att stärka rehabiliteringen av missbrukare, bl.a. genom förbättrad samverkan mellan olika huvudmän och aktörer, utvärdera och lägga fram förslag till åtgärder vad gäller omfattning och inriktning av statens stöd till utveckling av missbrukarvården och brottsförebyggande insatser som gäller narkotikarelaterad brottslighet, analysera behovet av förändringar av rättsväsendets arbetsmetoder samt av straffrättslig och straffprocessuell lagstiftning samt lägga fram förslag till sådana förändringar, utifrån en översyn och sammanställning av den forskning som bedrivs inom narkotikaområdet föreslå hur forskningen kan stimuleras, förstärkas och organiseras samt peka ut särskilt angelägna men hittills eftersatta forskningsområden, samt utforma strategier för särskilt riktade informationsinsatser och för opinionsbildning samt lämna förslag till samhällets stöd till detta.</p>
<p>Härutöver har kommissionen i huvudsak haft i uppdrag att kartlägga och, så långt det är möjligt, utvärdera de insatser och det samarbete som förekommer inom rättsväsendet och inom organ som ansvarar för rehabiliteringsfrågor, bedöma det befintliga regelverkets konsekvenser och effektivitet för dels rättsväsendets arbetsmetoder, resultat och resursutnyttjande, dels det offentligas, arbetslivets, organisationers och enskildas arbete med att förebygga missbruk och rehabilitera narkotikamissbrukare, följa och komma med förslag vad gäller frågan om att kunna mäta resultatet av samhällets insatser i förhållande till målet om ett narkotikafritt samhälle samt i det sammanhanget analysera faktorer och omständigheter av betydelse för produktionen av syntetisk narkotika i Sverige, se över det förebyggande arbetets omfattning, inriktning, organisation, utvärdering och finansieringsformer samt lämna förslag till hur arbetet skall kunna effektiviseras och förbättras samt därvid ta i beaktande det stöd som Folkhälsoinstitutet och Kommittén för brottsförebyggande arbete fördelar till drogförebyggande arbete, bilda sig en uppfattning om utvecklingen av missbrukarvårdens och kriminalvårdens skilda behandlingsprogram, undersöka och värdera omfattning och inriktning av dessa, vilka missbrukare som kommer i fråga för rehabiliteringsinsatser samt, vad gäller den frivilliga missbrukarvården, fördelningen mellan öppenvård och heldygnsvård, göra en utvärdering av och komma med förslag vad gäller det statliga stöd till utveckling av missbrukarvården som Socialstyrelsen och länsstyrelserna förmedlar, se över finansieringsfrågor som gäller samarbetet mellan kriminalvården och kommunerna vid kontraktsvård och vistelse utanför anstalt för vård enligt 34 § lagen (1974:203) om kriminalvård i anstalt, samt att förstärka Sveriges internationella insatser och ge möjligheter till ett ökat internationellt genomslag för en restriktiv narkotikapolitik.</p>
<p>Beträffande kriminalvårdens behandlingsinsatser har Narkotikakommissionen genom tilläggsdirektiv även haft i uppdrag att lägga särskild vikt vid hur kriminalvårdens möjligheter till påverkan och behandling under straffverkställigheten på bästa sätt kan tas till vara och utvecklas, samt vilka åtgärder som kan vidtas för att dels stärka samarbetet mellan kriminalvården och andra aktörer, dels – om det finns behov – utveckla nya samarbetsformer.</p>
<p>Direktiven i dess helhet återfinns i bilagorna 1  och 2 .</p>
<h2>1.2 15 § kommittéförordningen</h2>
<p>I Narkotikakommissionens ursprungliga direktiv erinrades om att kommissionen hade att beakta regeringens direktiv till samtliga kommittéer och särskilda utredare. Dessa generella direktiv – direktiven om att redovisa regionalpolitiska konsekvenser (dir. 1992:50), om att pröva offentliga åtaganden (dir. 1994:23), om att redovisa jämställdhetspolitiska konsekvenser (dir. 1994:124) och om att redovisa konsekvenserna för brottsligheten och det brottsförebyggande arbetet (dir. 1996:49) – upphävdes den 1 januari 1999 och ersattes av 15 § kommittéförordningen (1998:1474).</p>
<p>Om förslaget i ett betänkande har betydelse för den kommunala självstyrelsen skall enligt denna bestämmelse konsekvenserna i sådant avseende anges i betänkandet. Detsamma gäller när ett förslag har betydelse för brottsligheten och det brottsförebyggande arbetet, för sysselsättning och offentlig service i olika delar av landet, för små företags arbetsförutsättningar, konkurrensförmåga eller villkor i övrigt i förhållande till större företags, för jämställdheten mellan kvinnor och män eller för möjligheten att nå de integrationspolitiska målen.</p>
<p>Vad gäller betydelsen av kommissionens förslag för brottsligheten och det brottsförebyggande arbetet skall här endast noteras att de övergripande målsättningarna med vårt utredningsarbete bland annat är att minska narkotikamissbruket och att effektivisera bekämpningen av narkotikabrottsligheten. De frågor kommissionen har haft att behandla i övrigt är inte av den karaktären att förslagen kan bedömas få några sådana konsekvenser som avses i 15 § kommittéförordningen.</p>
<h2>1.3 Utredningsarbetet</h2>
<p>Narkotikakommissionen har gjort en övergripande översyn av samhällets insatser mot narkotikaproblemet. Översynen av de tre områdena förebyggande arbete, vård och behandling samt kontrollfrågor har genomförts parallellt.</p>
<p>Förutom sedvanlig genomgång av propositioner, utskottsbetänkanden, statliga och andra utredningar, litteratur och annat skriftligt material har Narkotikakommissionen lagt stor vikt vid att arbeta utåtriktat.</p>
<p>Narkotikakommissionen inledde sålunda utredningsuppdraget med att skaffa sig en överblick över narkotikasituationen och hur narkotikafrågorna hanteras i olika delar av landet. Som ett led i det arbetet besökte kommissionen ett antal kommuner för att på plats få en genomgång av hur narkotikaarbetet är uppbyggt och vilka hinder och möjligheter till utveckling som man ser på den lokala nivån. Vid sådana kommunbesök har företrädare för bl.a. socialtjänst, polis, tull, sjukvård och frivilligorganisationer deltagit. Kommunbesök har genomförts i Luleå, Borås, Malmö, Helsingborg, Stockholm, Göteborg och Upplands Väsby.</p>
<p>För att få en orientering i hur andra länder organiserat den centrala styrningen av narkotikapolitiska insatser – men även för att studera lokala förhållanden – har kommissionen besökt ansvariga departement, myndigheter och lokala verksamheter i Norge, Danmark, Storbritannien och Polen.</p>
<p>Löpande under hela utredningsarbetets gång har kommissionen och dess sekretariat dessutom gjort en rad olika studiebesök och träffat och rådgjort med företrädare för skilda delar av samhället. Narkotikakommissionen har haft möten med Rikspolisstyrelsen, Folkhälsoinstitutet, Socialstyrelsen, Svenska Kommunförbundet, Statens Institutionsstyrelse, Tullverket, CAN, Riksdagens justitieutskott, Regeringskansliets samordningsorgan i narkotikafrågor (SAMNARK) och Nationella ledningsgruppen. Vidare har Narkotikakommissionen haft särskilda möten med berörda frivilligorganisationer, de organisationer som organiserar yrkesverksamma på narkotikaområdet samt med den s.k. alternativkommissionen.</p>
<p>Härutöver har framför allt sekretariatet sammanträffat med berörda departement samt representanter för olika nivåer och verksamheter inom myndigheter och organisationer. Representanter för olika delar av narkotikaområdet har också erhållit skriftligt material, främst kommissionens utkast till diskussionspromemorior och förslag, för synpunkter. Kommissionen och dess sekretariat har vidare presenterat kommissionen och dess arbete vid ett femtiotal konferenser, seminarier och kurser i olika delar av landet.</p>
<p>Som ytterligare exempel på mer utåtriktad verksamhet kan nämnas att kommissionen inom ramen för den ungdomsundersökning som gjorts intervjuat ett hundratal ungdomar på ett femtontal orter i landet. Ledamöter från kommissionen har deltagit i narkotikadebatten genom bl.a. en s.k. chat på DrugSmarts hemsida samt genom ett antal debattartiklar.</p>
<p>Till arbetet har slutligen ett antal referensgrupper knutits. En särskild parlamentarisk referensgrupp – bestående av en person från vart och ett av riksdagspartierna – har utsetts att följa kommissionens arbete. Kommissionen har sammanträffat med den parlamentariska referensgruppen vid ett tiotal tillfällen, varvid kommissionens arbetsplaner och utkast till förslag och rapporter diskuterats.</p>
<p>Kommissionens sekretariat har också samlat referensgrupper bestående av experter och myndighetsrepresentanter i arbetet med statistik-, preventions- och kontrollfrågor. Också för enskilda frågor har sekretariatet sammanträffat med särskilda grupper experter.</p>
<p>Narkotikakommissionen överlämnade i augusti 1999 sitt delbetänkande Narkotikastatistik – Om samhällets behov av information om narkotikautvecklingen (SOU 1999:90). I delbetänkandet har kommissionen presenterat sina förslag till hur samhället bättre skall kunna följa narkotikautvecklingen.</p>
<p>Narkotikakommissionen har kontinuerligt publicerat så kallade diskussionspromemorior. Dessa promemorior har spridits till berörda myndigheter, organisationer och andra berörda samt lagts ut på Narkotikakommissionens hemsida på Internet. Rapporterna – innehållande kommissionens förslag på respektive område – har därmed varit öppna för diskussion och de synpunkter som inkommit har kunnat beaktas vid utarbetandet av de slutliga förslag som presenteras i detta slutbetänkande. De diskussionspromemorior som publicerats är följande.</p>
<p>PM nr 1 Narkotikastatistik, april 1999 PM nr 2 Narkotikalagstiftning, maj 1999 PM nr 3 Narkotikarelaterad död, juni 1999</p>
<p>PM nr 4 Party, utanförskap och stress, oktober 1999</p>
<p>PM nr 5 Kompetens inom narkomanvården, februari 2000 PM nr 6 Kontroll av narkotiska läkemedel, mars 2000 PM nr 7 Narkotikaprevention, april 2000</p>
<p>PM nr 8 Återspeglingar, juni 2000</p>
<p>PM nr 9 Offensiv narkomanvård 10 år efter, juni 2000 PM nr 10 Kriminalvårdens åtgärder mot narkotikamissbruk, oktober 2000</p>
<p>PM nr 11 Kontroll av den illegala narkotikahandeln, november 2000</p>
<p>PM nr 12 En strategi för lokalt narkotikaförebyggande arbete, november 2000</p>
<p>PM nr 13 Internationellt narkotikasamarbete, december 2000</p>
<p>I bilaga 4  lämnas en kort sammanfattning av innehållet i respektive promemoria. Diskussionspromemoriorna i dess helhet finns publicerade på Narkotikakommissionens hemsida http://www.sou.gov.se/narkotikakom.</p>
<h2>2 Vi står inför ett vägval</h2>
<p>Narkotikakommissionens bedömning: Svensk narkotikapolitik står inför ett avgörande vägval. Den ena vägen kräver betydande tillskott av resurser i form av engagemang, ledning, kompetens och ekonomi. Den andra vägen innebär sänkta ambitioner och betydande acceptans av narkotikamissbruket.</p>
<p>Narkotikapolitiken är i Sverige en del av socialpolitiken och bygger på att människor har rätt till ett värdigt liv i ett samhälle som slår vakt om den enskildes behov av trygghet och säkerhet. En utveckling som innebär att narkotikan tillåts hota individers hälsa, livskvalitet och trygghet samt på sikt också den allmänna välfärden och demokratins utveckling anses därför inte acceptabel.</p>
<p>Genom regeringens skrivelse till riksdagen om en narkotikapolitik för 2000-talet har den övergripande visionen om ett narkotikafritt samhälle brutits ned i tre delmål. Dessa är att minska nyrekryteringen till missbruk, förmå flera missbrukare att upphöra med sitt missbruk samt att minska tillgången på narkotika. Målen skall vara styrande för prioriteringar och insatser av myndigheter under regeringen.</p>
<p>Narkotikakommissionen har haft i uppdrag att göra en utvärdering av samhällets narkotikapolitiska insatser sedan mitten av 1980talet. I de direktiv som regeringen utfärdat sägs att kommissionen i sitt arbete skall utgå från den restriktiva grundsyn som präglar svensk narkotikapolitik. Arbetet skall också utgå ifrån att alla åtgärder mot narkotika skall bygga på en balans mellan insatser ägnade att dämpa efterfrågan och begränsa tillgången på narkotika. Målet att på sikt skapa ett narkotikafritt samhälle skall ligga fast.</p>
<p>Enligt direktiven har kommissionen alltså inte haft att ifrågasätta grundvalarna för eller inriktningen av den svenska narkotikapolitiken. Kommissionens uppdrag har varit begränsat till att utifrån den förda politiken lämna förslag till sådana effektiviseringar av densamma som kommissionen finner möjliga, förslag som på lång sikt skall skapa bättre förutsättningar för samordnade och intensifierade insatser mot narkotikamissbruket.</p>
<p>Inte minst mot bakgrund av det ökade missbruket, signalerna om en mer tillåtande hållning till narkotika och de prövningar den svenska narkotikapolitiken tidvis utsätts för i internationella sammanhang har Narkotikakommissionen emellertid funnit det nödvändigt att om inte ompröva så i vart fall diskutera huruvida de centrala begreppen i den svenska narkotikapolitiken fortfarande kan sägas äga giltighet.</p>
<p>Kommissionen vill understryka vikten av att man i den inhemska politiska debatten resonerar kring varför den svenska narkotikapolitiken bör vara utformad på ett visst sätt. Det är nödvändigt för att politiken skall behålla sin trovärdighet, och inte minst för att den skall vinna trovärdighet bland nya generationer ungdomar. Vi konstaterar dock att det inte förs mycket till narkotikapolitisk debatt i Sverige i dag; narkotikafrågan känns märkvärdigt ljum och avslagen. Narkotikaproblemet verkar ha lämnat den politiska arenan och angår numera främst de yrkesverksamma och frivilligorganisationerna på området. Dessa utför ett bra och viktigt arbete, oftast med inte alltför stora resurser. Tidigare var dock narkotikafrågan en samhällsangelägenhet och en viktig fråga även för föräldrar, politiker och medier. Medvetenheten om narkotikans risker och konsekvenser var stor och allmän.</p>
<p>I dag är det inte riktigt så. Riksdagsdebatterna är få. I budgetpropositioner och andra dokument framhåller regeringen förvisso att narkotikafrågan är högt prioriterad. Detta till trots utförs det inte mycket arbete på det centrala politiska planet i syfte att försöka påverka den negativa nationella utveckling som vi sett under 1990-talet. Ett skäl kan enligt kommissionens mening vara att det från politiskt håll funnits en tendens till att se den svenska negativa inställningen till narkotika som så grundmurad att den inte behöver underhållas. Några direkta initiativ i narkotikafrågan har därför egentligen inte tagits, förutom att tillsätta denna kommission. De politiska utspel som gjorts och signaler som givits under senare år har huvudsakligen rört narkotikapolitikens internationella dimension eller utgjort direkta svar på kritik av politiken. Kommissionen anser att man från politiskt håll underskattat betydelsen av ständigt upprepade och tydliga signaler om inriktningen av politiken. Sådana signaler förhindrar att osäkerhet uppstår om den svenska narkotikapolitikens inriktning samt ger stöd och legitimitet åt det regionala och lokala arbetet där politikens trovärdighet slutligen prövas. Det politiska engagemanget på det nationella planet har på detta sätt inte varit tillräckligt tydligt och synligt. Detsamma gäller Sveriges engagemang i det internationella narkotikapolitiska samarbetet.</p>
<p>Också vad gäller innehållet i den svenska narkotikapolitiken har kommissionen under utredningsarbetets gång sett stora brister. Inte minst gäller det brister i den struktur som finns för att bekämpa narkotikaproblemet, främst inom det förebyggande arbetet och inom den vård och behandling som i dag erbjuds missbrukare. Redan den omständigheten att allt fler ungdomar än tidigare har en mer tillåtande attityd till narkotika visar att en stor del av det förebyggande arbetet inte når fram. Såvitt gäller vård och behandling för narkotikamissbrukare är detta ett område som varit föremål för omfattande nedskärningar och nedprioriteringar i landets kommuner. På många håll har kontinuiteten i verksamheten gått förlorad och Narkotikakommissionen har också kunnat konstatera brister i kompetensen hos dem som arbetar med dessa frågor. Också inom kriminalvården har insatserna för att få narkotikamissbrukare i vård och behandling dragits ned.</p>
<p>Även myndigheterna på kontrollområdet har fått vidkännas stora nedskärningar och andra förändringar under senare år. Inom dessa myndigheter råder det emellertid inte någon oklarhet kring sådana fundamentala frågor som syfte, mål och medel för narkotikabekämpningen. Detta har lett till att det under senare år varit kontrollåtgärderna som fått dominera i praktiken även om det i den narkotikapolitiska debatten inte sällan varit vård och behandling, eller bristen därpå, som stått i fokus.</p>
<p>På detta sätt håller den viktiga balansen mellan olika insatser för att dämpa efterfrågan och minska tillgången på narkotika på att gå förlorad. Detta har enligt Narkotikakommissionen medfört att narkotikafrågan inte längre har en tydlig socialpolitisk profil. Denna brist är särskilt allvarlig eftersom den öppnar för ett mer privat synsätt på narkotikafrågan, ett område vars utveckling påtagligt påverkar sociala förhållanden för många människor.</p>
<p>Utvecklingen är särskilt tråkig eftersom den svenska politiken varit framgångsrik, även om de senare åren visat på oroande tecken till en försämring av resultaten. I knappt något med Sverige jämförbart land har medborgarnas inställning till narkotika varit så avvisande, nyrekryteringen till missbrukarleden så begränsad och dödligheten bland unga missbrukare så låg. I knappt något annat land har den offentligt finansierade missbrukarvården varit så utbyggd som hos oss och det är få länder som har en motsvårighet till vårt socialpolitiska helhetsperspektiv på narkotikafrågan. Mödravård, barnavård, folkrörelser och andra myndigheter och organisationer har alla varit aktiva i narkotikaarbetet och resultatet har, som sagt, blivit gott.</p>
<p>Avsaknaden av ett narkotikapolitiskt engagemang liksom neddragningarna inom samtliga sektorer är därför mycket illavarslande.</p>
<p>Narkotikakommissionen kan inte finna annat än att det i dag finns ett allt för stort avstånd mellan narkotikapolitiken med dess högt ställda målsättning och den verklighet man möts av ute i samhället. Det är enligt kommissionens mening inte möjligt att upprätthålla trovärdigheten för politiken – som i sig är väl genomtänkt och balanserad – om den inte omsätts i praktiken. Det är t.ex. inte rimligt att en narkotikamissbrukare som är i behov av och vill ha vård inte kan få det. Att på det sättet offra människor på retorikens altare ter sig varken humant eller stå i överensstämmelse med grundsatserna för den svenska narkotikapolitiken att alla människor har rätt till ett värdigt liv och att ingen skall lämnas utanför den samhälleliga gemenskapen.</p>
<p>Det svåra med att satsa på förebyggande arbete är att det är kostnadskrävande utan att ge några konkreta resultat på kort tid. När det gäller vård och behandling är det inte heller enkelt att presentera mätbara resultat. Det är givetvis svårare att politiskt motivera att man skall satsa stora resurser på sådana insatser där resultatet kanske kan förväntas först om flera år, och av vilka man kanske inte ens då kan mäta utfallet.</p>
<p>Den andra väg man kan välja är att inte satsa mer på narkotikafrågan än i dag, vilket för närvarande är det minst kostsamma alternativet. Det man då riskerar är att politiken med tiden kommer att förlora i trovärdighet. Är det så att man inte upprätthåller den lagstiftning som finns, inte förebygger att nya generationer ungdomar hamnar i missbruk och inte heller erbjuder den vård och behandling som krävs kommer narkotikasituationen enligt kommissionens bedömning att stadigt försämras. Att med en sådan lösning påstå att man försöker uppnå målet om ett narkotikafritt samhälle låter sig inte göras.</p>
<p>Som kommissionen tidigare pekat på går det inte att föra en politik som ligger allt för långt från verkligheten. Vi skulle med en sådan utveckling tvingas in i samma situation som flera andra länder, nämligen att kompensera för de bristande åtgärderna genom att sluta ingripa mot alla narkotikabrott, öka andelen av skadereducerande åtgärder etc. för att politiken inte i sig skall bli repressiv och inhuman. Man kan nämligen på goda grunder anta, att ju mindre restriktiv politiken är desto fler och mer omfattande repressiva insatser kommer att krävas för att stävja den handel med narkotika och det ökade missbruk som kan antas bli följden.</p>
<p>I sammanhanget skall också lyftas fram att det som i dag kan te sig som ett billigare alternativ på sikt kan bli desto mer kostsamt. Man kan med 1990-talets utveckling i minnet befara att antalet ungdomar som prövar narkotika kommer att öka och därmed också antalet missbrukare. Förutom de ekonomiska konsekvenser som kommer att inträda på lång sikt kommer ett betydande mänskligt lidande att åsamkas alla dem som drabbas av ett ökat narkotikamissbruk.</p>
<p>Frågan i dag är alltså vilken väg Sverige bör ta. Narkotikakommissionen lägger i detta betänkande fram förslag vars syfte är att skapa helhet och balans och att förstärka, förnya och utveckla den restriktiva narkotikapolitiken. Vi har, i vår prövande analys, inte funnit argument och fakta som talar för att det i något avseende skulle vara bättre för vare sig enskilda missbrukare eller samhället i stort, med en politik som sänker garden mot narkotikamissbruk och narkotikahandel.</p>
<p>En annan sak är att resultatet  av den nu förda svenska narkotikapolitiken skulle kunna vara – och måste bli – bättre. Trots det arbete som läggs ned på narkotikaproblemet kan vi i dag inte se någon minskning i vare sig utbud eller efterfrågan på narkotika. Antalet ungdomar som prövat narkotika har ökat under senare år liksom tillgången på narkotika. Detta är emellertid inte något som är speciellt för Sverige; utvecklingen har varit densamma världen över. I en internationell jämförelse är missbruket emellertid inte så utbrett att man kan säga att den svenska politiken misslyckats och därför borde förändras i grunden. Det finns helt enkelt inte något som talar för att dagens svenska situation skulle varit bättre om vi hade fört en mindre restriktiv politik.</p>
<p>Narkotikan hotar inte bara den enskilde missbrukarens hälsa och sociala situation utan påverkar även de närståendes liv på ett för dem ofta smärtsamt sätt. Förutom det stora mänskliga lidande som missbruket medför uppstår för samhället stora kostnader i form av i första hand sociala stödåtgärder, vård och behandling och insatser inom ramen för rättsväsendet. Den som missbrukar narkotika utgör i många fall dessutom en fysisk fara för andra människor, t.ex. genom att köra bil drogpåverkad. Inte minst den som använder narkotiska preparat och utför arbetsuppgifter inom bl.a. sjukvården eller i kollektivtrafik kan utgöra en stor säkerhetsrisk för andra.</p>
<p>Om missbruket tillåts breda ut sig är också risken för smittoeffekter påtaglig; narkotikamissbruk blir något accepterat, i vart fall i vissa grupper. Ett ökat antal missbrukare tar ytterligare resurser i anspråk vilket leder till en konkurrens om resurserna med andra för samhället viktiga funktioner.</p>
<p>Inte sällan framförs från de s.k. sporadiska missbrukare som använder t.ex. hasch, amfetamin eller ecstasy någorlunda regelbundet, att man har kontroll över den egna konsumtionen och att missbruket varken skadar en själv eller någon annan. Enligt deras mening bör samhället inte ingripa mot dem, eftersom de själva bör få bestämma över sin narkotikakonsumtion.</p>
<p>Det finns också de som förespråkar en avkriminalisering av användningen av cannabisprodukter. När det gäller cannabis har vi i Sverige en mer restriktiv syn än många andra länder. Denna inställning bygger framför allt på de undersökningar som ger belägg för uppfattningen att cannabismissbruk innebär en uppenbar risk för medicinska och sociala skadeverkningar.</p>
<p>Förutom de faror som ligger i att missbruka narkotika medverkar de som använder preparaten till att främja att det finns en tillgång på narkotika i samhället och till att den illegala handeln upprätthålls. Någon måste producera och sälja narkotikan till dem som använder den.</p>
<p>En viktig narkotikapolitisk uppgift är att förhindra etablerandet av miljöer där narkotika säljs och används mer eller mindre öppet. Missbruk beror på både tillgång och efterfrågan. Det finns starka skäl att påstå att om det är lätt att få tag på narkotika och om samhället har en tillåtande attityd så ökar antalet personer som prövar narkotika. Det vill säga att även människor vars sociala och psykologiska situation är gynnsam kommer att använda narkotika. Om det däremot krävs stora ansträngningar och man riskerar att bli upptäckt och gripen av polisen krymper rimligtvis antalet personer som prövar narkotika till dem som befinner sig i en mera utpräglad riskzon för missbruk.</p>
<p>När man talar om marknadsplatser för narkotika tänker man kanske i första hand på sådana utomhusmiljöer där injektionsmissbrukare rör sig. Men det finns i dag en rad andra sådana platser, låt vara att de inte är lika synliga som de mer traditionella missbruksmiljöerna, t.ex. klubbar, restauranger och diskotek, där det för i vart fall en viss krets personer är väl känt att man kan få tag på narkotiska preparat av olika slag. Man måste från samhällets sida ingripa också mot dessa miljöer för att inte riskera att narkotikamissbruket uppfattas vara mer acceptabelt för vissa kretsar än för andra.</p>
<p>Karaktäristiskt för narkotikapolitiken är att den inte gör någon åtskillnad mellan åtgärder som begränsar tillgången och efterfrågedämpande åtgärder. Som exempel brukar nämnas att polisens insatser mot gatulangningen primärt syftar till att begränsa handeln med narkotika men samtidigt får effekt på efterfrågan eftersom tydliga markeringar från polisens sida bidrar till att flertalet ungdomar avhåller sig från att pröva narkotika. Lagstiftningen, tullens och polisens insatser bygger på att dessa är förankrade i den allmänna opinionen som i sin tur påverkas av samhällets informations- och opinionsbildande insatser. Dessutom är kontrollåtgärderna beroende av socialtjänstens stöd- och behandlingsarbete. Olika typer av åtgärder förstärker och kompletterar sålunda varandra och är tillsammans ett uttryck för samhällets beslutsamhet att bekämpa narkotika.</p>
<p>Men varför är denna balans så viktig? Vad händer om man bestämmer sig för att slopa ett av de tre åtgärdsområdena?</p>
<p>Avvecklar man det förebyggande arbetet kan man förutse att allt fler unga kommer att pröva narkotika och också fastna i missbruk. Fler missbrukare kommer att belasta vårdgivarna och rättsväsendet, med ökade kostnader som följd. Från rent humanitära synpunkter är det inte rimligt att samhället avstår från att försöka förhindra unga människor från att börja använda narkotika. Det måste anses vara samhällets skyldighet att upplysa om vilka faror som är förenat med att använda narkotika och vilka sociala följder som kan uppstå om man använder sådana preparat.</p>
<p>På samma sätt vore det ödesdigert att lämna dem som fastnat i ett missbruk därhän genom att rusta ner vård- och behandlingsinsatserna. Att lämna missbrukare enbart till rättsväsendets olika insatser reducerar narkotikaproblemet till ett problem om kriminalitet och gör det svårare för den enskilde missbrukaren att få hjälp att upphöra med sitt missbruk. Som ett resultat av minskad vård och behandling kan samhällets åtgärder komma att bestå i att endast lindra de skador och det lidande som de enskilda missbrukarna åsamkas. Också en sådan utveckling vore otillräcklig. Narkotikakommissionen ser det å ena sidan som självklart att den enskilde missbrukaren skall erbjudas omvårdnad, sjukvård, smittskydd, boendestöd och andra sociala insatser utan att dessa insatser alltid kopplas till krav på omedelbar och/eller långvarig drogfrihet. Sådana insatser är och skall alltid vara ett naturligt inslag i narkotikapolitiken. Å andra sidan är det centralt att sådana insatser ingår i en helhet där narkomanvården har resurser att samtidigt erbjuda insatser som bygger på drogfrihet. Mer omvårdande insatser skall finnas som ett viktigt inslag i en human och restriktiv narkomanvård och inte som en billig ersättare för mer resurskrävande insatser.</p>
<p>Om man slutligen bestämmer sig för att avstå från att vidta kontrollåtgärder är det rimligt att anta att tillgången på narkotika skulle öka. Eftersom det finns en växelverkan mellan efterfrågan och tillgång ligger det nära till hands att antalet personer som prövar narkotika skulle öka om tillgången ökade. Om kontrollåtgärderna dessutom slopas utan att man avkriminaliserar bruket av och handeln med narkotika förlorar de straffrättsliga bestämmelserna sin trovärdighet.</p>
<p>Rättsväsendet står för de repressiva inslagen i den svenska narkotikapolitiken. Kanske är det också dessa som syns mest i massmedia och på annat sätt och därför får en framträdande roll. Vidare är resultatet av kontrollinsatserna mer konkret och lättare att föra statistik över än resultatet av förebyggande arbete och behandlingsinsatser.</p>
<p>När det gäller polisens arbete på gatuplanet och tullens arbete mot ungdomar som smugglar narkotika finns på de flesta håll ett väl utvecklat samarbete med socialtjänsten. Det kan dock konstateras att detta samarbete på flera håll minskat under senare år. Kommissionen har inte kunnat se att det skulle bero på några misshälligheter eller lagliga hinder myndigheterna emellan, utan är troligen ett resultat av förändrade prioriteringar.</p>
<p>Vidare har balansen mellan de olika åtgärdsområdena om inte gått förlorad, så förskjutits. I dag haltar tyngden av insatserna; framför allt är det förebyggande arbetet liksom vård- och behandlingsinsatserna försvagade. Som tidigare nämnts gör detta att kontrollåtgärderna fått en dominerande ställning, i vart fall de åtgärder som vidtas mot den mindre grova brottsligheten och missbrukarledet.</p>
<p>Narkotikakommissionen har sett som en av sina huvuduppgifter att återställa balansen i den svenska narkotikapolitiken. Detta kan enligt kommissionens mening endast åstadkommas genom en förstärkning av det förebyggande arbetet och av vård- och behandlingsinsatserna, inte genom att trappa ner på de åtgärder som syftar till att minska tillgången på narkotika. Balansen måste enligt kommissionens mening gälla på en hög – och inte på en låg – nivå.</p>
<p>Vår bedömning är att varken det engagemang eller de resurser som i dag läggs ned på central, eller lokal, nivå är tillräckliga. Förvisso vidtas en lång rad åtgärder och frågan om att bekämpa narkotikaproblemet tillhör inom flera myndigheter de frågor som är prioriterade. Men inte minst den ökade tillgången liksom den ökade efterfrågan på narkotika visar enligt kommissionens mening att det krävs ytterligare insatser på samtliga områden för att politiken skall kunna hävda sig och ge bättre resultat.</p>
<p>Det är också tydligt att det inte räcker med att man från politiskt håll framhåller att frågan är viktig och prioriterad i budgetpropositioner och andra dokument. Det krävs också konkreta och synliga handlingar, främst i form av ökade resurser och ökad uppmärksamhet från såväl statligt som kommunalt håll. om ett narkotikafritt samhälle. Är man från politiskt håll – såväl centralt som lokalt – inte beredd att göra en sådan förstärkt satsning kommer narkotikapolitiken att förlora trovärdighet, såväl inom landet som internationellt. Som Narkotikakommissionen ser det krävs då en omprövning av den svenska narkotikapolitiken, i praktiken att man sänker målsättningen till den nivå som det är realistiskt att man kan uppnå utifrån de resurser som avsätts.</p>
<p>Oavsett vilken hållning till narkotika man väljer finns det alltid risker för att legitimiteten i den politik man valt ifrågasätts. Här utgör den svenska restriktiva narkotikapolitiken inte något undantag, tvärtom. Bara den omständigheten att narkotikapolitiken utgör en förbudspolitik – med en minskad individuell handlingsfrihet – ställer den på prov.</p>
<p>Det har dock under lång tid rått en mycket stark enighet kring den svenska narkotikapolitiken. Tvärs igenom alla politiska partier och åsiktsriktningar liksom bland en stor majoritet av befolkningen finns en enighet om att all icke-medicinsk användning av narkotika är oacceptabelt.</p>
<p>Narkotikapolitikens vision om ett samhälle fritt från narkotika är sprungen ur insikten om de skador och det lidande som narkotikan åsamkar både enskilda och samhälle. Mot denna vision ställs ständigt den obändiga och vildvuxna verklighet som vårt dynamiska samhälle utgör. I denna verklighet kan visionen om ett samhälle fritt från narkotika vara en tillgång i det vardagliga arbetet mot narkotika. Visionen ger en djup och stark socialpolitisk mening och riktning för vardagsslitet i föreningar, familjer, myndigheter och hos enskilda medborgare.</p>
<p>Vi inser och accepterar att det inte finns några förslag, eller någon politik, som på kort sikt kan göra samhället narkotikafritt. Denna acceptans av verklighetens tillstånd innebär dock inte på något sätt att vi avstår från att lägga förslag till åtgärder som vi anser kan förändra och förbättra situationen.</p>
<p>Det starka försvaret för visionen kan emellertid också ha bidragit till en konformism och en rädsla för diskussion. Det är i dag svårt att uttrycka en åsikt i någon som helst narkotikarelaterad fråga utan att genast bli placerad i ett fack; antingen är man politiskt korrekt eller så är man narkotikaliberal. Är man det senare avfärdas ofta synpunkterna med att de just är narkotikaliberala utan att någon vidare argumentation förs kring den politik som råder. Enligt Narkotikakommissionens mening är detta tillstånd olyckligt. Det är genom att föra en öppen och fri debatt som politiken faktiskt kan vinna trovärdighet bland ungdomar och andra medborgare.</p>
<p>Man skall inte sticka under stol med att det finns risker med att föra en så kompromisslös narkotikapolitik som vi i Sverige valt att göra.</p>
<p>En stor risk är den stämpling av missbrukare som kan ske, då allt bruk av narkotika utgör en kriminell handling. Inte bara kan missbrukaren stämplas som kriminell utan även som en person med svag karaktär och bristande förmåga att sköta sitt eget liv. I och med att all användning av narkotika är kriminaliserad riskerar också de ungdomar som endast prövat narkotika någon eller några gånger, att stämplas som narkotikamissbrukare eller kriminella.</p>
<p>Narkotikakommissionen kan emellertid inte se att detta fenomen skulle skilja sig från risken för stämpling vad gäller personer som begår andra typer av brott eller har andra sociala problem. Det gäller emellertid att arbeta med attityderna till problemen, vilket man enligt kommissionens mening gör bäst genom att sprida kunskap och kompetens både bland allmänheten och bland dem som styr och arbetar inom samhällets olika verksamheter.</p>
<p>Vidare skall det förbjudnas lockelse inte underskattas som ett riskmoment; generation efter generation ungdomar har i sin frigörelseprocess sökt sig till det som vuxenvärlden förbjudit. Det är därför viktigt att man inom ramen för det förebyggande arbetet öppet och tydligt redogör för ungdomarna varför vuxenvärlden tar avstånd från narkotika, för farorna för den enskilde såväl fysiskt som socialt liksom för de konsekvenser för samhället som utbredningen av narkotikamissbruket kan föra med sig.</p>
<p>Det finns också risker med att föra upp narkotikafrågan så högt på den politiska dagordningen som Narkotikakommissionen anser att den hör hemma. En sådan risk är att för mycket fokus sätts på narkotikan i sig i stället för på mer allmänna välfärdsfrågor.</p>
<p>Narkotikakommissionen anser emellertid som framgått att ytterligare satsningar måste göras. Det gäller här inte att återgå till något som en gång varit, utan att möta de krav som dagens situation – och framtidens – kan komma att ställa.</p>
<p>I det följande lämnar Narkotikakommissionen sina förslag till hur en starkare och tydligare styrning av narkotikafrågan skall kunna komma till stånd. Därefter lämnar kommissionen förslag till hur de tre delmålen bättre skall kunna uppfyllas. Sålunda lämnas förslag till en strategi för det förebyggande arbetet, förbättrade vård- och behandlingsinsatser samt till effektiviseringar av kontrollen av narkotika.</p>
<h2>3 Styrning, ansvar och samordning</h2>
<p>Narkotikakommissionens bedömning: Det är nödvändigt med en starkare prioritering, tydligare styrning och bättre uppföljning av narkotikapolitiken och av de konkreta insatserna på alla nivåer, från det lokala arbetet i kommuner och landsting till regeringens arbete. Kommissionen föreslår dock inte några grundläggande förändringar avseende den rådande ansvarsfördelningen när det gäller arbetet med narkotikafrågorna.</p>
<h2>3.1 Partnerskap för ökad samverkan</h2>
<p>En av de grundläggande slutsatserna som Narkotikakommissionen dragit av sitt arbete är att det finns behov av en tydligare struktur när det gäller ansvaret för att samordna och följa upp insatserna mot narkotikan. Det behövs också ett mer aktivt agerande för att driva på utvecklingen av de narkotikapolitiska frågorna. Vi har konstaterat att det i dag inte finns någon naturlig samlande instans på myndighetsnivå som kan leda en sådan utveckling. Narkotikakommissionens bedömning är att regeringen måste ta ansvaret för en sådan kraftsamling. Narkotikakommissionen föreslår därför att regeringen tar initiativ till en utveckling av insatserna mot narkotika i enlighet med våra förslag och bedömningar.</p>
<p>Förslagen innefattar ett förstärkt narkotikapolitiskt ledarskap där regeringen tar en mer aktiv roll både nationellt och internationellt, en modell för förstärkta lokala insatser och förbättrad lokal samordning och en mer aktiv roll för de centrala myndigheterna när det gäller utveckling av metod- och kompetensfrågor. Förslagen bygger på den ansvarsfördelning som gäller i dag beträffande narkotikafrågorna och avser att stärka samverkan och samordning och utveckla resurserna. Narkotikakommissionen har gjort bedömningen att detta inte kan uppnås genom detaljerad lagstiftning eller andra fasta regler. För att en sådan utveckling skall bli möjlig krävs i stället att ett partnerskap utvecklas mellan dem som är berörda och har ansvar för narkotikafrågorna.</p>
<p>Rent konkret kan en ny offensiv mot narkotikaproblemen inledas med att regeringen tillsammans med berörda myndigheter, Kommunförbundet, Landstingsförbundet och frivilligorganisationer genomför nationella och regionala konferenser som en startpunkt för ett partnerskap och ett förstärkt arbete på alla områden. Om den framtida narkotikapolitiken skall ha en möjlighet att nå framgång krävs ett ökat engagemang på alla nivåer i samhället, en utveckling av de professionella insatserna och ett fortsatt brett stöd. Utvecklingen är ytterst beroende av om de narkotikapolitiska insatserna också kan upprätthållas på lång sikt. Hur man kan förverkliga en sådan långsiktig lösning bör vara temat för den inledande konferensserien.</p>
<h2>3.1.1 Narkotikapolitiken har blivit otydligare</h2>
<p>Narkotikakommissionen bedömer att den svenska narkotikapolitiken har varit relativt framgångsrik. Det finns naturligtvis flera skäl till detta men två områden har enligt kommissionens bedömning varit avgörande för utvecklingen. För det första har vi i Sverige lyckats nå en samsyn när det gäller attityder till narkotikamissbruk och vilka mål och medel som skall gälla. I de flesta länder är det vanligt med stora motsättningar när gäller de narkotikapolitiska frågorna. Denna samsyn, tillsammans med en tydlig struktur när det gäller ansvar, har lett till att myndigheter, kommuner, organisationer och allmänhet dragit åt samma håll. Denna enade hållning har troligen i sin tur förstärkt den negativa opinionen till all ickemedicinsk narkotikaanvändning.</p>
<p>För det andra har den svenska politiken byggt på en humanitär bas som kunnat omfattas av de flesta och den förda politiken har till synes haft framgång genom att narkotikaproblemen varit mindre än i många andra jämförbara länder. Det har gjort att de narkotikapolitiska insatserna har varit trovärdiga.</p>
<p>Under utredningens gång har kommissionen fått många rapporter om att denna struktur har försvagats och att det omfattande samarbetet mellan ansvariga instanser försämrats under senare år. Narkotikakommissionen har också mötts av många beskrivningar om bristande resurser. Polis och tull har gått igenom stora omorganisationer och fått minskade resurser. Från kommunerna rapporteras om att det förebyggande arbetet har minskat och att missbrukarna inte får den vård de behöver. Inom kriminalvården har beläggningen och andelen missbrukare ökat samtidigt som behandlingsinsatserna minskat. Inom sjukvården har man färre platser för avgiftning och det finns stora problem i samarbetet mellan missbrukarvården och psykiatrin.</p>
<p>När man som Narkotikakommissionen har en granskande uppgift är det lätt att leta efter och redovisa sådant som är negativt. Vi vill därför framhålla att vi under arbetets gång också har träffat många politiker, tjänstemän, vårdpersonal och enskilda som arbetar frivilligt och som med stort engagemang har lyckats utveckla framgångsrika insatser. Konkreta erfarenheter från dessa goda exempel ingår i kommissionens underlag till förslagen.</p>
<p>Ett särskilt problem i kommissionens arbete har varit att det finns ett bristande underlag när det gäller att nationellt bedöma den narkotikapolitiska utvecklingen. I delbetänkandet Narkotikastatistik  (SOU 1999:90) har Narkotikakommissionen redovisat analys och förslag till hur rapporteringen om narkotikautvecklingen skall kunna förbättras.</p>
<p>Ett annat problem i sammanhanget är att bilden av insatserna mot narkotikamissbruket skiljer sig så kraftigt åt mellan olika kommuner. Ytterst handlar detta naturligtvis om vilka prioriteringar som gjorts i respektive kommuner och landsting.</p>
<p>Som ett sätt att ändå få en uppfattning om utvecklingen när det gäller narkomanvården har kommissionen låtit genomföra en studie av narkomanvårdens utveckling i tre regioner i Sverige (PM nr 9). Av denna rapport framgår bl.a. att en nedrustning av vården ägde rum i de aktuella kommunerna under början av 1990talet. Stora omorganisationer och förändrade styrmedel bidrog tillsammans med en nedgång av nyrekryteringen till narkotikamissbruk till att kommunerna skar ned sina insatser. Dessutom minskade det övergripande samarbetet mellan olika myndigheter högst betydligt i omfattning.</p>
<p>Under andra halvan av 1990-talet ökade åter narkotikamissbruket vilket har lett till att kommunerna har sett sig tvungna att öka sina insatser. Tyvärr har mycket av den kompetens som byggts upp i kommunerna försvunnit varför behovet av kompetensutveckling har ökat. Detta behov understryks av att det råder brist på socialarbetare. Denna brist kommer enligt många bedömare att förvärras under kommande år.</p>
<p>Det är kommissionens uppfattning att resurserna för insatser mot narkotikan har minskat under 1990-talet och att narkotikafrågorna måste prioriteras i större utsträckning än som är fallet i dag. Det är också kommissionens uppfattning att resurserna kan samordnas och utnyttjas på ett mer effektivt sätt.</p>
<h2>3.1.2 Nationell ledning behövs</h2>
<p>Narkotikaproblemet påverkar hela samhället och kräver också insatser på alla nivåer. Narkotikakommissionen anser att det är nödvändigt att alla aktörer ser narkotikafrågan ur ett helhetsperspektiv och tillämpar ett långsiktigt strategiskt tänkande kring såväl politikens utformning som dess genomförande. Dessutom krävs enligt kommissionens uppfattning en struktur för samordning och uppföljning.</p>
<p>Ansvaret för att genomföra politikens olika delar ligger på myndigheter och organisationer på lokal, regional och central nivå. Kommunerna har ansvaret för förebyggande insatser samt för socialtjänstens missbrukarvård, landstingen för att förebygga ohälsa, för sjukvård och medicinskt inriktad missbrukarvård och staten – genom ett antal myndigheter – för tvångsvård, kriminalvård och rättsväsendets övriga insatser. Regeringens och riksdagens styrning av inriktningen på verksamheterna sker, förutom genom lagstiftning, främst genom budgetpropositioner och regleringsbrev men också genom policyuttalanden. Regering och riksdag har mindre möjligheter att påverka frågor om prevention liksom om vård och behandling än de frågor som ligger under rättsväsendets mer regelstyrda verksamheter. Det kommunala och landstingskommunala ansvaret innebär vidare att ambitionsnivån och engagemanget varierar kraftigt kommunerna emellan.</p>
<p>Ett stort antal myndigheter och organ på olika nivåer har således att genomföra narkotikapolitiken. Samordning och samverkan av insatser sker i viss omfattning sektorsvis eller lokalt, men en central samordning utifrån det för narkotikapolitiken så viktiga helhetsperspektivet saknas. Därmed sker inte heller någon övergripande uppföljning eller utveckling av de insatser som vidtas och heller ingen värdering av hur de påverkar varandra.</p>
<p>Narkotikakommissionen menar att ansvaret på olika nivåer måste göras tydligare och att utvecklingen i landet bättre behöver följas upp. Kommissionen har övervägt olika alternativ för att åstadkomma detta. Enligt Narkotikakommissionens mening finns det trots den splittrade bild som råder inte skäl att göra några förändringar avseende den grundläggande ansvarsfördelningen för narkotikafrågorna. Inte heller bedömer kommissionen att en mer detaljerad lagstiftning skulle kunna bidra till en konstruktiv samverkan mellan olika aktörer. Samverkan bör i stället utgå från en analys av varje aktörs möjligheter att bidra till arbetet, av vilka vinster som finns med bättre samverkan samt möjligheterna att utveckla metoder, kunskap och kompetens. Initiativet till en sådan samverkan – ett aktivt partnerskap – bör enligt kommissionen tas av regeringen, som också skall svara för en samlad uppföljning av insatserna.</p>
<h2>3.2 Kommunens övergripande ansvar</h2>
<p>Narkotikapolitiken utgår i dag från ett tydligt kommunalt ansvar för både det förebyggande arbetet och för vården av narkotikamissbrukare.</p>
<p>I 11 § socialtjänstlagen (1980:620) preciseras kommunernas ansvar beträffande åtgärder mot missbruk genom att kommunernas socialnämnder ges följande skyldigheter.</p>
<p>Socialnämnden skall arbeta för att förebygga och motverka missbruk av alkohol och andra beroendeframkallande medel. Insatser för barn och ungdom bör därvid ägnas särskild uppmärksamhet.</p>
<p>Socialnämnden skall genom information till myndigheter, grupper och enskilda och genom uppsökande verksamhet sprida kunskap om skadeverkningar av missbruk och om de hjälpmöjligheter som finns.</p>
<p>Socialnämnden skall aktivt sörja för att den enskilde missbrukaren får den hjälp och vård som han behöver för att komma ifrån missbruket. Nämnden skall i samförstånd med den enskilde planera hjälpen och vården och noga bevaka att planen fullföljs.</p>
<p>I hälso- och sjukvårdslagen (1982:763) regleras sjukvårdens skyldighet att ge människor god vård i enlighet med vetenskap och beprövad erfarenhet. Hälso- och sjukvården har också ett ansvar för att förebygga ohälsa.</p>
<p>Det finns alltså ett dubbelt ansvar, både för förebyggande insatser och för vård- och behandling. Även i många andra författningar, bland annat i dem som rör skolans och polisens arbete, finns markerat en skyldighet att arbeta för att förebygga ohälsa, missbruk och kriminalitet.</p>
<p>Socialtjänstlagen ålägger emellertid kommunen ett särskilt ansvar genom socialtjänstlagens § 3 som stadgar att kommunen har det yttersta ansvaret för att de som vistas i kommunen får det stöd och den hjälp som de behöver.</p>
<h2>3.3 Lokala narkotikapolitiska strategier</h2>
<p>Narkotikakommissionens förslag: Kommuner och landsting bör utveckla lokala strategier som omfattar hela det narkotikapolitiska området.</p>
<p>Ett effektivt narkotikapolitiskt arbete måste utgå från ett helhetsperspektiv på alla individers levnadsvillkor och rymma insatser inom barnomsorg, skola, fritidsverksamhet och arbetsmarknad såväl som inom socialtjänsten, hälso- och sjukvården och rättsväsendet. Narkotikafrågor behöver ges politisk prioritet och lokalsamhällets resurser mobiliseras, eftersom huvuddelen av dessa insatser genomförs på det lokala planet. Narkotikakommissionen anser att det är nödvändigt att kommuner och landsting utvecklar sitt arbete utifrån en klar och tydlig strategi som är fastställd i respektive politiska ledningar och som klart beskriver mål, ansvar och resurser.</p>
<p>De flesta kommuner har redan i dag någon form av alkohol- och narkotikaprogram för sitt arbete i form av drogpreventiva program och vårdresursplaner. Det förebyggande arbetet kan också rymmas inom kommunens ungdomsplan, ingå i arbetet med s.k. välfärds- och barnbokslut eller utgöra en del av det brottsförebyggande arbetet. Oavsett hur man väljer att gå till väga är det viktigt att det i varje kommun finns fastställda riktlinjer för hur arbetet skall bedrivas och att såväl förebyggande insatser som vård och behandling behandlas.</p>
<p>Detta är av såväl lokalt som nationell intresse. Sett ur ett lokalt perspektiv markerar en fastställd handlingsplan att frågan prioriteras politiskt och för den centrala nivån ger de kommunala planerna möjlighet att följa arbetet på lokal nivå och skapa nationell överblick.</p>
<h2>3.3.1 De lokala strategiernas grunddrag</h2>
<p>De lokala strategierna bör fungera som övergripande styrdokument där pågående och planerade insatser för hela det narkotikapolitiska området beskrivs. Ambitionsnivån, liksom val av insatser och metoder, är upp till varje kommun att bestämma utifrån de lokala förutsättningar som råder, men såväl långsiktiga som kortsiktiga mål för verksamheten bör tydligt framgå liksom hur arbetet skall bedrivas, organiseras, utvärderas och finansieras. Narkotikakommissionen anser vidare att staten i största möjliga utsträckning skall bistå kommunerna och landstingen i upprättandet av de lokala strategierna, inte minst genom att bidra till utveckling av metoder och kompetens.</p>
<p>Det är Narkotikakommissionens uppfattning att lokala narkotikastrategier bör: utgå från den lokala situationen  samt bygga på en kartläggning av den lokala narkotikamarknaden och missbrukssituationen samt en problem- och resursinventering i kommunen, utgå från en helhetssyn  på barns, ungdomars och vuxnas villkor och omfatta ett brett spektrum av socialpolitiska åtgärder, alltså inte bara sådana insatser som direkt syftar till att förebygga missbruk av alkohol och narkotika bland invånarna, vara väl förankrat  i den politiska ledningen och kommunens alla förvaltningar inklusive hos hälso- och sjukvården, frivilligorganisationerna och andra samarbetspartners, utarbetas i samverkan  mellan olika förvaltningar och kommunala instanser liksom med andra myndigheter, landsting, näringsliv, organisations- och föreningsliv samt andra aktörer i närsamhället, tydligt ange hur styrning och samordning  fungerar och var ansvaret för såväl helheten som enskilda verksamheter ligger och att den operativa organisationen har en så bred sammansättning som möjligt, omfatta organisationens hela ansvar  när det gäller narkotikafrågorna, dvs. i kommunernas fall skall både det förebyggande arbetet och vårdområdet inkluderas i samma strategi, i möjligaste mån utgå från ett teoribaserat synsätt  och bygga på metoder som är vetenskapligt utvärderade, inrymma en plan för kunskapsutveckling och informationsförmedling, innefatta ett system för dokumentation och utvärdering av de insatser som görs. I utvärderingar av verksamheten är det viktigt att även uppmärksamma förändringar inom andra samhällsområden som kan ha konsekvenser för barn och ungas välfärd och för missbruksutvecklingen, utformas inom ordinarie verksamhet och endast undantagsvis i projektform.</p>
<p>Narkotikakommissionen vill i detta sammanhang peka på vikten av att frivilligorganisationerna uppmärksammas i dessa strategier och att ansvar och resursfrågor tydligt regleras.</p>
<p>I följande avsnitt av detta kapitel behandlas huvudsakligen ansvars- och samarbetsfrågor. Det mer konkreta innehållet i de olika insatserna behandlas i de följande kapitlen.</p>
<h2>3.3.2 Lokala och regionala kartläggningar</h2>
<p>Narkotikakommissionens förslag: Lokala och regionala kartläggningar av narkotikasituationen och narkotikamissbruket bör upprättas som en del av de lokala narkotikapolitiska strategierna.</p>
<p>Det är väsentligt både för det förebyggande arbetet och för att kunna bedöma behovet av vård- och behandlingsinsatser att det inom kommunen finns god kunskap om narkotikamissbrukets omfattning och om hur det kommer till uttryck, hos den enskilda individen, i grupper och i kommunen som helhet. Sådana kartläggningar är också nödvändiga om man skall kunna utvärdera i vilken utsträckning man har lyckats komma i kontakt med de missbrukare som finns i kommunen. De lokala kartläggningarna bör genomföras i samverkan med alla de olika sektorer i samhället som har kontakt med missbrukare och med ungdomar. En förutsättning för att lokala kartläggningar skall kunna utvecklas är att någon instans i kommunen avsätter tillräckliga resurser för att sammanställa och analysera den information som kommer in.</p>
<p>Narkotikakommissionen har i delbetänkandet Narkotikastatistik  (SOU 1999: 90) behandlat vikten av att socialtjänsten har en bild av missbrukets omfattning i kommunen och att det görs lokala kartläggningar av narkotikamissbrukets omfattning. Det är angeläget att metoder för lokala och regionala kartläggningar utarbetas på ett sådant sätt att de blir jämförbara mellan olika kommuner och regioner och också kan användas för att bidra till att ge en bild av narkotikasituationen i landet. I delbetänkandet föreslår kommissionen att Folkhälsoinstitutet skall medverka till att utveckla metoder för kartläggningarna.</p>
<h2>3.3.3 Riktlinjer för det förebyggande arbetet</h2>
<p>Narkotikakommissionens bedömning: I de lokala narkotikapolitiska strategierna är det viktigt att riktlinjer och mål för det förebyggande arbetet inom verksamhetsfält såsom skola/fritid, socialtjänst, barnomsorg, och hälso- och sjukvård finns tydligt angivna.</p>
<p>Undersökningar visar att i kommuner där det finns ett väl förankrat och genomtänkt ungdomsarbete påverkas ungdomars hälsa, hälsovanor och riskbeteenden i positiv riktning. Ett utvecklat samarbete mellan olika instanser gör det också lättare att nå ungdomar i riskzon eftersom det finns fler upparbetade samarbetskanaler. Det är därför viktigt att involvera så många aktörer och verksamheter som möjligt och samordna insatserna i en gemensam lokal strategi. Det förebyggande arbetet kan nå resultat först när tillräckligt många individer med olika funktioner i samhället känner att arbetet är angeläget och angår dem och deras verksamhet samt verkar efter gemensamma riktlinjer.</p>
<p>Strategin bör innehålla en beskrivning av hur samarbetet mellan skola, fritidsverksamhet, fältarbetare, närpolis, socialtjänstens ungdomsenhet etc., är organiserat och hur ansvarsfördelningen ser ut. Den bör vidare innehålla strategier för hur policy- och handlingsplaner kan upprättas på enskilda skolor och arbetsplatser och inom föreningslivet samt för samverkan med lokala brottsförebyggande råd.</p>
<h2>3.3.4 Ansvar och samverkan inom vård och behandling</h2>
<p>Narkotikakommissionens bedömning: Socialtjänsten bör även i fortsättningen ha det övergripande ansvaret för missbrukarvården. Kommissionen betonar vikten av att de lokala narkotikapolitiska planerna inkluderar vård och behandling och klara riktlinjer för samverkan med andra parter.</p>
<h2>3.3.4.1 Socialtjänsten bör även i fortsättningen ha det övergripande ansvaret</h2>
<p>De tre aktörer som huvudsakligen är berörda när det gäller vård och behandling av narkotikamissbrukare är socialtjänsten (inkluderande tvångsvård enligt LVM), sjukvården och kriminalvården.</p>
<p>Kommunernas socialtjänstorganisation är i dag delvis splittrad och fragmentarisk, samtidigt som insatser för missbrukare kräver överblick och integration. Det har i debatten ibland framförts önskemål om att staten skall ta ansvar för den specialiserade missbrukarvården. Två skäl har framförts för detta. För det första har det framhållits att det i dag finns oacceptabla skillnader mellan kommunerna när det gäller insatsernas omfattning och kvalitet och man menar att ett statligt huvudmannaskap skulle ge mer enhetliga bedömningar och också ge utrymme för en mer systematisk metodutveckling. För det andra har det framhållits att det är önskvärt att staten tar det ekonomiska ansvaret för den specialiserade missbrukarvården och i konsekvens därmed också ansvarar för dess genomförande.</p>
<p>Ett annat förslag som framförts är att hälso- och sjukvården (landstingen) skall ha huvudansvaret för missbrukarvården. Avsikten med detta skulle vara att uppnå bättre samordning mellan avgiftning och andra behandlingsinsatser och att en del av hindren för samverkan med psykiatrin skulle undanröjas i och med att en huvudman hade det samlade ansvaret. Det har också påpekats att landstingen har bättre möjligheter att utveckla vårdalternativ än vad framför allt de mindre kommunerna har.</p>
<p>Narkotikakommissionen anser att det övergripande ansvaret för missbrukarvården även i fortsättningen skall åvila socialtjänsten. Det är nödvändigt att ett socialt helhetsperspektiv läggs på behandlingsinsatser. Ofta behövs dessutom omfattande sociala stödinsatser och ett långsiktigt uppföljningsarbete. Socialtjänsten har i dag det lagstadgade ansvaret för sådana insatser och är enligt Narkotikakommissionens uppfattning bäst lämpad att ansvara för dessa uppgifter.</p>
<h2>3.3.4.2 Socialtjänsten, sjukvården och kriminalvården måste samarbeta om strategier</h2>
<p>Både när det gäller tidiga insatser och vård och behandling av de tyngsta missbrukarna är det nödvändigt med en god och effektiv samverkan mellan olika samhällsorgan. Socialtjänsten har ett huvudansvar för vård och behandlingsinsatser för narkotikamissbrukare, men också många andra instanser är berörda; i första hand sjukvården. Som framgår av kapitel 6 är en stor del av missbrukarna också aktuella inom kriminalvården. Missbruket är ofta förknippat med sociala eller andra problem och därför blir det också ofta nödvändigt med ett omfattande samhällsstöd under rehabiliteringen. Missbrukarna får ibland ett otillräckligt stöd och insatserna blir inte sällan splittrade och ineffektiva genom att det råder oklarheter om ansvars- och kostnadsfördelning. Handlar det om tidiga insatser är det viktigt med snabba reaktioner och ett snabbt insatt stöd, vilket kräver att goda kontakter är upparbetade och att berörda inom primärvården, skolhälsovården, företagshälsovården, frivilliga organisationer m.fl. vet till vilka andra instanser de kan vända sig för att ge ett lämpligt stöd.</p>
<p>Vårdinsatserna skall primärt utgå från och fokusera på missbruksbeteendet, men det är också nödvändigt att man samtidigt och parallellt gör det möjligt att bearbeta klientens övriga problem och svårigheter. Detta förutsätter i regel att en reell samverkan kommer till stånd mellan olika vårdgivare och samhällsinstanser om enskilda individer.</p>
<p>För att reell samverkan skall kunna ske både när det gäller dimensionering av resurser och samarbete kring enskilda klienter måste det finnas avtal eller andra överenskommelser om vårdansvar, betalningsansvar och ansvar för uppföljning.</p>
<p>Kommunerna bör få ett tydligt ansvar också när det gäller att samarbetsavtal upprättas med andra huvudmän. Detta innebär inte att kommissionen föreslår några förändringar i det ansvar som i dag åvilar olika myndigheter, men i de fall samarbetet inte fungerar är det kommunen som genom sitt övergripande ansvar har att verka för att en fungerande samverkan kommer till stånd.</p>
<p>För sjukvården bör sjukvårdshuvudmannen på motsvarande sätt ansvara för att avgiftning, sjukvård och psykiatri motsvarar behovet och tydligt redovisa inriktning, mål och resurser i en plan eller policy.</p>
<p>Kommissionen har också i kapitlet om kriminalvård föreslagit att frivården bör ta ett tydligare ansvar för att tillsammans med kommunerna utarbeta handlingslinjer och modeller för att utveckla kontraktsvården.</p>
<p>Om mål och resurser redovisas på ett tydligt sätt så att de blir vägledande för den egna personalen underlättar det samarbetet med andra huvudmän. Det blir på så sätt klart för alla inblandade vem som ansvarar för vad och vilka resurser som finns tillgängliga. Ett väl utvecklat samarbete kommer också att locka till en ökad effektivisering och på sikt minska kostnaderna för alla parter.</p>
<h2>3.3.4.3 Utveckling av samverkan och professionella nätverk</h2>
<p>Erfarenheten visar dock att enbart det faktum att det finns avtal om samverkan inte garanterar att samarbetet fungerar när det gäller enskilda klienter.</p>
<p>Det finns dock möjligheter att utveckla samverkan. I några fall har man goda erfarenheter av att man också samlokaliserar resurserna rent fysiskt i en beroendeklinik som drivs gemensamt av kommun och landsting. Exempel finns också på att även kriminalvården och arbetsförmedlingen medverkar genom att ha personal på plats. Andra sätt att lösa frågan om samverkan visar att det väsentliga är om man lyckas bygga upp fungerande professionella nätverk. Några kännetecken på sådana är att de har sanktion från den politiska och administrativa ledningen, att beslutsvägarna är korta, att man har en gemensam grundsyn, att det finns klara principer kring frågor rörande betalnings- och vårdansvar och att verksamheten kontinuerligt följs upp.</p>
<p>En väsentlig del av innehållet i de lokala strategierna blir att utforma, organisera och följa upp samverkan mellan socialtjänsten och andra instanser.</p>
<h2>3.4 Den regionala nivån</h2>
<p>Narkotikakommissionens förslag: Länsstyrelserna bör, utifrån en samlad analys av länets utvecklingsbehov, få ett ökat ansvar för metod- och kompetensutveckling.</p>
<p>Även om huvudansvaret för en stor del av den praktiska verksamheten med narkotikarelaterade frågor ligger på den lokala nivån finns behov också av regional samordning. Landstingen, polismyndigheterna, kriminalvården och rättsväsendet i övrigt, vilka alla har viktiga uppgifter inom det narkotikapolitiska fältet, omfattar normalt flera kommuner.</p>
<p>Länsstyrelserna utövar bl.a. tillsyn över socialtjänstens individärenden och har därmed också ansvaret för tillsynen av missbrukarvården. Länsstyrelserna har ett utvecklingsansvar i och med att de skall fördela utvecklingsmedel både till förebyggande insatser och till vårdområdet. Eftersom allt utvecklingsarbete bör baseras på en analys av behov och brister bör länsstyrelserna också få ett utökat uppföljnings- och analysansvar kopplat till ett ansvar för en mer samlad kompetens och metodutveckling i sina respektive län.</p>
<p>Kommissionen föreslår att länsstyrelserna får i uppdrag att göra samlade uppföljningar av narkotikaarbetet länsvis utifrån kommunernas drogstrategier. Detta bör bli ett viktigt instrument för att följa den kommunala utvecklingen länsvis, men också ett medel för analys av utvecklingsbehov. När det gäller analys och genomförande av utvecklingsinsatser är det enligt kommissionens uppfattning en förutsättning att dessa görs i nära samverkan med de aktuella kommunerna, landstingen och Kommunförbundets länsförbund samt med centrala myndigheter. Länsstyrelsen kan här fungera som en samordnare, i första hand när det gäller insatser från de statliga myndigheterna i ett län. Ett aktivt partnerskap förutsätter en dynamisk dialog mellan centrala instanser och kommunala och regionala organ. Avsikten är ju bland annat att de kommunala strategierna skall konkretisera hur man på det lokala planet skall utforma insatser som står i samklang med de nationella narkotikapolitiska målen. Samtidigt är det viktigt att det blir fråga om en kommunikation så att erfarenheter och synpunkter från det lokala planet kan föras upp och tas tillvara på den nationella nivån. Därigenom kan man också fortlöpande få kunskap om sådana förhållanden där statliga åtgärder kan behövas. Länsstyrelserna får därmed en central roll i utvecklingen och uppföljningen av de lokala narkotikapolitiska strategierna.</p>
<p>Det är angeläget med ett närmare samarbete mellan forskningsmiljöer och den praktiska verksamheten, i första hand gäller detta missbrukarvårdens område, men det är viktigt även för det förebyggande arbetet. Länsstyrelserna bör ta initiativ till, att som ett led i sitt ansvar för utvecklingsinsatser, förmedla samarbete mellan kommuner och landsting å ena sidan och de högskolor och forsknings- och utvecklingsenheter som finns inom länet å andra sidan. Länsstyrelserna bör också ta initiativ när det gäller att utveckla professionella nätverk på regional nivå.</p>
<h2>3.5 Den nationella nivån</h2>
<h2>3.5.1 Myndigheter</h2>
<p>Narkotikakommissionens bedömning: De statliga myndigheterna bör aktivt bistå kommuner, landsting och andra lokala aktörer i det lokala utvecklingsarbetet. För att möjliggöra ett sådant stöd och för att förbättra analysen av den nationella utvecklingen inom det narkotikapolitiska området bör samverkan mellan de ansvariga myndigheterna intensifieras.</p>
<p>Utvecklingen för centrala myndigheter har gått mot en koncentration på uppföljnings- och tillsynsuppgifter. Kommissionen har inga invändningar mot en sådan utveckling. Uppföljning och tillsyn kan generera betydande kunskap om utvecklingen på det lokala planet inom respektive myndighets ansvarsområde. Kommissionen vill peka på vikten av att denna kunskap inte stannar hos den centrala myndigheten utan kan återföras till de lokala aktörerna. I den processen är det de centrala myndigheternas ansvar att ur ett helhetsperspektiv analysera erfarenheterna och dra slutsatser om behov och möjligheter till metod- och kompetensutveckling. Detta kräver att olika centrala myndigheter samverkar så att kommunikationen med de lokala aktörerna blir så givande som möjligt. De centrala myndigheterna bör således ta på sig ansvar för att aktivt driva frågor om kunskapsförmedling samt metod- och kompetensutveckling.</p>
<p>Narkotikakommissionen har konstaterat att de olika myndigheterna gör många bra uppföljningar kring olika delområden men att det finns en brist när det gäller mer samlade analyser och strategier kring hur utvecklingen i landet skall kunna stödjas och eftersatta områden förstärkas. Enligt kommissionens bedömning behövs sådana samlade analyser på följande områden: uppföljning och statistik om narkotikarelaterade frågor, förebyggande insatser, åtgärder för de tunga missbrukarna, kompetensutveckling och utvärdering när det gäller såväl förebyggande arbete som vård och behandling samt samverkan.</p>
<p>Kommissionen har utvecklat förslagen avseende dessa områden i kapitel 4 och 7. För kommissionens överväganden kring tull-, polis- och kriminalvårdsmyndigheternas arbete och behov av samverkan hänvisas till kapitel 5 och 6. Här bör dock påpekas att det är självklart att den roll dessa myndigheter och deras insatser spelar på det lokala planet skall ingå i utformningen av de lokala narkotikapolitiska strategierna, liksom i det regionala arbetet.</p>
<p>Narkotikakommissionens förslag:  Folkhälsoinstitutet bör ta initiativ till utvärdering, redovisning och utveckling av metoder för samverkan inom det förebyggande området. Socialstyrelsen bör medverka till utvecklingen av professionella nätverk inom vård och behandlingssektorn.</p>
<p>En av Folkhälsoinstitutets uppgifter är att följa hur de nationella folkhälsomålen uppfylls och samla myndigheter i deras arbete med dessa mål. Institutet har därmed en central roll i det förebyggande arbetet. När det gäller narkotikafrågorna är enligt Narkotikakommissionens uppfattning samverkan med Skolverket och Socialstyrelsen av särskild betydelse.</p>
<p>Narkotikakommissionen har i delrapporten om narkotikastatik vidare föreslagit att Folkhälsoinstitutet ges i uppgift att ansvara för en samlad nationell narkotikastatistik och att institutet får i uppdrag att utarbeta en handbok i hur lokala och regionala kartläggningar kan genomföras.</p>
<p>Narkotikakommissionen menar att Socialstyrelsen bör ta ett motsvarande ansvar för att, i samverkan med kommunerna och landstingen, Statens institutionsstyrelse och kriminalvården, utarbeta modeller och vara rådgivare för kommuner och regioner vid upprättandet av lokala och regionala vård- och resursplaner. Av särskild betydelse är att man värderar och föreslår konstruktiva modeller för samverkan mellan olika huvudmän när det gäller enskilda klienter.</p>
<p>Såväl Folkhälsoinstitutet som Socialstyrelsen bör också ta aktiva roller när det gäller att följa forskningen på sina ansvarsområden, att ta initiativ till att forskningsresultat sprids till fältet samt initiera ny forskning. Forsknings- och utvecklingsfrågorna behandlas närmare i kapitel 7.</p>
<h2>3.5.2 Regeringen</h2>
<p>Narkotikakommissionens förslag: För att manifestera ett tydligt nationellt politiskt ledarskap i narkotikafrågan bör regeringen utse en särskild minister med huvudsakligt ansvar enbart för de narkotikapolitiska frågorna.</p>
<p>Flera olika departement är berörda av de narkotikapolitiska frågorna. I regeringen ansvarar socialministern för samordningen av narkotikapolitiken. Samordningen av övergripande frågor och frågor av policykaraktär bereds inom de ansvariga departementen.</p>
<p>Eftersom allt operativt arbete på den nationella nivån åvilar myndigheterna är departementen inte dimensionerade för mer utåtriktade insatser. I fokus för departementens arbete står främst lagstiftningsarbete och internationell samordning.</p>
<p>När det gäller det konkreta arbetet inom regeringskansliet finns det enligt kommissionens bedömning ett behov av förstärkning så att det blir möjligt att också leda ett nationellt narkotikapolitiskt arbete.</p>
<p>Regeringskansliets arbete med narkotikafrågan utförs i dag av några enstaka tjänstemän på handläggarnivå inom respektive departement. Detta gäller såväl det nationella som det internationella arbetet. Uppgiften för Regeringskansliets tjänstemän består i stor utsträckning i att bevaka det internationella samarbetet. Frågor som rör den nationella narkotikafrågan gör sig endast gällande då den förda politiken kritiseras eller då det uppstår situationer som kräver regeringens åtgärder i form av lagstiftning. Det är emellertid sällsynt med initiativ som utgår från Regeringskansliet för att t.ex. föra ut den svenska narkotikapolitiken.</p>
<p>Enligt Narkotikakommissionens bedömning bör det samordnande ansvaret för narkotikapolitiken även fortsättningsvis ligga på Socialdepartementet. Kommissionen anser emellertid att den nationella ledningen bör förstärkas genom att en särskild minister med ett tydligt eget ansvar för ledningen av det narkotikapolitiska arbetet utnämns. Därigenom skulle man tydligt manifestera ett nationellt politiskt ledarskap i narkotikafrågan.</p>
<p>Ministerns uppdrag bör omfatta ett lednings- och samordningsansvar för såväl det nationella som det internationella narkotikaarbetet. Huvuduppgiften bör vara att ansvara för långsiktiga strategier för att uppnå de nationella narkotikapolitiska målen. Detta arbete måste bedrivas utifrån ett helhetsperspektiv och omfatta samhällets samtliga insatser mot narkotika.</p>
<p>Detta innebär också att kommissionen anser att Regeringskansliet bör ta ett tydligare ansvar för samordningen av myndigheternas arbete än vad som görs i dag. Genom att samordna olika insatser undviks att myndigheter utför varandras arbetsuppgifter. Risken för att uppgifter blir obevakade eller faller mellan två eller flera myndigheters ansvarsområde minskar med en klar och tydlig samordning. Vidare skulle en sådan ordning också innebära att regeringen får en ökad möjlighet att styra insatserna till sådana områden som bedöms som mest angelägna utifrån en samlad nationell analys. Både de länsvisa uppföljningarna, som kommissionen föreslår att länsstyrelserna skall genomföra, och de mer övergripande uppföljningar som de olika myndigheterna skall genomföra bör kunna utgöra bra underlag för regeringens samlade bedömningar. Utifrån dessa analyser bör regeringen mer aktivt kunna styra samhällets insatser och vid behov föreslå studier, utvecklingsinsatser och forskning på sådana områden som framstår som angelägna.</p>
<p>För att erhålla en enhetlig syn i narkotikafrågan över landet krävs såväl kunskap som engagemang inom kommuner och landsting. Som kommissionen tidigare framhållit är det på det lokala planet som den förda politiken genomförs och dess trovärdighet prövas. En viktig uppgift för regeringen är därför att i ett aktivt samspel med bl.a. kommunal- och landstingspolitiker bedriva ett narkotikapolitiskt opinionsarbete. Det är också viktigt att de insatser som företas på central nivå förs vidare till de regionala och lokala beslutsfattarna.</p>
<p>En särskild minister skulle också utgöra regeringens talesman i narkotikapolitiska frågor med uppgift att synliggöra och offensivt föra ut regeringens politik genom att delta i den offentliga narkotikapolitiska debatten och också initiera offentliga diskussioner i olika frågor. Det sistnämnda gäller även på det internationella planet.</p>
<p>Regeringen bör regelbundet ge en samlad rapport om narkotikapolitikens utveckling till riksdagen.</p>
<p>På samma sätt som för det nationella arbetet bör regeringen ansvara för långsiktiga strategier för det internationella arbetet (se kapitel 8).</p>
<h2>4 Insatser mot efterfrågan</h2>
<h2>4.1 Struktur, kompetens och framförhållning</h2>
<p>Enligt Narkotikakommissionens bedömning finns det inte några skarpa gränser mellan förebyggande insatser, vård och behandling och begränsning av utbudet. Att satsa på en effektiv vård är också en viktig förebyggande insats. Framgångsrik vård, som innebär att missbrukare slutar missbruka, innebär att narkotikamarknaden begränsas och narkotikautbudet minskar eftersom missbrukare inte bara är konsumenter av narkotika utan också ofta själva handlar med narkotika. Framgångsrika vårdinsatser har också en direkt preventiv effekt på bland annat anhöriga till missbrukare och särskilt deras barn. Att inte ge missbrukare adekvat vård ger också signaler om att samhället står maktlöst inför narkotikaproblematiken och detta kan spela dem i händerna som är motståndare till en restriktiv narkotikapolitik. Effektiva kontrollinsatser, slutligen, leder inte bara till en minskad tillgång på narkotika utan har även för många en avhållande effekt.</p>
<p>Något som kännetecknar såväl förebyggande arbete och tidiga insatser som vård och behandling är att på inget av dessa områden finns en heltäckande kunskap. Vi kan i dag inte med säkerhet säga var de satsade pengarna gör mest nytta vare sig det gäller förebyggande eller tidiga insatser. Vi har inte heller någon fullständig kunskap om hur vård och behandling bäst skall utformas eller vilken vård som är den bästa.</p>
<p>Vad vi däremot vet är att det finns en hel del som vi relativt omgående kan och bör åtgärda. Kommissionen har funnit att det viktigaste för att kunna bedriva ett effektivt förebyggande arbete liksom en väl fungerande vård och behandling är att det finns en utarbetad struktur för hur arbetet skall bedrivas samt att insatserna präglas av kontinuitet och kompetens. Kommissionen har därför sett som sin huvuduppgift att föreslå hur en struktur kan utformas som både kan förbättra och fördjupa åtgärderna och göra så att prövat narkotika ökat kraftigt och det finns många tecken som tyder på att det är ungdomar från alla samhällsgrupper som nu prövar.</p>
<p>Kommissionen har sett flera tendenser till en normalisering av narkotikaanvändande bland ungdomar och vill varna för den utveckling som kan iakttas i många andra länder där drogerna sprids från festscen till vardagsliv, från helgernas nattliv till skola och arbete. Att motverka en sådan utveckling är en central uppgift för det förebyggande arbetet. Samtidigt måste det finnas en beredskap både inom preventionen och inom vårdapparaten att hantera en sådan situation om den skulle uppstå. Utan att minska på de insatser som görs för att begränsa nyrekryteringen måste arbetet därför i högre grad än tidigare fokusera på åtgärder för att nå dem som redan har inlett ett experimenterande med droger.</p>
<p>Cannabis är fortfarande den utan jämförelse vanligaste drogen i landet, både bland vuxna och bland ungdomar. En stor del av detta missbruk förblir oupptäckt. Den vanligaste drogen efter cannabis är amfetamin som ökat kraftigt under 1990-talet. Vissa tecken talar för att amfetamin också vunnit insteg bland bredare ungdomsgrupper i och med att det används som en s.k. partydrog och är mer vanligt förekommande än t.ex. ecstasy.</p>
<p>Under 1990-talet har också utbudet av andra syntetiska droger ökat och i synnerhet förefaller tablettmissbruk vara på frammarsch. Det finns flera förklaringar till detta. Den mest uppenbara är att det är lätt och bekvämt att ta ett piller. Det kan också vara så att tendensen till en ökande medicinering i resten av samhället indirekt legitimerar ungas bruk av droger i form av självmedicinering. Ett tredje skäl är att det ännu saknas dokumentation av de långsiktiga konsekvenserna av att regelbundet använda dessa droger och ungdomar som är okunniga om konsekvenserna saknar argument att låta bli.</p>
<p>Det finns ännu inte så mycket kvalitativ forskning om vilka ungdomar det är som använder narkotika mer regelbundet. De undersökningar som finns ger en motstridig bild. Å ena sidan framträder bilden av vanliga ungdomar utan problem som använder narkotika utan några allvarliga följder. Å andra sidan visar undersökningar att narkotikamissbruket följer välkända mönster där användandet av droger kommer relativt sent i missbruksutvecklingen och har föregåtts av ett omfattande bruk av legala droger.</p>
<p>Kunskapen om varför vissa individer tidigt fastnar i missbruk medan andra tycks klara ett relativt långtgående experimenterande är fortfarande otillräcklig.</p>
<h2>4.2.2 Tänkbara orsaker bakom det ökande narkotikamissbruket</h2>
<p>En ökad tillgång på droger och mer tillåtande attityder bedömer kommissionen vara de främsta skälen till dagens ökande konsumtion. En ökad polarisering och ökade ekonomiska klyftor i samhället i kombination med en nedrustning av den offentliga sektorn bedömer vi också har haft en negativ effekt på missbruksutvecklingen.</p>
<p>Internationalisering, ett ökat resande och spridning av drogliberala budskap via populärkulturen och den nya informationsteknologin brukar nämnas som förklaringar till det ökande narkotikamissbruket och en mer tillåtande inställning till droger bland ungdomar. Den höga ungdomsarbetslösheten under 1990-talet, stora nedskärningar inom den offentliga sektorn och en ökande segregering är andra faktorer som nämns.</p>
<p>Det finns i dag flera tecken på att den socialt betingade ohälsan i befolkningen har ökat och det finns även tendenser till en försämring av ungas psykiska hälsa. Även dessa förhållanden menar kommissionen bör ställas i relation till ett ökat missbruk.</p>
<p>I det förebyggande arbetet måste insatser riktas mot samtliga dessa förhållanden. Hittills har merparten av insatserna syftat till att påverka normer och tillgång. Vad det gäller insatser mot psykisk ohälsa återstår emellertid mycket att göra.</p>
<h2>4.2.3 Vägar in i missbruk</h2>
<p>I olika studier inom medicin, sociologi och psykologi har man funnit en rad enskilda faktorer som till synes kan öka risken för en missbruksutveckling. Några exempel kan vara genetisk sårbarhet, familjeförhållanden, tidig impulsivitet/aggressivitet/hyperaktivitet, skolproblem, tidig alkoholdebut, rökning, arbetslöshet, socioekonomiska svårigheter m.m. Ingen enskild faktor kan dock ensam bidra särskilt mycket till att förklara varför en människa blir missbrukare medan en annan inte blir det. Snarare kan man se det som om det är fråga om ett ständigt pågående samspel mellan många av dessa faktorer. Också olika samhällsförhållanden spelar roll, såsom hur lättillgängliga droger är. Olika enskilda händelser i en människas liv kan också bidra till utvecklingen mot ett missbruksbeteende.</p>
<p>Den forskning och de beskrivningar som har gjorts om missbruksutveckling är huvudsakligen retrospektiva, dvs. de bygger på beskrivningar och observationer av personer i behandling eller som på annat sätt har manifesterat ett missbruk. Ett fåtal longitudinella studier - undersökningar där man under lång tid följer en grupp individer - ger underlag till i stort sett samma slutsatser. De flesta forskare och analytiker är överens om att utvecklingen av missbruk hos individen är en sammansatt process där många olika faktorer samverkar.</p>
<h2>4.2.3.1 Tillgängligheten</h2>
<p>Ju lättare det är att få tag i narkotika, desto större är sannolikheten att individer prövar och desto troligare också att de använder narkotika flera gånger. Inom forskningen om alkoholmissbruk och alkoholberoende finns starka vetenskapliga belägg för den s.k. totalkonsumtionsmodellen, vilken kortfattat innebär att ju mer lättillgänglig alkoholen är och ju större konsumtionen är, desto större andel av befolkningen blir också missbrukare eller får andra alkoholrelaterade problem och sjukdomar. Dessa förhållanden har kunnat studeras då man jämfört olika länder och dessutom studerat vad som hänt när ett land eller ett annat begränsat område har förändrat sin alkoholpolitik. Det finns faktorer som både talar för och emot att totalkonsumtionsmodellen också skulle gälla sambandet mellan narkotikans tillgänglighet och omfattningen av narkotikamissbruk.</p>
<p>Enligt Narkotikakommissionens uppfattning är det i högsta grad troligt att tillgången på narkotika har stor betydelse för missbrukets omfattning, både vad avser spridningen av missbruket och dess intensitet. Är tillgången stor får man både fler användare och ett mer frekvent missbruk. Kommissionen anser att även exponeringen av narkotika i en vidare betydelse har stor betydelse för spridningen. Förekommer många mer eller mindre positiva referenser till narkotika i massmedia och i nöjeslivet och det dessutom är lätt att få tag i narkotika ökar detta betydligt risken för att också missbruket får en ökad spridning.</p>
<h2>4.2.3.2 Sociala faktorer</h2>
<p>Barn och ungdomar från psykosocialt utsatta hemmiljöer löper större risk att senare i livet hamna i missbruk. Tidigare undersökningar visar också att barn i utsatta miljöer prövat narkotika i större utsträckning än andra barn i motsvarande åldrar. Enkätundersökningar och andra observationer som gjorts de senaste åren antyder dock att andelen barn och unga som prövat narkotika är mer jämnt fördelad mellan olika samhällsgrupper. Undersökningar av tunga missbrukare visar att de vanligen kommer från en psykosocialt utsatt miljö, men alla kommer inte från sådana förhållanden.</p>
<h2>4.2.3.3 Personlighetsdrag</h2>
<p>Forskning om alkohol visar att det troligen finns en kombination av genetiska egenskaper, erfarenheter och personlig läggning som gör att vissa människor är mer benägna att utveckla ett beroende än andra. Mycket tyder på att motsvarande förhållanden gäller dem som börjar använda narkotika. Bilden är emellertid mycket komplicerad och man kan inte peka ut vilka personlighetsdrag som innebär en ökad risk för att fastna i ett beroende till narkotika. Det har diskuterats om vissa personlighetsdrag som t.ex. impulsivitet och aggressivitet kan vara styrande för valet att pröva narkotika. Personer som gärna tar risker har också nämnts som en grupp som synes vara mer benägen att pröva narkotika än andra. Studier av tunga missbrukare visar att en stor och ökande andel av dem har psykiska besvär eller svåra psykiska störningar.</p>
<h2>4.2.3.4 Livssituation</h2>
<p>När man studerar livssituationen för narkotikamissbrukare kan man med ledning av denna inte uttala sig om vad som är orsak och vad som är verkan. Det är uppenbart att vissa förhållanden beror på att individen har missbrukat en tid, men brister i livssituationen kan också ha bidragit till att ett missbruk har uppstått. Ett exempel är kriminalitet. Förutom att missbruket i sig är kriminaliserat kommer missbrukaren i kontakt med kriminella miljöer och begår ofta själv brott för att få pengar till narkotika. Den som missbrukat en längre tid löper alltså mycket stor risk att hamna i kriminalitet.</p>
<p>Å andra sidan är det omvittnat att vissa börjar missbruka först efter det att de kommit in i en kriminell grupp, där användning av narkotika ingår i den subkultur som utvecklats i gruppen.</p>
<h2>4.2.3.5 Samhällsfaktorer</h2>
<p>Det finns många faktorer i samhället som kan tänkas påverka såväl tillgången på narkotika som villigheten att använda respektive ta avstånd från narkotika. Det allmänna samhällsklimatet, den ekonomiska utvecklingen och den sociala välfärden är givetvis väsentliga faktorer. Viss diskussion har förekommit, både inom Sverige och på den internationella arenan, om vilka effekter ett samhälles övergripande narkotikapolitik har. I Sverige har betydelsen av ett samlat och enigt avståndstagande mot narkotika betonats. Här menar vi också att kontrollinsatserna måste riktas mot såväl organisatörer och storlangare som mot handeln på gatunivå. Samtidigt betonas betydelsen av att vård- och behandlingsinsatser finns tillgängliga för alla missbrukare.</p>
<h2>4.2.3.6 Avvikarkarriär kontra den ungdomskulturella vägen in i missbruk</h2>
<p>Rapporten  Att komma för sent så tidigt som möjligt pekar ut två huvudvägar in i narkotikamissbruk, nämligen avvikarkarriären och den ungdomskulturella vägen. Avvikarkarriären innebär i korthet att narkotikan fyller funktionen av flykt från en svår situation eller bidrar till att markera en tillhörighet i en marginaliserad subkultur. De flesta tunga missbrukare vi har i dag kommer från denna grupp. Den ungdomskulturella vägen in i missbruk innebär att de som prövar narkotika inte gör det som en flykt utan mer som ett försök att föra till något extra till tillvaron. Även detta kan emellertid leda till beroende och missbruk. Den ungdomskulturella vägen, dit man kan hänföra det s.k. partydrogandet, synes stå för den största ökningen när det gäller dem som prövar narkotika. Det finns dock endast begränsad forskning om kopplingen mellan ungdomskulturer och droger.</p>
<h2>4.3 Förebyggande arbete</h2>
<p>I det följande används begreppen förebyggande arbete och prevention synonymt.</p>
<h2>4.3.1 Narkotikakommissionens utgångspunkter</h2>
<p>Det är viktigt att poängtera att en övervägande majoritet av ungdomarna i Sverige tar avstånd från illegala droger och att de inte använder narkotika i samma utsträckning som jämnåriga i många andra länder. Det finns emellertid flera tecken på att inställningen till narkotika har förändrats en del under senare år. Narkotikaanvändandet i Sverige har stadigt ökat under hela 1990-talet och är nu tre gånger så stort som i mitten av 1980-talet. Det är också Narkotikakommissionens bedömning att främst alkohol men även narkotika har blivit ett vanligare inslag i den breda ungdomskulturen.</p>
<p>För att stoppa utvecklingen av mer tillåtande attityder till droger bland ungdomar krävs att narkotikafrågor ges politisk prioritet lokalt och nationellt och att den allmänna opinionen och lokalsamhällets resurser mobiliseras. Polisen, fältarbetare och fritidsledare är viktiga yrkesgrupper när det gäller att upptäcka missbruk såväl hos enskilda individer som i olika ungdomsgrupper. Men kanske är det främst ungdomar med någon form av problembeteende som uppmärksammas av dessa yrkesgrupper. För att nå de normalfungerande ungdomarna för vilka narkotika har blivit ett accepterat inslag i tillvaron, måste också det civila samhället aktiveras. Förutom familjerna gäller det att engagera idrottsklubbar, träningslokaler, nöjeslivet och föreningslivet. Utmaningen är att finna vägar att knyta ihop dessa sektorers insatser med myndigheternas.</p>
<p>Narkotikaprevention utgör tillsammans med annat drogförebyggande arbete ett viktigt inslag i det generella folkhälsoarbetet och strategier mot narkotika respektive mot alkohol bör av såväl metodmässiga som ekonomiska skäl på sikt samordnas både på den lokala och nationella nivån.</p>
<p>Narkotikaproblemet är inte en isolerad företeelse utan det finns en nära koppling till samhällets rådande drogkultur, där såväl vuxnas som ungdomars inställning till och konsumtion av alkohol är en viktig faktor. Mycket tyder på att det också finns ett inte tillräckligt uppmärksammat samband mellan ungdomars användande av narkotika och läkemedelskonsumtionen i samhället.</p>
<p>Ett effektivt förebyggande arbete mot narkotika måste utgå från ett helhetsperspektiv på ungdomars levnadsvillkor och rymma insatser såväl inom barnomsorg, fritidsverksamhet, grund-, gymnasie- och högskola samt arbetsmarknad som inom socialtjänstens, hälso- och sjukvårdens och polisens arbete.</p>
<h2>4.3.2 Ungdomars attityder till droger</h2>
<p>En naturlig utgångspunkt för arbetet mot narkotika och andra droger är ungdomars uppfattning och erfarenheter. Kommissionen inledde därför arbetet med förebyggande frågor med att göra en intervjuundersökning bland ungdomar för att få deras syn på narkotika och drogutvecklingen samt samhällets insatser och information (PM nr 4). I undersökningen ingick ett drygt hundratal ungdomar mellan 15 och 25 år från ett femtontal olika orter i landet.</p>
<p>En sammanfattande bild av denna intervjuundersökning är att narkotika angår ungdomar. Det finns tillgång till illegala droger i de flesta ungas närmiljö oavsett var man bor. Narkotika används i många olika ungdomskulturella grupperingar och av ungdomar i alla samhällsklasser. Vanligast förekommande är hasch, tätt följt av amfetamin och tabletter av olika slag.</p>
<p>Även om majoriteten av ungdomarna i undersökningen inte har prövat narkotika själva betyder det inte att de helt tar avstånd. Det finns – framför allt bland de äldre ungdomarna – en utbredd uppfattning om att det är upp till var och en om man vill använda narkotika eller ej. Det är ett eget val och man har ett eget ansvar för sitt missbruk. Den som tappar kontrollen är en förlorare. Samtidigt är många också oroade över utvecklingen och vill inte ha ett samhälle med mer droger. Det gäller även de ungdomar som själva har prövat eller använder narkotika ibland.</p>
<p>Att ett mer individualistiskt synsätt har fått genomslag i ungas sätt att tänka och också påverkar hur man resonerar om droger är alltså tydligt märkbart. Detta, menar vi, måste få konsekvenser för hur det förebyggande arbetet och informationen om droger skall utformas.</p>
<p>Ungdomarna nämner flera olika anledningar till varför de själva använder droger eller till varför de tror att andra gör det. Det vanligaste är nyfikenhet och för att man vill ha kul, men ofta säger ungdomarna att man använder droger för att man mår dåligt eller för att orka med alla krav som man upplever ställs på en. Med hjälp av droger kan man fly verkligheten. Det kan vara alltifrån pressen i skolan till upplevelser av mobbning, utanförskap eller arbetslöshet.</p>
<p>Värt att notera är att flickor oftare än pojkar sätter narkotikamissbruk i samband med stress och olika slags krav som de upplever riktas mot dem och att ungdomar med invandrarbakgrund oftare kopplar narkotikamissbruk till sociala problem, utanförskap och marginalisering än vad svenska ungdomar gör.</p>
<p>Slutligen beskriver sig ungdomarna som väldigt ensamma när något händer. De vet framför allt inte hur de skall göra för att hjälpa någon i omgivningen som verkar ha problem. De allra flesta svarar att de inte har någon vuxen som de med förtroende kan vända sig till. På orter där det finns ett utvecklat samarbete mellan skolan, polisen och socialtjänsten förefaller ungdomarna emellertid oftare veta till vem de kan vända sig och också göra det i större utsträckning.</p>
<p>Det kommissionen främst har tagit fasta på i undersökningen som vi tror kan ha relevans för missbruksutvecklingen och därmed också det förebyggande arbetet är det ökande tablett- och blandmissbruket, ungdomars upplevelse av stress och utanförskap, en frånvarande vuxenvärld.</p>
<p>Kommissionen har också presenterat förslag till en strategi för det förebyggande arbetet som fokuserar på arbetet bland ungdomar på lokal nivå (PM nr 12). Där beskrivs inledningsvis narkotikamissbrukets utveckling under 1990-talet, de nya missbruksmönster bland ungdomar som kan skönjas globalt och i Sverige, vilka risker detta kan innebära för framtiden och vilka krav utvecklingen ställer på det förebyggande arbetet.</p>
<p>En ökande drogkonsumtion tycks vara ett kulturellt fenomen som sprider sig över stora delar av världen. I såväl svenska som utländska studier framträder två kategorier av ungdomar. Det är å ena sidan de välbeställda och socialt integrerade ungdomarna som främst associerar droger med fest och avkoppling och å den andra sidan de socialt och ekonomiskt marginaliserade som använder droger för att fly verkligheten. Däremellan finns ett ökande antal ungdomar med mer eller mindre tillåtande attityder till och erfarenheter av narkotika.</p>
<p>Det förebyggande arbetet måste kunna nå alla. Nya missbruksmönster gör att nya metoder att möta olika kategorier av ungdomar måste utvecklas. Inte minst förefaller många av de traditionella strategier och metoder som används i det förebyggande arbetet vara otillräckliga för att nå de till synes problemfria droganvändande ungdomarna.</p>
<h2>4.3.3 Myndigheters och organisationers uppfattning om förebyggande arbete</h2>
<p>Narkotikakommissionen har också intervjuat företrädare för myndigheter och organisationer med ansvar för prevention på såväl statlig som kommunal nivå (PM nr 7). Den bild som framträder av det förebyggande arbetet är i många stycken motsägelsefull.</p>
<p>Samhället fäster i hög grad sin tilltro till förebyggande insatser. Det märks inte minst på den centrala plats det förebyggande arbetet intar i olika handlingsplaner och dokument, på all den omfattande och varierande verksamhet som pågår runt om i landet men också på ökningen av utvärderingar och kritisk granskning av olika verksamheter. Dessutom har intresset för prevention som forskningsområde ökat under senare år. Resultatet av denna forskning visar dock att många av de metoder som traditionellt har använts och fortfarande används framstår som tämligen verkningslösa.</p>
<p>Det kan alltså konstateras att samtidigt som allt större förhoppningar knyts till det preventiva arbetets möjligheter tyder forskning på begränsade effekter. Det kan också konstateras att även om vikten av förebyggande arbete framhålls i olika policydokument och av tjänstemän och politiker så saknar området i praktiken ofta både status och erforderliga resurser.</p>
<p>Det råder en bred samstämmighet i uppfattningen att resultatet av de förebyggande insatser som syftar till att minska efterfrågan på narkotika är av avgörande betydelse för den framtida drogutvecklingen. Det framstår därför som oroande att så många av de intervjuade tecknar bilden av ett förebyggande arbete i kris.</p>
<p>De problem som anförs är främst följande: brister i informations- och kunskapsspridning gör att verksamma metoder har svårt att nå ut, alltför mycket av insatserna sker i form av projekt som inte förmår påverka den reguljära verksamheten, insatser utvärderas i för liten utsträckning och det gäller framför allt den reguljära verksamheten, otydligheter i den preventiva begreppsapparaten försvårar samarbetet mellan olika aktörer, det saknas kunskap och resurser att nå utsatta barn och ungdomar och metoder att på ett tidigt stadium nå dem som har påbörjat ett missbruk, nedskärningar inom den offentliga sektorn har gjort att de stödjande miljöerna runt unga har försämrats och blivit färre.</p>
<p>Det framhålls vidare att det finns en bristande kunskap om vilka de ungdomar är som riskerar att utveckla ett missbruk och att det saknas metoder att arbeta förebyggande med dessa ungdomar. Missbruk av narkotika kan pågå länge innan det avsätter några yttre spår och ungdomar med missbruksproblem kommer alltför sent till socialtjänstens kännedom.</p>
<p>Samtidigt skall det framhållas att det pågår ett omfattande och spännande utvecklingsarbete inom många fält och verksamhetsområden.</p>
<h2>4.3.4 Ett eget kompetensområde</h2>
<p>Utmärkande för mycket av det förebyggande arbete som i dag bedrivs är att det präglas av tillfälliga åtgärder och projekt som ofta inte förmår påverka den ordinarie verksamheten. Projekt kan vara berättigade för att utveckla metoder, förändra en organisation eller för att påskynda förändringsprocessen men metoderna måste också integreras i den ordinarie verksamheten och merparten av förändringsarbetet skall ske inom ramen för den reguljära verksamheten. För att nå varaktiga resultat och bygga upp en ökad kompetens inom preventionen är det nödvändigt att kontinuiteten i insatserna och framförhållning hos politiker och tjänstemän ökar. Att skapa en hållbar struktur för arbetet är viktigare än enskilda åtgärder. Det måste på samtliga nivåer i samhället finnas en narkotikapolitisk policy som både tar sig uttryck i samhällsförändringar och i långsiktiga och uthålliga insatser.</p>
<p>För att arbetet skall effektiviseras och lokalsamhällets resurser tas tillvara krävs också en generell kompetenshöjning med syfte att öka såväl den individuella kunskapsnivån i praktiskt arbete som kunskapen om planerande, genomförande och utvärderande av insatser (se kapitel 7.4.1).</p>
<h2>4.3.4.1 Definition av förebyggande arbete</h2>
<p>För att kunna hävda att prevention är ett eget kompetensområde och underlätta vidare kompetensutveckling måste det förebyggande området utveckla en teoretisk bas och en gemensam begreppsapparat samt ett system för spridning av erfarenheter och metoder. Till att börja med är det viktigt att skapa en gemensam syn på vad som avses med förebyggande arbete.</p>
<p>I det förebyggande arbetet inkluderar kommissionen både det vilje- och målstyrda arbetet och sådana händelser och insatser som inte varit direkt planerade eller relaterade till det man vill förebygga, men som ändå har preventiva effekter dvs. allt det som i verkligheten är förebyggande och inte bara sådant som syftar till  att vara förebyggande.</p>
<p>Narkotikakommissionen har utgått från följande definition av förebyggande arbete : Att påverka strukturer, förhållanden och/eller vidta åtgärder som förhindrar eller motverkar uppkomsten av något icke önskvärt.</p>
<p>Kommissionen vill med denna definition betona strukturernas betydelse för det förebyggande arbetets förutsättningar och för uppkomsten av de problem som skall motverkas.</p>
<p>Med strukturer  avses förhållanden som är givna i form av lagar, regler arbetsrutiner, samarbetsförhållanden, byråkrati (administrativa rutiner). Hit kan också räknas politiska beslut (exempelvis policys och handlingsplaner). Med förhållanden  avses konjunkturer och övergripande trender, attityder, normer och värderingar. Åtgärder  betecknar de projekt, aktioner och program som är avgränsade, tidsbestämda och lättföränderliga.</p>
<p>Det är, enligt vår bedömning, nödvändigt att fokus i det förebyggande arbetet förskjuts från mer tillfälliga åtgärder till den strukturella nivån. De dagliga rutinerna är många gånger viktigare än åtgärder och kampanjer. Givetvis är det ideala förhållandet när alla nivåerna samverkar.</p>
<p>Förebyggande arbete, preventivt arbete eller prevention brukar användas som synonymer. Ordet prevention kan härledas ur det latinska ordet pre venire – att gå in före. Vanligen avser prevention dock även insatser som syftar till att komma tillrätta med redan befintliga problem. Det förebyggande arbetet brukar därför delas in i primär, sekundär och tertiär prevention.</p>
<p>Ett problem med detta språkbruk är att begreppet primärprevention saknar en entydig definition. Ofta likställs primärprevention med insatser riktade till hela befolkningen eller stora delar av den. Narkotikakommissionens anser dock att primärprevention kan och skall utövas på såväl samhälls-, som grupp- och individnivå. En definition av begreppet primärprevention bör därför inte avgränsas till en enda nivå utan beteckna allt det som äger rum innan något oönskat har inträffat . Allt det som sker därefter, dvs. tidiga insatser eller vård och behandling, betecknar vi som sekundär respektive tertiär prevention.</p>
<p>Narkotikakommissionen har således valt att likställa primärprevention med förebyggande arbete och sekundärprevention med tidiga insatser.</p>
<h2>4.3.5 Effekter av prevention</h2>
<p>En forskningssammanställning av effekten av olika preventionsinsatser (PM nr 12) visar att åtgärder på samhällsnivå för att minska tillgången är effektiva. Program som ger psykosocialt stöd till familjer vars barn riskerar en negativ utveckling har också visat sig ha effekt. Åtgärder som syftar till att minska efterfrågan som skolinformation och massmediakampanjer har inte visat sig ha några nämnvärda effekter medan skolprogram som fokuserar på sociala influenser och personlig kompetens enligt forskningen har mer lovande resultat.</p>
<p>Att informationsinsatser i form av kampanjer etc. har begränsade effekter på beteende betyder dock inte att sådana åtgärder är meningslösa. Dels är information grunden för all kunskapsutveckling, dels fyller sådana insatser en viktig funktion i opinionsskapande syfte och kan bidra till en större acceptans för lagstiftning och restriktioner som i sin tur har effekt på beteende och problem. Det finns ingen motsättning mellan insatser för att påverka tillgängligheten och insatser för att påverka efterfrågan, men de är inte utbytbara.</p>
<p>På samma sätt som riskfaktorer förstärker varandra gör också förebyggande insatser det. Effektiva preventionsprogram måste därför innehålla många olika komponenter. Det förebyggande arbetet måste kombinera aktiviteter riktade mot enskilda individer med aktiviteter som främjar sociala nätverk och stöds av kommunal och nationell politik.</p>
<p>Detta gör det viktigt att anlägga ett s.k. systemperspektiv på prevention. Ett sådant perspektiv fokuserar på strukturella förändringar snarare än på individuella metoder. Det innebär vidare att helst alla komponenter i ett samhälle involveras i arbetet på ett eller annat sätt. Ett ungdomsinriktat program skall innehålla både förebyggande insatser och insatser för tidig upptäckt.</p>
<p>Forskning tyder på att information och undervisning endast ger mycket begränsade och kortvariga effekter. Men om sådana insatser kombineras med tillgänglighetsbegränsade åtgärder blir effekterna större. Om dessutom regelverk, samhällets normer och värderingar och vård- och behandling kopplas in kan resultatet av insatserna bli ännu bättre.</p>
<p>Det är därför viktigt att det finns en övergripande policy i lokalsamhället där tonvikten ligger på strukturella förhållanden som kan påverka tillgången på droger. Denna övergripande policy bör kombineras med t.ex. skolinsatser och program som stödjer processer att medvetandegöra lokalsamhället och få till stånd en mobilisering av de lokala krafterna.</p>
<p>Narkotikakommissionen anser att lokalt förebyggande arbete bör riktas mot följande områden.</p>
<p>Tidiga stödinsatser för psykosocialt utsatta barn, ungdomar och deras familjer.</p>
<p>Skolbaserad alkohol- och drogutbildning som fokuserar på sociala influenser och kompetenshöjande träning i kombination med ett aktivt föräldraengagemang.</p>
<p>Handlingsprogram i skolan och på fritidsgårdar för att tidigt upptäcka och hjälpa ungdomar med riskbeteende som t.ex. skolk och vid misstanke om att ungdomar missbrukar alkohol och/eller narkotika.</p>
<p>Åtgärder mot t.ex. berusningsdrickande och experimenterande med narkotika inom ramen för sjukvård, arbetsliv och socialtjänst.</p>
<p>Åtgärder på samhällsnivå för att begränsa tillgängligheten. Information till allmänheten och annat opinionsskapande arbete som bidrar till att skapa och upprätthålla ett stöd för en restriktiv politik.</p>
<h2>4.3.6 Vad bör ingå i en preventionsstrategi och vilka områden behöver förstärkas?</h2>
<p>Till de primärpreventiva insatserna hör olika former av tillgänglighetsbegränsande åtgärder, generella insatser inom förskola/skola och fritidsverksamhet samt informationsinsatser till olika målgrupper och annat opinionsskapande arbete i närsamhället. Hit hör också riktade insatser för barn och unga med ett riskbeteende, barn i behov av särskilt stöd samt tidiga psykosociala insatser till barn i högriskfamiljer.</p>
<p>Till de sekundärpreventiva insatserna inom ramen för hälso- och sjukvården och socialtjänsten hör t.ex. åtgärder mot berusningsdrickande och experimenterande med droger, rådgivningsverksamhet till ungdomar och föräldrar, uppsökande verksamhet samt tidiga vårdinsatser på hemmaplan.</p>
<h2>4.3.6.1 Insatser mot tillgängligheten</h2>
<p>Som tidigare har framhållits ser kommissionen ett samband mellan den rådande alkoholkulturen och narkotikamissbrukets utveckling. En restriktiv alkoholpolitik är enligt kommissionens uppfattning därför också ett viktigt redskap när det gäller att påverka narkotikasituationen.</p>
<p>Insatser inom krognäringen är framför allt viktiga för att komma åt narkotikamissbruket bland de äldre ungdomarna men kan även vara ett betydelsefullt inslag för att begränsa tillgängligheten på alkohol och narkotika för tonårsgrupperna. Missbruket av framför allt ecstasy och andra så kallade partydroger är kopplat till festande och dans och enligt polisen är det ofta på krogar och klubbar som dessa droger säljs och används.</p>
<p>Det är viktigt att det finns en medvetenhet om problemen inom restaurangbranschen och att personalen har kunskap om narkotika. Ett bra samarbete mellan polis, krogägare och ordningsvakter är därför nödvändigt för att motverka att dessa miljöer utvecklas till marknadsplatser för illegala droger. Det är kommissionens intryck att det finns en klar vilja att komma tillrätta med problemen men att bl.a. utbildningsmöjligheter för personalen saknas.</p>
<p>Polisen är den myndighet som i dag står för en stor del av den narkotikarelaterade utbildningen till olika yrkeskategorier och också ger information till ungdomar, föräldrar, föreningar m.m. Det är kommissionens uppfattning att delar av det informations- och utbildningsarbete som i dag utförs av polisen även bör utföras av andra myndigheter. Uppfattningen att andra myndigheter, i betydligt större omfattning, borde ha särskilt utpekad personal med ansvar för såväl intern som extern narkotikautbildning och information har också framförts från Rikspolisstyrelsens sida. Kommissionen anser att det är viktigt att polisens, liksom andra myndigheters, roll i det förebyggande arbetet preciseras.</p>
<p>Inom närpolisorganisationen har insatser mot narkotikabrottsligheten på gatunivå och förebyggande arbete prioriterats under 1990-talet. Polisen har emellertid under samma period varit föremål för en kraftig omorganisation och det narkotikarelaterade arbetet har ännu inte överallt fått en tillfredsställande organisation. Enligt Rikspolisstyrelsen är personalbrist ett betydande problem.</p>
<p>Polisen har på flera sätt en central roll i arbetet med att förebygga och hejda narkotikamissbruk, framför allt genom att begränsa utbudet av narkotika. En viktig uppgift är att motverka att det uppstår öppna marknadsplatser för narkotika.</p>
<p>Det är ofta polisen som först upptäcker ett missbruk och som vidareförmedlar sina iakttagelser till socialtjänst och föräldrar. Det är alltså av flera skäl viktigt att samarbetet mellan socialtjänsten och polisen fungerar bra.</p>
<h2>4.3.6.2 Insatser mot efterfrågan</h2>
<p>Den viktigaste resursen i arbetet mot droger är ungdomarna. För att skapa en stark opinion mot droger bland ungdomar och motverka de krafter som verkar för en ökad droganvändning måste ungdomar i betydligt högre grad engageras i och få inflytande över det narkotikapreventiva arbetet. Ungdomar lyssnar på andra ungdomar. Det är därför viktigt att engagera så många unga som möjligt som droginformatörer, opinionsbildare, kamratstödjare m.m. För att detta skall upplevas som meningsfullt måste de som engagerar sig ha inflytande över sitt arbete samt vuxenvärldens fulla stöd.</p>
<p>En annan viktig resurs som används påfallande lite i det förebyggande arbetet är föräldrar. En viktig förutsättning för allt föräldraengagemang är att föräldrar är delaktiga i sina barns och ungdomars tillvaro. Föräldrainflytande i t.ex. förskolans och skolans verksamhet är av stor betydelse för ungas utveckling i positiv riktning. Det är kommissionens bedömning att det behövs utvecklas nya metoder att kommunicera med föräldrar framför allt i skolan men också på arbetsplatser.</p>
<p>Föräldrar har det främsta ansvaret för ungas välbefinnande och sociala utveckling. Men samhällsutvecklingen påverkar föräldrarnas roll. Om alltför många faktorer i samhället påverkar ungdomar i negativ riktning måste familjerna få extra stöd för att kunna utgöra motvikt till detta. Samhället skall också stötta de föräldrar som av olika skäl inte förmår ta sitt föräldraansvar och kommunerna bör verka för att det finns åldersinriktade informations- och stödinsatser till alla föräldrar. För att underlätta föräldraengagemang kan det behövas en särskild person eller organisation som särskilt arbetar med föräldrar som målgrupp.</p>
<p>Skolan är enligt kommissionens bedömning den viktigaste arenan för det drogförebyggande arbetet. Det betyder dock inte att skolan ensam skall utföra detta arbete. Det bör i varje kommun finnas en lokal samverkansgrupp med representanter för polis, fältarbetare, skolpersonal etc. som kan utforma denna undervisning tillsammans. Kommissionens förslag om insatser i skolan återfinns i avsnitt 4.3.7.</p>
<p>Vidare är ett rikt utbud av fritidsaktiviteter och väl fungerande fritidsgårdar viktiga inslag i ett preventivt system. Barn som får möjlighet att utveckla olika färdigheter växer i självtillit. Det handlar inte om specifika åtgärder för att förebygga ett visst problem (som t.ex. drogmissbruk) utan om att ge barn och ungdom tillgång till resurser som kan balansera de påfrestningar de är utsatta för. I kommuner där det finns ett väl genomtänkt ungdomsarbete och tillgång till en bra fritidsverksamhet rapporterar ungdomar ett förbättrat välbefinnande, mindre ohälsosymtom och en lägre missbruksfrekvens än i kommuner där en sådan övergripande struktur saknas.</p>
<p>Fritiden bör uppmärksammas som ett viktigt fält i det förebyggande arbetet och utarbetade riktlinjer för samarbetet mellan fältarbetare, fritidsledare och skola bör finnas angivna i den lokala strategin. Ett väl fungerande samarbete gör det också lättare att uppmärksamma och få kontakt med ungdomar med ett riskbeteende.</p>
<p>En tredje viktig men ofta underutnyttjad aktör i det drogförebyggande arbetet är föreningslivet. Ett väl utvecklat föreningsliv gynnar en positiv utveckling för många ungdomar och spelar därmed en viktig roll i det förebyggande arbetet. Många föreningar uppfattar själva att de har ett socialt ansvar och ofta finns en handlingsplan för hur man kan arbeta mot droger. På många håll satsas det på att utbilda droginformatörer inom främst idrottsrörelsen. Den kommunala handlingsplanen bör innehålla strategier för hur föreningarna kan stimuleras att verka drogförebyggande genom t.ex. utbildning och andra stödinsatser.</p>
<p>I en del kommuner kopplas det kommunala stödet till frivilligorganisationer till krav om ett aktivt arbete med drog- och alkoholförebyggande insatser. Forskningen visar dock att all form av organiserad fritidsverksamhet och föreningsengagemang kan ha en förebyggande verkan. Sådana aktiviteter kan alltså ge lika goda resultat som de aktiviteter som har det uttalade syftet att vara drogförebyggande.</p>
<p>Benägenheten att pröva droger ökar i takt med stigande ålder. Detta till trots är de äldre ungdomarna långt ifrån någon prioriterad målgrupp i det förebyggande arbetet. Kommissionen anser det vara viktigt att utveckla metoder att också nå de ungdomar som har slutat skolan och befinner sig i studier eller i arbete.</p>
<p>Högskola och universitet har en lagstadgad skyldighet att tillhandahålla hälsovård för studenterna. Vid de flesta lärosäten har</p>
<p>Ungdomars hälsovanor och riskbeteenden. Stark kommunal satsning ger bättre hälsa . Läkartidningen 1993:8 s.710 ff.</p>
<p>Studenthälsan preventionsprogram och handlingsplaner mot alkohol, däremot är det mer ovanligt med insatser mot narkotika. Det är Narkotikakommissionens uppfattning att Studenthälsans förebyggande arbete också måste innehålla strategier mot narkotikamissbruk samt att det på varje högskola/universitet skall finnas handlingsplaner mot såväl alkoholsom narkotikamissbruk.</p>
<p>En majoritet av dem som prövat narkotika återfinns i arbetslivet. Arbetsplatserna erbjuder stora möjligheter att förebygga missbruk. Här finns de äldre ungdomar som annars är svåra att nå men också merparten av föräldrar och andra vuxna. Arbetsplatserna har också en viktig funktion att fånga upp tidiga signaler på problem.</p>
<p>Narkotikakommissionen konstaterar att det generellt saknas kunskap om hur drogmissbruket i arbetslivet ser ut men att det finns flera indikationer på att narkotikamissbruket har ökat. Det bör därför utvecklas strategier för att engagera arbetsplatser i det drogförebyggande arbetet och det gäller särskilt dem med många ungdomar anställda.</p>
<p>De lokala strategierna bör innehålla riktlinjer för hur det lokala näringslivet och arbetsplatserna kan involveras i det drogförebyggande arbetet, hur arbetsplatserna kan stöttas att formulera en policy i drogfrågor, hur kunskapsutbyte och samarbete mellan skola och arbetsliv kan stimuleras samt hur de lokala arbetsplatsernas möjligheter att ta emot ungdomar i behov av särskilt stöd kan utvecklas.</p>
<h2>4.3.6.3 Insatser för unga i riskzon</h2>
<p>Barn som far illa och barn och unga i riskzon bör utgöra prioriterade målgrupper för det förebyggande arbetet. Med barn som far illa brukar avses barn som inte får sina grundläggande behov tillgodosedda inom familjen, medan det vidare begreppet barn i riskzon används som benämning för de barn som riskerar att utvecklas ogynnsamt. Det kan t.ex. vara barn och ungdomar med beteendestörningar, med psykiska eller psykosomatiska besvär och/eller skolproblem och barn och unga som växer upp i riskmiljöer samt deras familjer. Barn och unga som har begått brott eller vistas i kriminella miljöer behöver också uppmärksammas särskilt.</p>
<p>Det går inte att säkert säga hur många barn och unga som befinner sig i riskzon eller om gruppen har blivit större under 1990talet. Tecken som tyder på en ökning är t.ex. att landets PBUmottagningar har fått betydligt fler ärenden under 1990-talet och att anmälningarna om barn som far illa har ökat.</p>
<p>Det större antalet anmälningar kan också bero på att benägenheten att anmäla har ökat. Fortfarande är det emellertid så att personal inom barnomsorg och skola inte alltid meddelar sina misstankar om att barn far illa till socialtjänsten trots att de enligt lag är skyldiga att göra det (§ 71 socialtjänstlagen). Undersökningar visar att endast en tredjedel av de misstänkta fallen i förskolan och cirka hälften i grundskolan anmäls till socialtjänsten. Skälen till underlåtenheten att anmäla kan vara alltifrån okunnighet om anmälningsplikten, rädsla för att stöta sig med familjen till en misstro mot socialtjänsten. En annan förklaring till de låga anmälningssiffrorna är bristande samarbete mellan olika tjänstemän och myndigheter och att de som anmäler sällan får information om vad deras anmälan har lett till.</p>
<p>Mer än tio procent av barnen i Sverige växer upp i en missbruksmiljö. Dessa barn måste tidigt uppmärksammas och få särskilt stöd för att inte själva riskera att hamna i en destruktiv utveckling. Samhällets stödinsatser bör komma in på ett mycket tidigt stadium och vara av omfattande och under uppväxten varaktig karaktär. En glömd grupp i sammanhanget är också de barn och ungdomar som har syskon som missbrukar. Barn med missbrukande syskon kan lätt hamna i skymundan i familjen och fara mycket illa. Undervisning om barn och ungdomar som lever i missbruksmiljöer bör ges till alla inom kommunen som arbetar med barn och ungdomar; i synnerhet måste skolornas kunskap om hur man kan bemöta och stödja dessa barn öka.</p>
<p>Det är enligt kommissionens uppfattning viktigt att det i de lokala strategierna finns tydliga riktlinjer för hur samarbetet omkring barn i riskzon skall organiseras och att målsättningarna för arbetet konkretiseras. Den lokala strategin bör därför innehålla en handlingsplan för hur kommunen arbetar med utsatta barn och ungdomar och barn som riskerar att hamna i missbruk. Utöver socialtjänstens insatser bör särskilda handlingsplaner upprättas på skolor och fritidsgårdar där det också bör finnas personal med kompetens att upptäcka och lägga upp åtgärdsprogram för dessa barn och ungdomar.</p>
<p>Att inom förskolan och skolan ge dessa barn de resurser de behöver bedömer kommissionen kan minska riskerna för framtida utslagning, missbruk och kriminalitet. Det bör finnas ett professionellt nätverk av personal från skola, barnomsorg, fritid, socialtjänst och polis som samarbetar omkring dessa barn och ungdomar. Ett bra samarbete mellan skola och socialtjänst gör det lättare att fånga upp ungdomar med social problematik.</p>
<p>I synnerhet gäller detta samarbetet mellan förskola/skola och socialtjänsten där det bör finnas beredskapsplaner för hur personalen skall agera när det gäller barn som far illa. Ett bra sätt att hantera anmälningar om detta till socialtjänsten kan t.ex. vara att låta huvudmannen i stället för enskild tjänsteman stå bakom anmälan.</p>
<h2>4.3.7 Insatser i skolan</h2>
<h2>4.3.7.1 Skolans undervisning om tobak, alkohol och narkotika</h2>
<p>Narkotikakommissionens förslag:  Skolverket bör få i uppdrag att i samarbete med Folkhälsoinstitutet utarbeta riktlinjer för skolans samlade undervisning om tobak, alkohol och narkotika som kan tas in i nu gällande läroplan för grundskola och gymnasieskola.</p>
<p>Mycket tyder på att det förebyggande arbetet har minskat i omfattning i skolan under senare år. Skolverket bedömer att skolans insatser inte är tillräckliga för att förmå ungdomar att avstå från droger eller för att motverka en destruktiv utveckling. Detta trots att det i dag finns effektiva strategier och program. Skälen till att dessa inte används i någon större omfattning kan vara bristande ekonomiska resurser, otillräcklig kunskap om vilka dessa metoder är, att man inte anser sig ha behov eller otydlighet i de centrala direktiven.</p>
<p>I nu gällande läroplan för grundskola och gymnasium saknas riktlinjer för hur det förebyggande arbetet skall bedrivas. Läroplanen slår endast fast att skolan är skyldig att undervisa om riskerna med narkotika och andra droger och att det är rektors ansvar att så sker. Detta är enligt kommissionens uppfattning en alltför intetsägande formulering som inte utgör det stöd den lokala nivån och den enskilda skolan kan behöva för att utforma riktlinjer för hur undervisningen om droger skall utformas.</p>
<p>Skrivningarna i läroplanerna om skolans ansvar att bedriva ANT-undervisning har successivt försvagats. I 1969 års läroplan skulle undervisningen syfta till att påverka beteendet; att förmå eleverna att inte använda droger, att uppskjuta debuten och förmå dem som börjat att sluta i ett så tidigt skede som möjligt. I 1980 års läroplan var målsättningen att bibringa eleverna drogfria värderingar medan nuvarande läroplan endast säger att eleverna skall ha kunskap om drogernas negativa hälsokonsekvenser.</p>
<p>Det är Narkotikakommissionens uppfattning att skolans undervisning bör syfta till såväl beteendeförändring och drogfria värderingar som kunskapsförmedling. Undervisningen bör således rymma såväl fakta om drogernas negativa konsekvenser som beteendeträning och argumentationsteknik i kombination med en öppen dialog om erfarenheter och värderingar.</p>
<p>Vidare anser kommissionen att undervisningen om tobak, alkohol och narkotika i möjligaste mån bör planeras tillsammans med eleverna. Undervisningen skall vara åldersanpassad och kontinuerlig och steg för steg bygga upp elevernas kunskap. Den bör ge möjlighet till reflektion och samtal om för eleven angelägna livsfrågor och utgå från elevernas egna frågor. Särskilt i de yngre åldrarna bör undervisningen fokusera på sociala influenser och kompetenshöjande träning, att fatta beslut och stå emot grupptryck, snarare än faktaförmedling och information. Undervisning om tobak, alkohol och narkotika liksom om olika former av riskbeteende bör bygga på effektiv och utvärderad metodik.</p>
<h2>4.3.7.2 Skolans pedagogiska arbete</h2>
<p>Narkotikakommissionen anser att kunskapen om vilken betydelse skolans pedagogiska arbete har för drogutvecklingen bland eleverna bör öka. Att utveckla nya metoder i skolarbetet som främjar elevinflytande och föräldramedverkan är viktiga inslag i skolans förebyggande arbete.</p>
<p>Traditionellt har skolan främst arbetat med att genom information och kunskapsförmedling få eleverna att avstå från droger. Trots att forskningen inte kunnat visa att risk- och problembeteende påverkas av faktainformation är fortfarande en övervägande del av skolans ANT-undervisning av det traditionella slaget. Vad forskningen däremot har kunnat visa är att undervisning som höjer de ungas förmåga att stå emot sociala influenser och generellt ökar den sociala och emotionella förmågan har preventiva effekter när det gäller olika risk- och problembeteenden hos ungdomar.</p>
<p>På flera håll i världen pågår arbetet med socialt och emotionellt lärande eller så kallad life-skills training som handlar om hur man genom pedagogiska undervisningsmetoder kan förbättra elevernas psykiska hälsa och deras förmåga till empati och samspel. Detta sätt att undervisa har också klart preventiva mål. Forskning har visat att i de grupper där sådana strukturerade undervisningsprogram konsekvent använts har missbruk, rökning och annat utagerande beteende minskat.</p>
<p>Det är viktigt att framhålla att det inte finns någon motsättning mellan ett socialpedagogiskt synsätt och kravet på kunskap i skolarbetet. Snarare visar forskningen att bland elever som fått sådan undervisning har kunskapsnivån även i andra ämnen höjts. Inte minst har de utsatta elevernas studieförmåga förbättrats. Detta i sig gör metoden intressant i ett förebyggande perspektiv eftersom studieframgång är en mycket viktig skyddsfaktor mot missbruk och en i övrigt destruktiv livsstil. I de grupper som har haft denna typ av undervisning har också konflikter och våldstendenser minskat genom en ökad trygghet i gruppen.</p>
<p>Narkotikakommissionen vill också peka på vikten av att utveckla strategier och metoder för hur föräldrars inflytande i skolan kan stärkas. Undersökningar har visat att föräldrars medverkan i skolan har en positiv inverkan på elevernas studieresultat.</p>
<h2>4.3.7.3 Skolmiljöns betydelse</h2>
<p>Narkotikakommissionen anser att fler lokala drogvaneundersökningar bör genomföras som går att hänföra till den enskilda skolan. Likaså bör fler undersökningar genomföras där frågor om skoltrivsel och hemförhållanden kopplas till frågor om alkohol- och narkotikakonsumtion då sådana frågor har stor relevans för förståelsen av problemutveckling.</p>
<p>Det är rektors ansvar att skapa nödvändiga strukturer för ett framgångsrikt preventivt arbete och att skapa förutsättningar för och motivera lärare och elevvårdspersonal att utföra detta arbete. En viktig förutsättning är att det finns en medvetenhet om problemens existens och kunskap om hur de ser ut. En metod att uppnå detta är t.ex. att kontinuerligt genomföra lokala drogvaneundersökningar.</p>
<p>Det är i ett preventionsperspektiv också viktigt att studera hur skolans arbetssätt och organisation påverkar barn och ungdomars tillvaro. Stress och brist på inflytande i skolan är ohälsofaktorer som måste ges större uppmärksamhet än i dag. Elevers upplevelse av stress har ökat under senare år och allt fler ungdomar uppger i hälsoundersökningar att de ofta eller ganska ofta lider av huvudvärk, magont, sömnproblem eller känner sig håglösa och nedstämda. Av de intervjuer med ungdomar som Narkotikakommissionen har genomfört framkommer att bl.a. betygshets, anonymitet och brist på inflytande i skolan upplevs som allvarliga stressfaktorer. Ungdomarna, i synnerhet flickorna, ser ett samband mellan dessa förhållanden och användandet av olika slags droger.</p>
<p>En hälsofrämjande skolmiljö är av stor betydelse i det drogförebyggande arbetet. En god skolmiljö kan också i viss mån kompensera en dålig uppväxtmiljö och sociala problem.</p>
<p>Skolans verksamhet bör utvärderas regelbundet och elevernas skoltrivsel mätas. Det senare kan t.ex. ske genom enkäter i samband med drogvaneundersökningar eller genom intervjuer vid hälsokontroller. Besöken i skolhälsovården kan givetvis även användas till personlig rådgivning om drogproblematik och motiverande samtal.</p>
<h2>4.3.7.4 Stödinsatser i skolan</h2>
<p>Narkotikakommissionens anser att barn och ungdomar i riskzon skall utgöra en prioriterad målgrupp för skolans förebyggande arbete. Lärare, sjuksköterskor, kuratorer och psykologer verksamma i högstadiet och gymnasieskolan skall ha kompetens om ungdomar och missbruk. Skolan skall tidig uppmärksamma och ingripa vid skolk och mobbning.</p>
<p>Det finns tydliga samband mellan drogmissbruk och dålig framgång i skolan, kriminalitet, dåligt självförtroende, bristande social kompetens och dåligt socialt nätverk. Program som syftar till att förebygga psykisk ohälsa kan också minska risken för missbruk.</p>
<p>Skolan skall särskilt uppmärksamma elever med kamratproblem, inlärningssvårigheter eller övriga skolproblem och/eller familjeproblem samt riskbeteende som t.ex. tidig alkoholdebut, återkommande berusningsdrickande eller misstänkt narkotikamissbruk.</p>
<p>Skolan har ett stort ansvar att upptäcka de ungdomar som lever i gränslandet till att inleda ett missbruk. Man måste snabbt uppmärksamma och reagera på de signaler dessa ungdomar sänder ut liksom att snabbt agera när ett missbruk uppdagas. Lärare med kunskaper om tidiga tecken och med ambition att stödja elever som inte fungerar bra och en väl fungerande skolhälsovård och elevvård är bland de viktigaste förutsättningarna att upptäcka elever som har en destruktiv livsstil och för att identifiera och hjälpa barn i behov av särskilt stöd.</p>
<p>Kommissionen ser det därför som mycket oroande att kunskap att identifiera och arbeta med barn och ungdomar i behov av särskilt stöd enligt Skolverket saknas i de flesta skolor.</p>
<p>Det är också viktigt att skolan garanteras tillräckliga resurser i form av personliga assistenter eller andra specialistresurser.</p>
<p>Narkotikakommissionen vill också framhålla vikten av att det på varje skola finns ett särskilt elevvårdsteam som har till uppgift att tidigt upptäcka och ingripa vid skolk, mobbning, missbruk eller tecken på vantrivsel i skolan. En sådan grupp kan både bidra till att skolan på ett tidigt stadium uppmärksammar elever med behov av särskilt stöd och verka för en god skolmiljö. Den kan bestå av kurator, socialarbetare, psykolog, rektor, skolsköterska, studievägledare, lärare och specialpedagoger. Kamratstödjare kan förstärka elevvården i skolan. De är viktigt att de som arbetar med dessa frågor har skolledningens fulla stöd och garanteras fortbildning och andra nödvändiga resurser.</p>
<p>Kommissionen anser också att det på varje skola skall finnas en konkret handlingsplan för det drogpreventiva arbetet som innehåller riktlinjer för ANT-undervisningen, skolans allmänna regler avseende droger och information om vad som sker vid upptäckt av missbruk av något slag. I planen bör även ingå särskilda program mot skolk och mot mobbning, strategier för elev- och föräldrasamverkan samt kompetensutveckling för personalen. Planerna bör vara uttryckta i tydliga och lätt utvärderingsbara målsättningar som följs upp och utvärderas återkommande och revideras vid behov.</p>
<p>Skolverket bör kunna bistå med råd och riktlinjer vid upprättandet av sådana planer, men ansvaret för att de upprättas och efterlevs bör ligga på kommunen eller den lokala skolledningen.</p>
<h2>4.3.8 Opinionsbildning och information</h2>
<p>Narkotikakommissionens bedömning: Det viktigaste opinionsskapande arbetet är att narkotikafrågan ges politisk prioritet såväl lokalt som nationellt.</p>
<p>För att stoppa utvecklingen av mer tillåtande attityder till droger bland ungdomar krävs att narkotikafrågan ges politisk prioritet lokalt och nationellt och att den allmänna opinionen och lokalsamhällets resurser mobiliseras. För att skapa en stark opinion mot droger bland ungdomar krävs framför allt att ungdomarna själva, i betydligt högre grad än i dag, engageras i och får inflytande över det narkotikapreventiva arbetet samt att de i dialog med vuxna ges möjlighet att diskutera narkotikapolitiska frågor.</p>
<p>Kommissionen ser med oro på den vanligt förekommande inställningen bland unga att narkotikamissbruk är en individuell angelägenhet så länge man inte skadar någon annan och anser att det måste vara en av det förebyggande arbetets viktigaste uppgifter att försöka påverka denna inställning. Vi tror inte att detta kan ske genom mer information, men däremot genom en förbättrad kommunikation samt genom att koppla diskussioner om droger till den gemensamma värdegrund som samhället vilar på och som bl.a. omfattar respekt för människans egenvärde och integritet, individens frihet, livets okränkbarhet, omsorgen om dem som har det svårt och det personliga ansvaret. Dessa grundläggande värden finns bl.a. inskrivna i skolans läroplan och skall vara styrande för skolans undervisning och verksamhet. Det är också på denna grund det förebyggande arbetet måste bygga.</p>
<h2>4.3.8.1 Informationsinsatser</h2>
<p>Det yttersta syftet med förebyggande insatser är att de skall leda till att så många individer som möjligt tar avstånd från droger, att de som har en positiv attityd till droger förändrar sin inställning och att de som prövat eller använder droger förändrar sitt beteende. För att uppnå dessa målsättningar krävs olika metoder. Ett vanligt problem inom det förebyggande arbetet är att de insatser som görs ofta förväntas verka på alla dessa nivåer samtidigt, fast metoden som används bara kan nå resultat i något av dessa avseenden.</p>
<p>Grundläggande är därför att analysera om information är det bästa medlet för att nå det uppsatta syftet. När det gäller intresset av att pröva droger är exempelvis faktorer som självbild, grupptryck, behovet av gränsöverskridanden och att söka starka upplevelser lika viktiga som brist på information.</p>
<p>Narkotikakommissionen har haft i uppdrag att utforma strategier för särskilt riktade informationsinsatser och för opinionsbildning samt lämna förslag till samhällets stöd för detta.</p>
<p>Kommissionen har gjort en genomgång av olika former av information och dess verkningar (PM nr 7 och nr 12) och belyst hur ungdomar förhåller sig till sådana insatser (PM nr 4). Utifrån detta material och den forskning som finns på området drar vi följande slutsatser om hur information om droger bör utformas och vad den bör innehålla.</p>
<p>I all undervisning och information om droger är det viktigt att utgå från ungdomarnas egen verklighet så att problemställningarna uppfattas som relevanta.</p>
<p>Undervisning om droger skall betona socialt och emotionellt lärande och omfatta övning i att tillämpa kunskaper och fatta beslut.</p>
<p>Budskapet från alla inblandade parter (skola, familj, närsamhälle) skall vara konsekvent. Det är viktigt att förstärka budskapet att en stor majoritet av alla ungdomar aldrig har använt narkotika.</p>
<p>Information om droger skall börja tidigt och vara kontinuerligt återkommande under hela uppväxttiden. Insatserna skall vara målgruppsanpassade. Viktiga målgrupper är barn och unga i riskzon samt åldersgruppen 18 till 25 år.</p>
<p>Hänsyn skall alltid tas till lokala förhållanden.</p>
<p>Det skall emellertid framhållas att information aldrig kan ses som en isolerad företeelse. Dess viktigaste funktion är, enligt kommissionen, att utgöra basen i samhällets kunskapsuppbyggnad och ge stöd för den politik samhället driver.</p>
<p>Det är kommissionens uppfattning att drogmissbruk rimligen bör betraktas som ett folkhälsoproblem och att narkotikaprevention tillsammans med annat drogförebyggande arbete är ett viktigt inslag i det generella folkhälsoarbetet. Detta grundläggande synsätt motsäger dock inte uppfattningen att det samtidigt är angeläget att narkotikafrågan lyfts fram som en enskild fråga i det förebyggande arbetet.</p>
<p>Bred information om riskerna med att använda narkotika och om den svenska narkotikapolitiken bör ges till alla ungdomar. Därutöver bör riktad information ges till olika kategorier av ungdomar. Även föräldrar och andra vuxna bör få kunskap om narkotika och dess verkningar samt information om drogläget i kommunen. En viktig del av sådana insatser är att det finns realistiska möjligheter att anvisa dem som berörs av informationen vägar till vård, behandling eller annat stöd. Information måste också kombineras med stöd för att ha effekt på socialt utsatta ungdomar och deras familjer.</p>
<p>En förutsättning för att ungdomar skall ta till sig information är att budskapet uppfattas som trovärdigt. Information om droger måste därför vara adekvat och aktuell. Den skall bygga på forskning och innehålla så många kända fakta om som möjligt. Riskerna skall varken överdrivas eller bagatelliseras. Det finns i dag en klar och tydlig insikt om att skräckpropaganda och andra förenklade budskap inte fyller någon funktion. Detta får dock inte leda till en underlåtenhet att tala om de risker som är förenade med narkotikamissbruk. Det är kommissionens intryck att ungdomar i dag ofta saknar kunskap om drogers effekt och farlighet. Undersökningar visar att det finns ett samband mellan uppfattningen om en drogs farlighet och benägenheten att testa.</p>
<p>Många ungdomar ser inga risker med vad de själva beskriver som ett måttligt och kontrollerat användande av droger. Ett skäl till detta kan vara att de saknar kunskap om de medicinska konsekvenserna av ett sådant användande. Det är därför angeläget att all kunskap som faktiskt finns om droger och dess effekter förmedlas till ungdomarna. Det kanske inte förmår ändra vanorna hos dem som regelbundet använder narkotika, men om kunskapen om de faktiska riskerna ökar är det, enligt kommissionen, troligt att detta kan avhålla fler från att testa av nyfikenhet.</p>
<p>I information om narkotika till ungdom och allmänhet bör också riskerna för akuta skador lyftas fram. Det gäller t.ex. riskerna för indirekta skador såsom våld och olycksrisker. I sammanhanget bör särskilt riskerna vid kombinationer mellan alkohol och andra preparat betonas. Det är enligt kommissionen framför allt viktigt att se över informationen om cannabis. I flera länder betraktas cannabis som en ”lätt” och relativt harmlös drog och detta synsätt förefaller ha fått fäste bland många ungdomar även i Sverige. Det gäller även bland dem som själva inte använder droger. Det är viktigt att farorna med detta preparat uppmärksammas på ett sådant sätt att ungdomarna tar informationen till sig.</p>
<p>Information skall även belysa de sociala, juridiska och politiska konsekvenserna av missbruk. Ungdomar vill diskutera droger i ett vidare sammanhang som även rymmer sådant som rusets funktion, längtan efter upplevelser och ungas levnadsvillkor. Det har i olika sammanhang betonats att den nya tonårskulturen är individualistisk, snarare än kollektivistisk. Det innebär att det inte är tillräckligt att endast se till sådant som grupptryck i arbetet med drogprevention, utan också till preparatens funktion för olika individer och för deras val att handla enligt eller mot de ideal som råder i samhället respektive i gruppen.</p>
<p>Narkotikakommissionen anser vidare att ungdomars förmåga att analysera och förhålla sig till olika slags information måste stärkas. Internationalisering och en snabbt framväxande informationsteknologi kan tillsammans med musik-, mode- och nöjesindustrin underlätta spridandet av drogförhärligande budskap. Narkotika utgör en del av ungas verklighet och får ungdomar inte pålitlig information exempelvis i skolan så har de inget att ställa emot de budskap av mer tillåtande karaktär som de möter på t.ex. Internet och andra omvärldsarenor.</p>
<p>Att, som i vissa sammanhang ibland föreslås, förbjuda drogförhärligande budskap låter sig enligt kommissionens mening inte göras. Förutom de juridiska och praktiska liksom yttrande- och tryckfrihetsmässiga aspekter som kan läggas på en sådan lösning tror kommissionen inte att det är genom ett sådant förbud som man förmår fler ungdomar att ta avstånd från narkotika. I stället är det genom ett väl fungerande förebyggande arbete liksom genom konkret och korrekt information till ungdomar som en sådan mer tillåtande attityd till narkotika kan motverkas. Metoderna måste vara att ge ungdomar redskap att tolka all slags information, att lära dem källgranska och kritiskt värdera. Det krävs emellertid också att motargumentationen befinner sig på samma arenor och i samma miljöer som de som framför en mer liberal åsikt. Ett exempel på detta är websiten Drugsmart på Internet där ungdomar kan diskutera narkotikafrågor med varandra och med experter.</p>
<h2>4.4 Tidiga insatser</h2>
<h2>4.4.1 Upptäcka, rådgiva, stötta</h2>
<p>Det finns två grundprinciper i arbetet med ungdomar som har påbörjat ett missbruk: tidig upptäckt och tydlig reaktion. En tidig upptäckt minskar risken för individuella skador och för att missbruket skall spridas i ungdomsgruppen.</p>
<p>För att kunna nå de ungdomar som har börjat experimentera med droger måste det finnas ett fungerande skyddsnät omkring ungdomar i skola och lokalsamhälle och ett strukturerat samarbete mellan socialtjänst, polis, skola fritidsverksamhet och frivilligorganisationer. Narkotikakommissionen har emellertid funnit att det på många håll inom socialtjänsten saknas strukturerade metoder att arbeta med dessa ungdomar och att det också ofta saknas ett övergripande och mer strukturerat samarbete mellan socialtjänst och polis.</p>
<p>Narkotikamissbruket är mest utbrett i åldersgruppen 18 till 25 år. Samtidigt kan vi konstatera att det saknas effektiva metoder att nå och arbeta med denna åldersgrupp både vad gäller förebyggande arbete och tidiga insatser. Svårigheterna består bl.a. i att identifiera de personer som har påbörjat ett missbruk, motivera dem att upphöra med detta och, i de fall det behövs, också utforma en lämplig insats.</p>
<p>Att avbryta ungdomars experimenterande med droger är alltså ett arbete i flera steg. För det första krävs kompetens att fånga upp signaler. För det andra krävs en utbyggd rådgivningsverksamhet och för det tredje krävs olika former av behandlingsalternativ.</p>
<p>Ett viktigt inslag i kampen mot det sporadiska missbruket är att försöka upprätta förtroendefulla relationer och skapa utrymme för en dialog om vilken roll drogen spelar i ungdomarnas liv. Sådana samtal är en viktig källa till kunskap om hur det förebyggande arbetet kan bedrivas men kan också vara det första steget för att motivera en individ att ändra sin livsstil.</p>
<p>Personer med ett lågfrekvent missbruk av droger upplever ofta inga problem med detta och om de upplever problem sätter de ofta dessa inte i samband med drogerna. Viljan att förneka problem kan vara mycket stark. Följaktligen söker de inte självmant hjälp för sitt missbruk, men de kan söka vård av andra skäl. Det är därför viktigt att det hos personalen på ungdomsmottagningar, inom elev- och studenthälsan, företagshälsovården och primärvården, men också inom mödra- och barnhälsovården finns kunskap om hur man kan uppmärksamma även subtila signaler om droganvändande.</p>
<p>Flera undersökningar visar att relativt små insatser riktade till personer med riskbeteende kan få goda resultat. Inom sjukvården kan det t.ex. räcka att en läkare talar med högkonsumenter av alkohol om deras alkoholvanor för att detta skall leda till en minskad konsumtion. Det är troligt att detsamma gäller narkotikamissbruk. Narkotikakommissionen bedömer dock att det rent generellt saknas kunskap om metoder att upptäcka ett missbruk som ännu inte har blivit problematiskt.</p>
<p>En viktig resurs i arbetet med unga i riskzon eller som har påbörjat ett missbruk som enligt kommissionens mening inte utnyttjas fullt ut är organisations- och föreningslivet samt arbetslivet. Ett skäl kan vara att det saknas möjlighet till praktisk pedagogisk utbildning för den arbetsgivare, förening eller kanske privatperson som är villig att ta hand om en ung person i behov av stöd.</p>
<p>För att kunna utnyttja den stora potential som finns i lokalsamhället att arbeta med utsatta ungdomar måste den professionella kompetensen i lokalsamhället öka, vilket bl.a. kan ske genom utökade möjligheter till utbildning. Frågor om kompetensutveckling behandlas i kapitel 7.</p>
<p>Ungdomar som vill sluta att använda droger behöver ofta mycket kompetent stöd för att lyckas med detta. Många befinner sig i ett mellanläge där insatser i öppenvården inte räcker till men där en institutionsplacering är långt ifrån aktuell. För dessa ungdomar kan vård på hemmaplan i s.k. mellanvårdsprojekt vara den bästa lösningen. På alltför många håll saknas möjligheten till sådana vårdalternativ. Kommissionen anser att det måste utvecklas fler alternativ till institutionsvården och att mellanvårdsverksamheten generellt behöver förstärkas.</p>
<p>Narkotikakommissionen anser att det i varje kommun bör finnas särskilda program för ungdomar som påbörjat ett missbruk eller har så omfattande social problematik att de varken klarar skolan eller att få ett arbete. Det är viktigt att föräldrar involveras i behandlingsarbetet.</p>
<p>Också föräldrar vars barn har fastnat i missbruk behöver ett omfattande stöd. Detta brister i dag på de flesta håll. Anhöriga känner sig ofta både maktlösa och utlämnade och upplever att de inte får stöd av myndigheterna. Samtidigt vittnar socialtjänsten ofta om hur svårt det kan vara att komma i kontakt med föräldrar vars barn misstänks för missbruk.</p>
<p>Kommissionen anser att föräldrar eller andra anhöriga som misstänker missbruk eller är oroade över någon familjemedlems livsstil bör ha möjlighet att anonymt kunna få professionellt stöd och hjälp. Frivilligorganisationerna fyller i detta avseende en mycket viktig funktion men når långt ifrån alla som är i behov av råd och stöd.</p>
<p>Det är viktigt att socialtjänsten utvecklar rutiner för hur kontakten med anhöriga skall se ut och att det inom socialtjänsten finns resurser att arbeta med hela familjen.</p>
<p>I Sverige ökar för närvarande antalet familjecentraler, dvs. enheter där man samlokaliserar och samordnar socialtjänstens individ- och familjeomsorg, öppen förskola samt mödra- och barnhälsovård. Förhoppningen är att familjecentralerna skall kunna förebygga psykiska och sociala problem genom kontakter mellan föräldrar sinsemellan och med olika kategorier professionella samt genom möjligheten att därmed erbjuda tidiga insatser utifrån bred kompetens. Enligt Narkotikakommissionens bedömning bör familjecentralerna även kunna utnyttjas för stöd till missbrukande ungdomar och deras föräldrar eller i vart fall fungera som sluss till andra stödformer.</p>
<h2>4.4.2 Tidig upptäckt</h2>
<h2>4.4.2.3 Socialtjänstens uppsökande verksamhet</h2>
<p>Kommissionen vill betona att det viktigaste uppsökande arbetet är att ha en bra verksamhet som är känd och har förtroende hos såväl missbrukarna som hos ungdomarna i kommunen.</p>
<p>Det uppsökande arbetet bland de etablerade missbrukarna behandlas nedan. När det gäller ungdomarna kan socialtjänsten bl.a. genom olika samverkansgrupper med alla de instanser i kommunen som arbetar med ungdomar skapa förutsättningar att underlätta tidig upptäckt av riskbeteenden, öka anmälningsbenägenheten till socialtjänsten och göra socialsekreterare förtrogna med ungdomars vardagsmiljöer.</p>
<p>Det uppsökande arbetet har två nivåer. Inre uppsökande arbete  gäller personer som redan har kontakt med socialtjänsten eller som kontaktas av socialtjänsten av andra orsaker än narkotikaproblem eller narkotikamissbruk. Yttre uppsökande arbete  gäller personer som inte har någon aktuell kontakt med socialtjänsten.</p>
<p>När det gäller det inre uppsökande arbetet  har olika forskningsrapporter visat att många av dem som får ekonomiskt bistånd har missbruksproblem utan att det har tagits upp i samtalen mellan klient och socialsekreterare och utan att någon planering har gjorts för att komma tillrätta med missbruket, trots att klienten har varit i kontakt med socialtjänsten under långa tidsperioder, ibland under flera år. Detta kan bero på att klienten inte har tagit upp frågan och att socialsekreteraren inte heller har observerat problemet, men det kan också vara en medveten bedömning från socialtjänstens sida att inte gå vidare med saken om man upplever att man har små möjligheter att ge klienten ett reellt stöd i att lämna missbruket. Den nuvarande situationen inom socialtjänsten med pressat arbetsschema, personalbrist och täta byten bland socialsekreterarna samt begränsade möjligheter till mer omfattande vårdinsatser har troligen enligt Narkotikakommissionens bedömning lett till att detta har blivit vanligare.</p>
<p>Det yttre uppsökande arbetet  kan bedrivas på många olika sätt och involverar ofta samarbete mellan olika myndigheter och organisationer. Socialtjänsten har traditionellt använt fältarbetare, vilka ibland arbetar i samverkan med fritidsförvaltningen. I vissa fall är fältarbetarna knutna till beroendekliniker eller rådgivningsbyråer, men vanligen till socialdistriktet eller stadsdelsnämnden. I några av de större kommunerna fanns tidigare centralt finansierade och organiserade fältenheter, som specialiserat sig på uppsökande arbete bland missbrukare, men dessa har i flertalet fall lagts ned och uppgifterna har lagts över på de lokala socialdistrikten eller stadsdelsnämnderna. Dessa har inte alltid erhållit motsvarande resurser. Med några få undantag har huvuddelen av denna typ av uppsökande arbete upphört.</p>
<h2>4.4.2.4 Indirekt uppsökande arbete</h2>
<p>Vid sidan av det uppsökande arbete som socialtjänsten själv är aktivt i finns många exempel på sådan verksamhet som genereras av samverkan med andra organisationer. Av dessa har polisen rapporteringsplikt till socialtjänsten. Genom att på olika sätt utveckla kontakter, bidra med utbildning och kunskap och genom att bygga upp ett förtroendefullt samarbete kan fler missbrukare nås, dels genom att socialtjänsten får information om miljöer där uppsökande insatser bör sättas in, dels genom att kontakt kan förmedlas med socialtjänsten.</p>
<p>Samverkan med och information från polisen har i många kommuner stärkts i och med att polisen gör drogtester vid misstanke om ringa narkotikabrott och, om det gäller personer under 18 år, skall rapportera resultatet av dessa test till socialtjänsten. Socialtjänsten får därigenom information om missbrukare och om ungdomar som vistas i olämpliga miljöer.</p>
<p>Vanligt är också att socialtjänsten, eventuell beroendeklinik, polisen, fritidsförvaltningen, skolpersonal och föreningslivet har regelbundna lokala överläggningar, där man visserligen inte går igenom enskilda fall, men där man diskuterar och rapporterar om narkotikaläget och riskmiljöer i kommunen eller distriktet. Sådana överläggningar liksom polisen rapportering om konkreta missbrukare kan ligga till grund för socialtjänstens uppsökande verksamhet.</p>
<p>Den kontaktverksamhet som klientorganisationer och stödorganisationer organiserar når i viss utsträckning missbrukare som inte är kända av socialtjänsten eller som av olika anledningar undviker kontakt med socialtjänsten. Rådgivare vid dessa organisationer kan medverka till att deras klienter tar kontakt med socialtjänsten för att de skall kunna få en sådan kvalificerad hjälp som organisationerna inte kan tillhandahålla.</p>
<p>Inom sjukvårdens ram finns ett antal beroendekliniker och psykiatriska avdelningar som arbetar med missbrukare. Ofta är patienterna också kända som missbrukare av socialförvaltningen. Om det inte sker med patientens godkännande lägger sjukvårdens tystnadsplikt hinder i vägen för en direkt rapportering. Fasta samarbetsformer, t.ex. i form av att socialarbetare har mottagning på kliniken, kan underlätta för klienterna att ta kontakt med socialtjänsten.</p>
<p>En möjlighet till rådgivning som kan leda till kontakt med socialtjänsten är inom primärvården, bland annat husläkarmottagningar, vårdcentraler, distriktssköterskor, mödravårdscentraler och barnavårdscentraler. Samarbetsprojekt har bland annat organiserats mellan socialtjänsten och mödravården.</p>
<p>Barnomsorgens personal skall, när de misstänker att ett barn far illa på grund av missbruk i hemmet, kontakta socialtjänsten. Även skolpersonal har skyldighet att ta kontakt med socialtjänsten om barn misstänks missbruka.</p>
<p>Sammantaget kan ett kontaktnät av detta slag bidra till goda kunskaper både om missbruksläget i kommunen, om grupper och miljöer där missbruk förekommer samt om enskilda individer med missbruksproblem.</p>
<p>År 1988 kriminaliserades eget bruk av narkotika och år 1993 infördes fängelse i högst sex månader i straffskalan för eget bruk. Det främsta syftet med dessa lagändringar var dels att hejda nyrekryteringen av unga missbrukare, dels att så tidigt som möjligt kunna upptäcka dem som inlett ett missbruk.</p>
<p>Kriminaliseringen av eget bruk har inneburit att polisen, tillsammans med bl.a. socialtjänsten, har fått en mer framträdande roll när det gäller att upptäcka pågående missbruk och hejda narkotikamissbrukets spridning bland främst ungdomar. Polisen har kunskap om och kan ingripa i de miljöer där narkotika förekommer. Polisen kan också upptäcka minderåriga som vistas i dessa miljöer och ingripa mot enskilda individer som är narkotikapåverkade. I och med att fängelse har införts i straffskalan kan polisen också genomföra drogtest, vanligen ett urinprov, på den som är straffmyndig, alltså över 15 år, om det finns skälig misstanke om narkotikabrott.</p>
<p>När polisen upptäcker minderåriga i olämpliga miljöer, ungdomar med ett misstänkt pågående missbruk eller narkotikapåverkade ungdomar skall en anmälan göras till socialtjänsten som då skall påbörja en utredning. Syftet med polisens och socialtjänstens arbete är att ungdomarna så tidigt som möjligt skall få hjälp.</p>
<p>Brottsförebyggande rådet (BRÅ) har utvärderat straffbeläggandet av eget bruk av narkotika som infördes år 1988 och den straffskärpning som trädde i kraft år 1993. Sammanfattningsvis kan sägas att polisens förändrade arbetssätt har inneburit att fler ungdomar som inte tidigare varit kända för narkotikabrott upptäckts. År 1997 lagfördes dubbelt så många unga och okända som år 1991. Ökningen motsvarade närmare 940 personer, varav ungefär hälften redan var kända av socialtjänsten. Polisens möjligheter att ta urin- eller blodprov på personer som är skäligen misstänkta för narkotikabrott har emellertid i stor utsträckning använts för att ingripa mot redan kända narkotikamissbrukare, enligt BRÅ:s rapport.</p>
<p>Narkotikakommissionen ser kriminaliseringen av det egna bruket som en viktig del av den restriktiva narkotikapolitiken. Kriminaliseringen förutsätter emellertid att de unga som upptäcks inte bara möts av samhällets reaktion – som man i och för sig inte skall underskatta som efterfrågedämpande åtgärd – utan också får den hjälp och det stöd de kan behöva. Kommissionen återkommer till detta i nästa avsnitt.</p>
<p>BRÅ:s undersökning visar enligt kommissionens mening på att allt fler unga, tidigare okända, upptäcks genom polisens insatser vilket också varit en av avsikterna med lagstiftningen. I rapporten redovisas dock även att av de ungdomar som tagits med för provtagning kunde narkotikamissbruk inte påvisas för en tredjedel. Även om det finns flera tänkbara förklaringar till detta – som att det kan vara svårt att bedöma om en ung person är påverkad av narkotika eller att de preparat ungdomar använder ofta är nya och inte alltid fångas upp av testerna – är det enligt kommissionen inte tillfredsställande. Kommissionen förutsätter emellertid att Rikspolisstyrelsen närmare analyserar förhållandet och genom utbildning och annan uppföljning försöker förbättra träffbilden.</p>
<h2>4.4.4 Socialtjänstens reaktion på ungdomars narkotikabrott</h2>
<p>Brottsförebyggande rådets utvärdering avsåg rättsväsendets insatser med anledning av kriminaliseringen av eget bruk av narkotika. Narkotikakommissionen har för egen del ansett det vara intressant att försöka få svar på frågan om en ung persons första lagförda narkotikabrott leder till åtgärder från socialtjänstens sida; det krävs i många fall såväl hjälpsom stödinsatser för att förhindra att den unge fastnar i ett missbruk.</p>
<p>För att få veta vilka insatser som socialtjänsten normalt vidtar vid ringa narkotikabrott har kommissionen gett i uppdrag till Centrum för socialvetenskaplig alkohol- och drogforskning (SoRAD) vid Stockholms universitet att komplettera BRÅ:s ovan nämnda studie med en uppföljning om socialtjänstens insatser. De ungdomar mellan 15 och 17 år som lagförts för ringa narkotikabrott i BRÅ:s material och som inte tidigare fällts för något narkotikabrott följdes upp genom en kontakt med aktuell socialbyrå. Av totalt 350 individer har socialtjänsten lämnat uppgifter i 288 fall.</p>
<p>Undersökningen visar sammanfattningsvis att en stor del av ungdomarna redan var kända av socialtjänsten. I 23 procent av fallen var dock socialtjänsten ovetande om narkotikamissbruket även om ungdomarna var kända av andra orsaker. I 38 procent av fallen var den unge helt okänd för socialtjänsten, vilket innebär att i över hälften av fallen var den unges narkotikamissbruk okänt för socialtjänsten.</p>
<p>Undersökningen visar också att socialtjänsten normalt vidtar åtgärder när ett meddelande har inkommit och att socialtjänstens åtgärdsbeslut förefaller vara pragmatiska och ändamålsenliga.</p>
<p>Öppenvårdsåtgärder hör till de vanliga interventionerna. Fullföljda utredningar som innefattar en kontroll av drognykterhet i hemmet, under assistans av socialtjänsten, förekommer också ofta. I några fall har kontakterna mellan ungdomarna och socialtjänsten avbrutits. I dessa fall har ungdomarna i regel föräldrarna bakom sig.</p>
<p>Narkotikakommissionen har inte mot bakgrund av undersökningen av socialtjänstens åtgärder funnit skäl att i detta sammanhang föreslå några förändringar. En annan sak är, som kommissionen har påtalat och återkommer till i andra sammanhang, att samverkan mellan myndigheterna liksom framför allt socialtjänstens insatser måste förbättras.</p>
<h2>4.4.5 Drogtester</h2>
<p>Narkotikakommissionens bedömning: Drogtester fyller en viktig funktion inom vård och behandling samt för att tidigt kunna upptäcka ungdomar på väg in i ett missbruk.</p>
<p>Kommissionen anser att möjligheterna att utföra drogtester i arbetslivet skall regleras genom avtal mellan arbetsmarknadens parter och inte genom lagstiftning.</p>
<p>Slutligen tar kommissionen ställning mot att införa en möjlighet att tvångsvis drogtesta barn under 15 år.</p>
<p>Drogtester har blivit ett vanligt hjälpmedel för att konstatera huruvida en person använder narkotika eller inte. Det vanligaste sättet att utnyttja drogtester är i samband med en pågående behandling där testerna blir ett sätt att kontrollera drogfrihet under den tid som behandlingsprogrammet pågår. I ett sådant sammanhang kan testerna utgöra ett stöd för missbrukaren. Eftersom denna testverksamhet är frivillig tillstöter inte några juridiska komplikationer och kommissionen har inte heller särskilt granskat användningen av drogtester i behandlingssammanhang.</p>
<h2>4.4.5.1 Drogtester inom arbetslivet</h2>
<p>Det finns flera motiv till att arbetsplatser skall vara drogfria. Det handlar om säkerhet, produktivitet, kvalitet mm. Därför utvecklar många arbetsplatser policydokument med riktlinjer för hur missbruk kan förebyggas och behandlas. Drogtester kan vara en del av det förebyggande arbetet, vilket ofta slås fast i dessa dokument.</p>
<p>I dag är formerna för sådana tester inte reglerade i lag utan styrs av de avtal som arbetsmarknadens parter slutit. I olika sammanhang har dock krav förts fram om att drogtester i arbetslivet skall lagregleras. Sådana önskemål har också framförts till Narkotikakommissionen.</p>
<p>Kommissionen kan konstatera att flera utredningar tidigare behandlat denna fråga utan att komma fram till att en lagreglering skulle vara möjlig. I de policydokument som arbetsplatser skall ta fram framhålls också att drogtester måste kombineras med en strategi för hur man skall stödja och hjälpa dem som på en arbetsplats har drogproblem.</p>
<p>Enligt kommissionens bedömning skiftar förutsättningarna för drogtester i arbetslivet i så hög grad mellan olika arbetsplatser och branscher att de även fortsättningsvis bör regleras genom avtal och inte genom lag. Som framhållits ovan är det enligt kommissionen av central betydelse att avtalen utformas så att drogtesterna i arbetslivet inte ses isolerade för sig; inom företaget måste det finns ett helhetstänkande som baseras på omsorg om de anställda och omfattar såväl förebyggande insatser som vård- och behandlingsinsatser. Dessutom vill kommissionen understryka vikten av att testerna genomförs av specialister inom företagshälsovård och certifierade laboratorier.</p>
<h2>4.4.5.2 Tvångsvisa drogtester av ungdomar</h2>
<p>Genom att fängelse infördes i straffskalan för eget bruk år 1993 blev det möjligt för polisen att ta urin- eller blodprov för att kontrollera och säkra bevisning om ett misstänkt narkotikabrott. Enligt 28 kap. 12 § rättegångsbalken gäller nämligen att den som skäligen kan misstänkas för ett brott på vilket fängelse kan följa, får kroppsbesiktning göras för att söka efter föremål som kan tas i beslag eller annars för att utröna omständigheter som kan vara av betydelse för utredning om brottet. Med kroppsbesiktning avses undersökning av människokroppens yttre och inre samt tagande av prov från människokroppen samt undersökning av sådana prov.</p>
<p>Syftet med lagändringen var framför allt att genom en tidig upptäckt ge möjligheter att ingripa tidigt och förhindra att unga människor fastnar i missbruk.</p>
<p>För att en person skall kunna anses som skäligen misstänkt krävs det enligt uttalanden från justitieombudsmannen att det finns konkreta omständigheter som med viss styrka talar för att personen i fråga begått gärningen. Detta innebär att ett beslut om tvångsmedel aldrig kan grundas bara på allmänna kunskaper om en viss persons livsföring eller tidigare brottslighet. Enbart det förhållande att någon är känd i narkotikasammanhang är exempelvis inte tillräckligt för att grunda en skälig misstanke om narkotikabrott. Någon möjlighet att använda kroppsbesiktning för att slumpvis kontrollera om någon är påverkad av narkotika föreligger således inte.</p>
<p>Som framgår av kapitel 4.5.4 har kommissionen funnit att den nuvarande lagstiftningen har fyllt en funktion som hjälpmedel för att tidigt upptäcka ungdomar på väg in i ett missbruk. I den uppföljning som kommissionen genomfört av socialtjänstens insatser för de ungdomar mellan 15 och 17 år som lagfördes för första gången för ringa narkotikabrott var i över hälften av fallen narkotikamissbruket okänt för socialtjänsten.</p>
<p>Även om det inte har varit möjligt att närmare analysera effekterna av insatserna för de enskilda ungdomarna i de båda undersökningarna så finns det enligt kommissionens bedömning inga skäl att ändra den nuvarande lagstiftningen. Kommissionen har heller inte funnit det lämpligt att överlåta tvångsåtgärder till socialarbetare, skolpersonal eller andra yrkesgrupper än polisen.</p>
<h2>4.4.5.3 Tvångsvisa drogtester av barn under 15 år</h2>
<p>Till Narkotikakommissionen har i olika sammanhang framförts synpunkter på att det är olyckligt att det i dag inte är möjligt att med tvång drogtesta också barn under 15 år. Skälet härför är att ju tidigare föräldrar och myndigheter får vetskap om att den unge använder narkotika, desto större möjligheter finns att vidta åtgärder för att förhindra att han eller hon fastnar i missbruk.</p>
<p>Kommissionen kan i och för sig ha förståelse för denna synpunkt men har i sina överväganden ändå funnit att de eventuella vinster en sådan utvidgad möjlighet skulle kunna leda till inte kan anses stå i rimlig proportion till det ingrepp som ett tvångsvis drogtest utgör för barnet. På samma sätt som när det gäller barn och ungdomar över 15 år anser kommissionen inte det vara lämpligt att överlåta den här typen av tvångsåtgärder till socialarbetare, skolpersonal eller andra yrkesgrupper än polisen. Detta innebär enligt kommissionens mening att det enda alternativ för en utvidgning av drogtester till att omfatta även barn under 15 år skulle vara att utvidga möjligheterna till kroppsbesiktning inom ramen för en brottsutredning.</p>
<p>Riksdagen har vid ett flertal tillfällen behandlat motioner med yrkanden om lagstiftning som skulle göra det möjligt för polisen att låta ta blodprov och urinprov på den som är under 15 år om han misstänks ha använt narkotika i syfte att klarlägga detta. Senast behandlade riksdagens justitieutskott frågan i ett motionsbetänkande riksdagsåret 1999/2000 då utskottet avstyrkte motionerna med bl.a. hänvisning till Narkotikakommissionens pågående arbete.</p>
<p>När frågan kom upp under mitten av 1980-talet var ett av argumenten för att inte införa möjlighet till kroppsbesiktning av barn under 15 år att det praktiska behovet av att använda det tvångsmedlet framstod som ganska ringa. Det andra argumentet som framfördes mot att tillåta kroppsbesiktning av den som inte fyllt 15 år var att lämpligheten kunde sättas i fråga av att använda kroppsbesiktning i fråga om barn som befinner sig i förpuberteten och i en känslig period av sin utveckling; tvärtom vore ett särskilt hänsynstagande till den personliga integriteten påkallad.</p>
<p>Narkotikakommissionen anser att de argument som framfördes till stöd för att inte tillåta kroppsbesiktning av barn under 15 år fortfarande är giltiga, även om behovet av att använda ett sådant tvångsmedel möjligen kan vara något större i dag. I sammanhanget skall man hålla i minnet att en kroppsbesiktning i de aktuella fallen skall ske i brottsutredande syfte. När det gäller barn under 15 år, som alltså inte är straffmyndiga, är det enligt kommissionens mening inte rimligt att med hjälp av ett straffprocessuellt tvångsmedel utreda ett brott som består i ett eget bruk av narkotika. Här skall särskilt erinras om att när det gäller de mindre ingripande tvångsmedel som får tillämpas mot barn under 15 år – beslag, husrannsakan och kroppsvisitation – gäller att de skall tillämpas restriktivt vid misstanke om allvarlig brottslighet eller brottslighet av större omfattning. Eget bruk av narkotika är enligt gällande rätt inte att betrakta som ett allvarligt brott; en annan sak är att det utgör ett svårt socialt problem.</p>
<p>Ett argument som framhållits från vissa socialarbetare har varit att det krävs ett positivt urinprov för att socialtjänsten skall kunna vidta några åtgärder. Man vill alltså ha svart på vitt – i form av ett positivt drogtest – att narkotikamissbruk förekommer för att myndigheten skall agera.</p>
<p>Enligt kommissionens uppfattning får ett drogtest inte bli utslagsgivande för om myndigheterna skall anse sig ha anledning att ingripa till skydd för barnet eller inte. I synnerhet inte när det gäller så unga personer som dem som skulle bli föremål för en utvidgad kontrollmöjlighet, nämligen barn under 15 år.</p>
<p>I detta sammanhang kan nämnas att polisen enligt bestämmelserna i polislagen (1984:387) får ta om hand ungdomar under 18 år som anträffas under förhållanden som uppenbarligen innebär överhängande och allvarlig risk för den unges hälsa eller utveckling. Den unge skall genom polisens försorg skyndsamt överlämnas till sina föräldrar eller till socialtjänsten. Exempel på sådana situationer är när den unge uppehåller sig i en knarkarkvart, att han hittas omtöcknad av berusningsmedel eller tillsammans med äldre asociala personer. Polisen har också enligt lagstiftningen skyldighet att snarast underrätta socialtjänsten om förhållanden som bör föranleda någon åtgärd av dem. Det är alltså inte så, att myndigheterna saknar möjlighet att ingripa mot barn under 15 år som påträffas påverkade av narkotika även om något drogtest inte kan utföras.</p>
<p>Att en så ung person befinner sig i sådana omständigheter att det skulle vara aktuellt med att tvångsvis utföra ett drogtest utgör enligt kommissionens bedömning också ett fullt tillräckligt skäl för socialtjänsten att utreda det aktuella barnets levnadsförhållanden. En sådan utredning bör givetvis se till barnets hela situation för att utreda eventuellt behov av stöd och inte enbart fokusera på ett eventuellt missbruk.</p>
<h2>4.4.6 Rådgivning och hjälp till ungdomar och anhöriga</h2>
<h2>4.4.6.1 Lokala mottagningar</h2>
<p>Narkotikakommissionens föreslag: Alla ungdomar och föräldrar skall ha tillgång till en lokal rådgivningsverksamhet om  alkohol-,  narkotika- och missbruksrelaterade frågor. Vidare skall ungdomar som behöver hjälp att avbryta sitt missbruk få sådan hjälp på en för ungdomar särskilt anpassad mottagning.</p>
<p>Socialtjänsten skall enligt socialtjänstlagen arbeta förebyggande och bedriva ett aktivt uppsökande arbete. Det är en utbredd uppfattning inom socialtjänsten att ungdomar i ett tidigt stadium av missbruk är mycket svåra att nå. De tycker inte att de har problem och söker inte självmant hjälp. Samtidigt vittnar ungdomar om hur svårt det är att få hjälp om man behöver det.</p>
<p>Ungdomar som är oroade över sin egen eller kamraternas livsstil vet inte vart de skall vända sig. Den hjälp som finns passar dem ofta inte heller.</p>
<p>Många föräldrar upplever en stark oro för att deras barn skall börja experimentera med droger och råka illa ut. Som förälder kan det vara svårt att skilja på beteenden som är utslag av en normal tonårsutveckling och vad som kan vara tecken på ett begynnande missbruk. De flesta föräldrar har en ganska vag kunskap om narkotika och missbruk och vet inte vart de skall vända sig om oron övergår i direkt misstanke eller visshet. Samhället har ett viktigt ansvar att informera föräldrar och erbjuda hjälp till dem som behöver stöd.</p>
<p>Det bör därför i varje kommun eller, om det är fråga om små kommuner, i varje region finnas en rådgivningsverksamhet dit ungdomar och föräldrar kan vända sig. En sådan rådgivningsbyrå kan också arbeta aktivt inom skola och fritid och bedriva uppsökande arbete.</p>
<p>Som framgått ovan är detta endast en rådgivande verksamhet. Allt förebyggande och uppsökande arbete bygger på frivillighet och förtroende. I de fall en utredning bör initieras eller behandling är aktuell bör det finnas en särskild missbruksmottagning i kommunen som kan vidta dessa åtgärder.</p>
<p>Det är viktigt att yngre människor inte skall behöva definiera sig som missbrukare för att få hjälp till behandling. Det bör därför finnas tillgång till en för ungdomar särskild anpassad mottagning. En sådan mottagning kan antingen drivas som en egen verksamhet i socialtjänstens regi eller inrymmas i ungdomsmottagningarnas verksamhet som förstärks med personal med särskild kompetens om ungdomar och droger.</p>
<h2>4.4.6.2 Jourtelefon</h2>
<p>Narkotikakommissionens föreslag: På nationell nivå skall det inrättas en hjälptelefonlinje dit man gratis och anonymt kan vända sig med frågor om narkotika och missbruk. Folkhälsoinstitutet bör ges i uppdrag att utreda hur en sådan verksamhet kan organiseras.</p>
<p>Ungdomar som experimenterar med droger eller har kamrater som gör det kan också hamna i situationer där de är i mer akut behov av rådgivning eller hjälp. Detta gäller givetvis även föräldrar och andra närstående. Det är viktigt att kunna fånga upp ungdomar i detta läge då de ofta själva är motiverade att förändra sin livsstil och upphöra med sitt missbruk.</p>
<p>Sedan Dopingjouren vid Huddinge sjukhus i Stockholm inrättades år 1992 har personalen där märkt en kraftig ökning av samtal som gäller andra droger än dopingpreparat. Skälen till detta tror man är flera. För det första har missbruket bland ungdomar ökat. För det andra har sambandet mellan doping- och narkotikamissbruk blivit tydligare; ungdomar som dopar sig använder ofta också narkotika. För det tredje finns ingen annan instans dit man direkt och anonymt kan vända sig med sin oro. I dag finns emellertid varken personella resurser eller specifik narkotikakompetens för att man på Dopingjouren skall kunna hantera dessa samtal utan de slussas vidare till mottagningarna Maria ungdom i Stockholm eller Mini Maria i Göteborg.</p>
<p>Kommissionen föreslår därför att en nationell hjälptelefon inrättas. Vi menar att en nationell telefon är att föredra framför regionalt eller lokalt förankrade verksamheter då det ger alla samma tillgång oavsett var man bor. Det ger också möjlighet till en samlad information om aktuella trender och olika preparats spridning över landet.</p>
<p>Erfarenhet från Dopingjouren och annan telefonrådgivning visar att hjälptelefoner får ta emot oerhört varierande samtal. I detta fall kan man förutse samtal rörande allt från frågor om preparat och verkningar till självmordstankar. Det är därför viktigt att det ställs höga krav på utbildning och kompetens hos dem som svarar och att dessa personer får löpande handledning och möjlighet till fortbildning.</p>
<p>Narkotikakommissionen anser att den personal som anställs skall ha adekvat utbildning om unga, praktisk yrkeserfarenhet av rådgivningsverksamhet, kunskap om preparat, beroende- och missbruksutveckling, vård och behandling samt om gällande lagstiftning. Den personal som anställs skall, oavsett bakgrund, få särskild utbildning i telefonrådgivning.</p>
<p>Enligt kommissionens uppfattning bör telefonlinjen knytas till en mottagning. Att finnas i en miljö där man kan problematiken ger ett bra stöd för telefonrådgivarna samt underlättar handledning, kunskapsutveckling och forskningsanknytning. Det är emellertid viktigt att det finns ett rikstäckande kontaktnät så att den som ringer kan hänvisas till lokala rådgivningsbyråer eller beroendekliniker. Kontaktnätet kan också löpande rapportera om lokala förhållanden.</p>
<p>Vidare bör verksamheten avrapporteras varje år och varje samtal skall registreras för att ge underlag för statistik och forskning. Det blir därmed också möjligt att följa preparat- och missbrukstrender och få inblick i brukarnas miljöer vilket är en viktig kunskap för det förebyggande arbetet.</p>
<h2>4.4.7 Ungdomskompetens inom socialtjänst och hälso- och sjukvård</h2>
<p>Narkotikakommissionens föreslag: Kommunernas socialtjänst bör, i nära samverkan med den lokala hälso- och sjukvården, utveckla och vidmakthålla en särskild kunskap och kompetens om ungdom och missbruk. Socialstyrelsen bör inom ramen för sina utvecklingsmedel stödja en sådan utveckling.</p>
<p>Specialistkompetensen om ungdomar och missbruk behöver förstärkas inom socialtjänstens utredningsverksamhet. Personal med sådan specialistkompetens bör ansvara för alla utredningar som gäller ungdomar med eventuell missbruksproblematik.</p>
<p>I kommuner där socialtjänsten saknar en särskild ungdomsenhet riskerar personer mellan 15 och 20 år att bli osynliga då de varken hör hemma inom barnenheten eller vuxenenheten. I kommuner där det inte finns särskilda missbrukshandläggare riskerar missbrukare likaså att förbli oupptäckta. Det bör därför finnas en särskild missbrukshandläggare och en ungdomsenhet eller personal med särskild kompetens om ungdom och missbruk.</p>
<p>En fast organisation för ungdoms- och missbruksärenden bidrar till att upprätthålla kompetens och kontinuitet. En väl definierad grupp får möjlighet att bygga upp en specifik kompetens som både rymmer kunskap om missbruk och missbruksutveckling och kunskap om ungas situation och lokala förutsättningar. En särskild grupp med detta ansvarsområde blir också identifierbar för ungdomar, föräldrar och samarbetspartners.</p>
<h2>4.5 Vården av narkotikamissbrukare</h2>
<p>Narkotikakommissionens bedömning: Vård och behandling av missbrukare är en nödvändig del av de narkotikapolitiska insatserna. Rätt avpassade behandlingsinsatser bidrar till att minska narkotikamissbruket och förbättrar missbrukarnas livssituation. I dag finns det stora brister i utformningen av missbruket och omfattningen svarar inte heller mot behovet. Det krävs långsiktiga insatser, framför allt avseende samverkan och metod- och kompetensutveckling, men också mer resurser till narkomanvården.</p>
<p>Narkotikakommissionen bedömer att vårdinsatserna för narkotikamissbrukare i dag inte svarar mot behovet, vare sig när det gäller insatsernas inriktning eller omfattning. Bristerna är särskilt stora när det gäller det tunga missbruket och metoder saknas också för att bemöta dem som har ett begynnande missbruk. Narkotikakommissionen konstaterar dock att det också finns många goda erfarenheter och ger uttryck för en positiv grundsyn på möjligheterna att genom olika slag av behandlingsinsatser påverka narkotikamissbruket och narkotikamissbrukarnas situation.</p>
<p>Narkotikakommissionen drar slutsatsen att det är nödvändigt dels med en ökad politisk och ekonomisk prioritering, dels med en långsiktig utveckling av vård- och behandlingsinsatserna. De åtgärder kommissionen föreslår för att uppnå detta bygger på följande:</p>
<p>Utarbetande av lokala narkotikapolitiska strategier inkluderande vårdplanering och samverkan mellan olika parter (behandlas i kapitel 3).</p>
<p>Utveckling av samverkan och professionella nätverk inom vården (kapitel 3 och 7).</p>
<p>Kompetensutveckling genom förstärkta utbildningsinsatser (kapitel 7).</p>
<p>En aktiv roll för bland annat Socialstyrelsen när det gäller utvecklingen av metoder och kompetens (kapitel 3 och 7).</p>
<p>En starkare nationell uppföljning och samordning (kapitel 3). Långsiktig forskning och metodutveckling (kapitel 7).</p>
<p>I kapitel 6 betonas att kriminalvården bör prioritera vård- och behandlingsinsatserna i större utsträckning. Där läggs också vissa förslag som skall underlätta möjligheterna till vård utom anstalt.</p>
<p>I det följande redovisas bakgrunden till Narkotikakommissionens ställningstaganden samt en översiktlig beskrivning av dagsläget inom narkomanvården.</p>
<p>Avslutningsvis presenteras kommissionens överväganden avseende vissa specifika insatser för de tyngsta missbrukarna.</p>
<h2>4.5.1 Vad är missbrukarvård?</h2>
<p>Med missbrukarvård avses vanligen sådana stöd-, behandlings- eller rehabiliteringsinsatser som tar särskild hänsyn till missbrukssituationen och som på kortare eller längre sikt syftar till drogfrihet och rehabilitering. En definition som utarbetats av Socialstyrelsen i dess kartläggning av behandlingsenheter är ” med behandling av missbruk avses insatser som inriktas på att initiera och vidmakthålla att enskilda individer kommer ifrån sitt missbruk och att förhindra återfall. Som behandling räknas även medicinskt övervakad avgiftning” .</p>
<p>Många data talar för att missbrukare i många avseenden är storkonsumenter av akutvård och insatser från socialtjänsten. Andra uppgifter beskriver att särskilt de tunga missbrukarna har svårt att få kontakt med primärvården och att de inte blir erbjudna långsiktiga och meningsfulla insatser mot missbruket. Det ligger ingen motsättning i dessa tillsynes motstridiga uppgifter. Snarare kan man anta att behovet av kortsiktiga och akuta insatser ökar om den målinriktade missbrukarvården är otillräcklig. Endast långsiktiga rehabiliterande insatser av god kvalitet för missbrukare och deras anhöriga kan på sikt minska behovet av kortsiktiga och akuta insatser.</p>
<h2>4.5.2 Vad skall narkomanvården åtgärda?</h2>
<p>På samma sätt som ett narkotikamissbruk vanligen utvecklas under lång tid hos den enskilde individen får man räkna med att vägen tillbaka också kan bli lång. Att avbryta ett pågående missbruk är en av de nödvändiga förutsättningarna i rehabiliteringsprocessen, men det är långt ifrån tillräckligt. Vägen ut ur missbruk är en komplicerad process och det krävs ett samspel av många olika faktorer, som i rehabiliteringsprocessen skall ”dra åt rätt håll”. Enskilda händelser kan spela stor roll, ibland på ett avgörande sätt.</p>
<p>En framgångsrik missbrukarvård måste kunna möta missbrukarens behov av stöd och hjälp i flera olika avseenden. De flesta programmen för missbrukarvård har i vårt land en förankring i ett socialt perspektiv, där målsättningen är att – i varierande grad – bearbeta individens möjligheter att klara av ett liv utan droger. De individuella variationerna i vad man behöver arbeta med är stora och ett och samma behandlingsprogram kan inte passa alla missbrukare.</p>
<p>En sida av komplexiteten i missbrukarvården är att individens motivation att ta itu med sitt missbruk varierar beroende på vilket stadium han eller hon befinner sig i. Vanligen - men inte alltid - är problemen med drogerna och missbruket mindre påtagliga i inledningsstadiet av missbruket. Man kan då karaktärisera individens förhållningssätt som omedvetet eller likgiltigt. I Narkotikakommissionens promemoria Återspeglingar (PM nr 8) återfinns illustrationer av detta förhållningssätt bland de intervjuade. När de upplevda problemen med drogerna ökar, kommer också funderingarna på att eventuellt försöka minska drogberoendet och individen kan gå in i ett stadium av förberedelse eller beslut om att göra något åt sin situation. Nästa steg är att gå till handling och verkligen börja arbeta för en förändring. Den som kommit ifrån sitt missbruk och beroende måste finna metoder att upprätthålla sin nya livsstil. Det är vanligt att individens motivation pendlar mellan de olika stadierna.</p>
<p>Den uppgift som missbrukaren och behandlaren står inför när man skall försöka bryta ett pågående missbruk är alltså mångfacetterad. För det första gäller det att avbryta missbruket och att ta itu med de problem som missbruket har förorsakat. För det andra skall man försöka lösa de problem som fanns redan innan. Det gäller också att återupprätta eller för första gången upprätta ett socialt anseende, byta umgänge och miljö och försöka få en förankring i arbete och samhällsliv.</p>
<h2>4.5.3 Effekter av narkomanvård</h2>
<p>Utvärderingar och andra studier som generellt studerar vårdinsatser för hela gruppen missbrukare visar i allmänhet att effekterna av narkomanvården är liten. Utvärderingar som är mer ingående och som tar hänsyn till såväl missbrukarnas förhållanden som vårdens inriktning visar dock på en mer nyanserad bild. Sådana studier visar att vård- och behandlingsinsatser ger positiva resultat om de anpassas efter missbrukarnas aktuella situation och behov.</p>
<p>I sammanhanget måste man också ställa frågan vad som är möjligt att uppnå och i vilket tidsperspektiv man förväntar sig resultat. En utvärdering av vårdresultat kan inte begränsas till att enbart se till uppnådd drogfrihet eller försöka bedöma behandlingsutfallet efter målet en totalt rehabilitering utan måste även omfatta klienternas förbättrade livssituation i olika avseenden, såsom minskat missbruk av droger, alkohol och läkemedel, minskat behov av sociala stödinsatser, ökad egen försörjning, förbättrad kroppslig och mental hälsa osv. Det finns några få utvärderingsstudier som har använt sådan metodik, men i allmänhet har endast ett fåtal faktorer studerats, ofta efter en relativt kort tid, vanligen tre till tolv månader efter genomgången behandling.</p>
<p>Vid bedömningen av eventuella effekter av narkomanvård föreligger många metodologiska och praktiska problem. Utvärderingar och uppföljningar genomförs också i begränsad utsträckning. Narkotikakommissionen har tidigare i sin diskussionspromemoria om kompetens inom narkomanvården (PM nr 5) påpekat brister i forskningen och uppföljningen av vård- och behandlingsinsatser för narkotikamissbrukare. Utvärderingar bör för att vara tillförlitliga ha relativt lång uppföljningstid. Detta sammantaget medför att det finns få aktuella analyser av senare års behandlingsinsatser i Sverige. Effekterna av de förändringar i narkomanvården som genomförts under senare delen av 1990-talet, vilka bland annat innebär en förskjutning från institutionsvård till öppenvård och mot kortare vårdtider, har ännu inte kunnat studeras i kontrollerade studier.</p>
<h2>4.5.3.1 Myten om självläkning</h2>
<p>Det är väl känt att de flesta som experimenterar med narkotika slutar innan de har fastnat i ett beroende och inser att användning av narkotika kan kosta mer än det kan ge. Detta framgår också av narkotikavaneundersökningar, vilka visar att de flesta som prövar narkotika är under 25 år.</p>
<p>Förhållandet är annorlunda för dem som utvecklat ett tyngre missbruk. I debatten brukar ofta framföras att en tredjedel upp till hälften av missbrukarna upphör med sitt missbruk utan några behandlingsinsatser. Det har också hävdats att andelen som blir rehabiliterade genom missbrukarvården inte är större än den andel som blir drogfri genom ”självläkning”.</p>
<p>Frågan om självläkning behandlas grundligt av forskaren Mats Fridell i boken Institutionella behandlingsformer vid missbruk - organisation, ideologi och resultat. Fridell påpekar att för det första har de undersökningar som åberopas haft stora vetenskapliga brister och ofta grundat sig på alkoholmissbrukare eller på mycket speciella grupper av drogmissbrukare. För det andra finns det flera andra undersökningar som visar att graden av ”spontanläkning” snarare ligger på 10–15 procent för kroniska narkotikamissbrukare. För missbrukare med allvarliga psykiska störningar ligger den antagligen betydligt lägre. För det tredje påpekar Fridell att de missbrukare som i undersökningarna inte hade fått någon behandling ofta tillhör socialt starkare grupper än dem som fick behandling. Oavsett behandlingsform menar Fridell liksom Blomqvist att det är av avgörande betydelse att det har funnits människor som trott på och stöttat dem som lyckats ta sig ur missbruket. Bland opiatmissbrukare innebär den höga dödligheten en av de främsta orsakerna till att antalet med pågående missbruk i en långtidsuppföljd grupp minskar.</p>
<h2>4.5.3.2 Vårdens utformning har betydelse för effekten</h2>
<p>Det finns begränsade möjligheter att med säkerhet uttala sig om effekterna av den socialtjänstbaserade missbrukarvård som förekommer i vårt land, eftersom vi inte har tillräcklig kunskap om omfattningen och inriktningen av vården och det dessutom saknas uppföljningar. De omdömen man kan göra om vårdens effekter får dras med utgångspunkt från sådan vård det har gjorts utvärderingar av vilket inte alltid speglar det aktuella vårdutbudet.</p>
<p>Den för svenskt vidkommande hittills mest omfattande översikten över behandlingsutfall inom narkomanvården håller för närvarande på att avslutas av Statens beredning för medicinsk utvärdering (SBU). Detta är ett stort upplagt projekt som avser att kartlägga och utvärdera det vetenskapliga underlaget för behandling av alkohol- och narkotikaproblem. Projektets ambition är att granska alla svenska och internationella forskningsstudier som, utifrån vissa utpekade kvalitetskriterier, bedöms som relevanta för den svenska sjukvården och socialtjänsten.</p>
<p>De forskningsprojekt som granskats är sådana som huvudsakligen utgått från randomiserade, kontrollerade studier (RCT), dvs. där undersökningsmaterialet bygger på en slumpvis fördelning av studerade grupper och personer och som dokumenterats i vetenskapliga rapporter. Den del som berör vård av narkotikamissbrukare har utarbetats av docent Mats Fridell. Narkotikakommissionen har fått ta del av manuskriptet. SBU har ännu inte tagit ställning till författarens arbete och de slutsatser som presenteras är författarens egna. Rapporten i sin helhet kommer att publiceras vid årsskiftet 2000/2001.</p>
<p>Rapporten omfattar drygt 100 studier av psykosociala behandlingsinsatser inom narkotikaområdet. De tidigaste arbetena är från 1970-talet och den senaste referensen är daterad juni 1999. Omkring 25 000 klienter har sammanlagt studerats i de olika projekten. Flertalet av studierna gäller amerikanska förhållanden. De studerade behandlingsmetoderna tillämpas också i varierande utsträckning i Sverige, även om de stödjande metoderna dominerar här och metadonförskrivning inte alls används i samma omfattning som i USA.</p>
<p>Författaren påpekar inledningsvis att begreppet psykosocial behandling är av relativt sent datum och har kommit att innefatta en rad sinsemellan ganska olikartade behandlingsformer. En gemensam faktor är att samtliga behandlingsformer förutsätter någon form av interpersonell påverkan, som kan genomföras individuellt, i grupp, i öppenvård eller i någon form av institution.</p>
<p>De olika metoderna indelas i stora drag i a) stödjande metoder, b) omlärande eller ofta också benämnda reedukativa metoder samt c) rekonstruktiva eller psykodynamiskt orienterade metoder.</p>
<p>SBU-rapportens allmänna slutsatser stämmer väl överens med de rekommendationer som den amerikanska federala organisationen för forskning och spridning av forskningsresultat om droger och drogmissbruk, National Institute on Drug Abuse (NIDA), har publicerat. NIDA har gett ut en skrift som sammanfattar erfarenheter från 30 års forskning och kliniskt arbete med behandling mot drogmissbruk. De slutsatser som Fridell drar och NIDA:s rekommendationer stämmer i sin tur väl överens med de slutsatser som dras i andra forskningsöversikter.</p>
<p>Narkotikakommissionen menar att dessa slutsatser är väl underbyggda och att de understryker att rätt behandling har effekt samtidigt som de pekar på några väsentliga förutsättningar för framgångsrika vårdinsatser. De följande punkterna, som är en sammanfattning av slutsatserna från Fridells forskningsgenomgång och NIDA:s rekommendationer, menar kommissionen är relevanta för narkomanvården och dess inriktning också i Sverige, även om dessa slutsatser i huvudsak baseras på amerikanska studier. Det är givetvis väsentligt att man också kan få vetenskapligt belagda erfarenheter från den narkomanvård som bedrivs i vårt land. Vi har i Narkotikakommissionens promemoria om kompetens inom narkomanvården (PM nr 5) behandlat denna fråga och våra förslag om forskning belyses också i kapitel 7. Resultat av större betydelse från sådan forskning kan emellertid komma först på lång sikt.</p>
<p>Ingen enskild behandlingsmetod passar för alla missbrukare. Behandlingen måste utgå från en analys av klientens behov och aktuella situation.</p>
<p>Behandling måste vara lättillgänglig. Klientens vilja att söka vård eller att försöka förändra sitt liv kan vara beroende av tillfälliga händelser. Motivationen kan lätt minska om det tar lång tid eller om det är svårt att få behandling. Att motivationen hela tiden förändras är en naturlig del av behandlingsprocessen.</p>
<p>Fridell M.  Institutionella behandlingsformer vid missbruk – organisation, ideologi och resultat.</p>
<p>Stockholm 1996.</p>
<p>Blomqvist J.  Inte bara behandling – vägar ut ur alkoholmissbruket. Vaxholm 1999. Oscarsson L.  Den socialtjänstbaserade missbrukarvården under 1990-talet – förutsättningar, utveckling och behov. I: SOU 2000:38.  Välfärd och omsorg. Antologi/Kommittén Välfärdsbokslut.</p>
<p>Psykosociala interventioner vid missbruk måste innefatta ett konstant fokus på missbruket. T.ex. har psykoterapi utan ett sådant fokus på missbruket ingen påvisbar effekt.</p>
<p>Individuella behandlingsplaner måste upprättas fortlöpande och anpassas för att försäkra att planen kan uppfylla individens växlande behov av stöd och service.</p>
<p>För att behandlingen skall bli effektiv är det nödvändigt att klienten stannar i behandling en tillräckligt lång tid. Tiden i behandling är en viktig faktor vid drogmissbruk för såväl institutionssom öppenvård. Psykosociala interventioner bör pågå kontinuerligt under en tid av 3–6 månader eller längre för att effekter skall kunna uppnås. Nyttan av längre behandlingstider är inte klarlagd.</p>
<p>Rådgivning (individuellt och/eller i grupp) och andra behandlingstekniker som syftar till påverkan är särskilt viktiga inslag i effektiv missbrukarbehandling. Beteendeterapeutiska interventioner är effektivare än stödjande eller psykoterapeutiska interventioner för att behandla själva missbruket. Detta gäller både opiat- och kokainberoende.</p>
<p>Psykosociala interventioner vid drogmissbruk kräver en hög grad av struktur och tydlighet i behandlingsupplägget. Ett exempel utgör s.k. manualbaserade interventioner.</p>
<p>Familjeterapibaserade interventioner har positiv effekt för unga missbrukare. I övrigt tycks inga av de studerade metoderna vara effektiva för cannabismissbrukare.</p>
<p>Psykoterapeutiska behandlingsmetoder har effekter på andra områden än på själva missbruket. Effekterna blir större om flera interventioner sätts in samtidigt.</p>
<p>Behandling på institution är måttligt effektivare än många alternativa insatser vid drogmissbruk. Men variationen i effekt och resultat är mycket stor, vilket pekar på att man måste ta hänsyn till särarten i varje organisation.</p>
<p>Vid opiatmissbruk finns klara effekter av psykosociala interventioner såsom rådgivning och andra påverkansprogram i kombination med farmakologisk underhållsbehandling (såsom metadonbehandling).</p>
<p>Medicinsk avgiftning är bara det första steget i missbrukarbehandlingen och har i sig begränsad betydelse för den som har ett långvarigt missbruk.</p>
<p>Missbrukare med samtidig psykisk störning (dubbeldiagnoser) skall ges integrerad behandling mot både missbruket och den psykiska störningen. Problemen hos tunga missbrukare bör betraktas som parallella och inte inbördes orsakande till varandra. Behandlingseffekter uppnås enbart på de områden som faktiskt bearbetas. Detta tycks gälla också vid kombination av farmaka och psykosocial intervention.</p>
<p>Behandling behöver inte vara frivillig för att få effekt. Sanktioner från familj eller arbetsplatsen eller från kriminalvården kan ha betydelse såväl för villigheten att gå in i vårdprogram och för motivationen att stanna kvar i programmet som för behandlingens resultat.</p>
<p>Under missbrukarbehandlingen är det nödvändigt att man fortlöpande får kunskap om klienten använder droger. Objektiva metoder för att få reda på eventuellt sidomissbruk av droger eller alkohol, såsom t.ex. urinprov, kan hjälpa klienterna att avstå från droger.</p>
<p>Behandlingsprogram skall innehålla metoder för att undersöka förekomsten av hiv/aids, hepatit B och C, TBC och andra infektionssjukdomar och ge råd och anvisningar som kan hjälpa klienterna till ett beteende som innebär färre risker för dem själva och för andra människor.</p>
<p>Tolv-stegsbehandling som baseras på manual och utförs av erfarna behandlare tycks ha lika stora effekter som beteendeterapeutiska interventioner för patienter med blandmissbruk med höga nivåer av alkoholproblem.</p>
<p>Rehabilitering från drogmissbruk kan vara en långvarig process och kräver ofta upprepade behandlingsperioder.</p>
<h2>4.5.4 Missbrukarvårdens omfattning och inriktning i dag</h2>
<p>Narkotikakommissionens bedömning: Statistik, uppföljning och annan dokumentation om narkomanvården är bristfällig och svårtolkad och uppfyller i vissa fall inte socialtjänstlagens krav på dokumentation. Vidare är skillnaderna mellan olika kommuner och t.o.m. kommundelar avsevärda när det gäller att erbjuda och genomföra meningsfyllda och långsiktiga behandlingsinsatser för missbrukare.</p>
<p>De uppgifter som finns tillgängliga om narkomanvårdens omfattning och inriktning i dag är svåra att tolka och ger ingen entydig och heltäckande information om vårdens omfattning, utveckling eller inriktning. Uppgifterna är delvis motstridiga. En orsak till svårigheterna att få ett grepp om vårdinsatserna är att insatsernas omfattning och karaktär varierar kraftigt mellan olika kommuner. Även skilda kommundelar i en och samma kommun kan värdera och bemöta vårdbehoven hos missbrukare på olika sätt.</p>
<p>Socialtjänsten har gått igenom kraftiga omorganisationer och utsatts för besparingskrav. Samtidigt har statistikinsamlingen och statistiksystemen förändrats. Uppgifter om insatser inom missbrukarvården gäller med vissa undantag såväl insatser mot alkoholmissbruk som insatser mot narkotika- och blandmissbruk. Det kan också vara svårt att i den nationella statistiken särskilja mer begränsade omvårdnadsinsatser för missbrukare såsom skyddat boende från den mer målinriktade missbrukarvården, enligt definitionen i kapitel 4.5.1. Någon nationell sammanställning av data där vårdinsatserna ställs i relation till en uppskattning av behovet finns för närvarande inte.</p>
<p>En sammanställning och tolkning av tillgängliga statistiska uppgifter har gjorts av Socialstyrelsen i ett underlag till Kommittén Välfärdsbokslut. I den mån aktuellare uppgifter förekommer i Vårdinsatser för vuxna missbrukare och övriga vuxna 1999 har dessa använts i det följande.</p>
<p>Socialstyrelsen konkluderar att den kontinuerliga utbyggnaden av öppenvården har lett till att denna i dag utgör omkring tre fjärdedelar av socialtjänstens alla insatser för missbrukare.</p>
<p>Antalet personer i institutionsvård har sjunkit under hela 1990talet. Den frivilliga vården dominerar starkt. Totalt fanns cirka 4 500 personer intagna på institutioner för vård av missbrukare i slutet av år 1990. I slutet av år 1999 var antalet drygt 1 000 färre. Då var cirka 3 500 intagna på institutioner, varav knappt 260 tvångsvårdades enligt LVM.</p>
<p>Socialstyrelsen sammanfattar tillgängligheten på följande sätt (Missbrukarvård - underlag till kommittén välfärdsbokslut):</p>
<p>Enligt de indikatorer som finns tillgängliga som mått på alkoholkonsumtion och narkotikamissbruk finns det ingen anledning att anta att antalet alkoholmissbrukare ökat under 1990-talet. Däremot tycks det som om narkotikamissbruket kan ha ökat. Det finns inga löpande uppgifter som visar utvecklingen av missbrukets svårighet eller behoven av vård i befolkningen. Statistiken över missbrukare i institutionsvård visar en nergång för missbrukare av alkohol och en svag ökning av antalet blandmissbrukare under perioden. Antalet institutionsvårdade narkotikamissbrukare har varit konstant. Tillgängligheten till vård för missbrukare tycks inte ha påverkats av de stora förändringarna som skett av missbrukarvården under 1990-talet. Det är fortfarande minst lika många missbrukare som får vård – men i annan form. Institutionsvården av missbrukarna har i stor utsträckning ersatts av öppenvård. De socialt utsatta missbrukarna som tidigare ofta placerades i tvångsvård upprepade gånger erbjuds i dag i stället stödboende och dagverksamheter av olika slag. De totala kostnaderna för vården är svåra att mäta, men de har troligen varit oförändrade under de senaste fem, sex åren. Den begränsade överklagningsrätten i SoL tycks inte heller ha haft några negativa effekter med avseende på antalet individer som får vård.</p>
<p>Vid sidan om den officiella statistiken förekommer rapporter från bland annat Svenska Narkomanvårdsförbundet från åren 1991– 1992 och 1993–1995, vilka visade att den öppna vården fick arbeta med allt tyngre klienter, samtidigt som kringresurserna minskade. Några av de punkter som Narkomanvårdsförbundet framhöll var:</p>
<p>Öppenvården arbetade med allt tyngre klienter , alltfler av dem var psykiskt sjuka . Kraven ökade att klara också mycket tunga missbrukare i öppenvård.</p>
<p>Specialiseringen hade minskat , många enheter hade integrerats med socialkontorens vuxengrupper eller med alkoholmottagningar.</p>
<p>Uppsökande och aktivt motiverande verksamhet hade praktiskt taget upphört. Några kommuner utgjorde dock undantag och hade egna uppsökargrupper, t.ex. Stockholm, Sundsvall och Göteborg.</p>
<p>En del enheter hade omstrukturerats för att driva mellanvårdsverksamhet  för en mindre grupp missbrukare och det bredare arbetet med en större grupp missbrukare hade upphört.</p>
<p>Den öppna vårdens kringresurser hade minskat  på grund av neddragningar inom andra sektorer, så att det nu fanns mindre möjligheter för avgiftning, psykiatrisk vård och placeringar på behandlingshem.</p>
<p>Också flertalet andra intresseorganisationer har uttryckt djup oro över utvecklingen. I olika sammanhang har också uttryckts och dokumenterats att vård- och behandlingsresurserna är otillräckliga för flera olika grupper av missbrukare.</p>
<p>Bland annat har klientorganisationer, stödorganisationer och yrkessammanslutningar med skärpa påpekat att färre alternativ, som ofta av dessa talesmän bedöms som otillräckliga, står till buds. Dessutom menar man att missbrukare ofta nekas vård eller erbjuds alternativ som inte är lämpliga.</p>
<p>Det finns i vårt land sammantaget ett stort utbud av behandlingsalternativ för narkotikamissbrukare. Genom köp-och-säljsystem finns det numera en stor flexibilitet när det gäller att välja vårdalternativ. Det finns också exempel på hur man i enskilda kommuner och kommundelar arbetar målmedvetet och har samordnat de resurser som finns tillgängliga.</p>
<p>Det kan dock konstateras att det finns stora hål i säkerhetsnätet för de medborgare som är narkotikamissbrukare. Rent generellt saknas fortfarande i stor sett erfarenheter och metoder för att bemöta och behandla människor som befinner sig i ett tidigt stadium av missbruket. I övrigt rör bristerna i varierande utsträckning alla faser i en tänkt vårdkedja från uppsökande verksamhet via vård och behandling till eftervård och uppföljning. Anmärkningsvärt är också att dokumentation av såväl insatser för enskilda som av de samlade insatserna inom en kommun eller kommundel ofta är bristfälliga och i vissa fall helt uppenbart inte fyller socialtjänstlagens krav på dokumentation. Detta är såväl en fråga om rättssäkerhet för den enskilda hjälpsökande individen som en faktor som försvårar planering och uppföljning av samhällets insatser.</p>
<p>Socialtjänstens kostnader för missbrukarvården har enligt Socialstyrelsens bedömningar varit i stort sett konstanta eller något ökande under 1990-talet. Variationerna i utvecklingen mellan enskilda kommuner är avsevärd. Med tanke på att flera olika faktorer pekar på att narkotikamissbruket ånyo ökar drar Narkotikakommissionen slutsatsen att ambitionsnivån när det gäller narkomanvården i det stora hela har sjunkit.</p>
<p>De ekonomiska svårigheterna för kommuner och landsting är en av de bidragande orsakerna till att vården av missbrukare på många håll är otillräcklig. Men inte heller i detta avseende är bilden enhetlig. I stor utsträckning synes det röra sig om en kombination av knappa och illa utnyttjade resurser, bland annat beroende på flaskhalsar som t.ex. brist på platser för avgiftning. En olycklig kombination av sparbeting och uppdelning i allt mindre resultatenheter har på många ställen lett till att en nödvändig helhetssyn på den enskilda missbrukaren och på vårdinsatserna inte kommer till stånd.</p>
<p>I stället för att samverka och se till vad missbrukaren långsiktigt kan behöva sker kortsiktiga och isolerade avgöranden. I vissa fall får detta formen av ett ”Svartepetter-spel” där det gäller att lasta över det ekonomiska ansvaret för vissa insatser på någon annan instans. Detta leder alltför ofta till att vårdinsatser uteblir eller blir otillräckliga. Den långsiktiga effekten av detta blir sällan besparingar utan i stället att vårdkostnader och andra problem drabbar samhället på andra sätt. Dessutom vidmakthåller det ett mänskligt lidande för missbrukaren och inte minst för dennes anhöriga. I synnerhet drabbar detta missbrukare med samtidigt svår psykisk störning (dubbeldiagnos). En stor andel av de hemlösa har missbruksproblem, ofta i kombination med psykisk störning, vilket tyder på att de allra tyngsta missbrukarna inte får ett lämpligt stöd.</p>
<p>I den senaste UNO-undersökningen som genomfördes år 1992 beräknade man antalet tunga missbrukare i Sverige till 14 000– 20 000 personer med en punktskattning om 17 000. Av dessa hade 93 procent injicerat någon gång det senaste året. Blandmissbruk var vanligt förekommande. De vanligaste preparaten var amfetamin (82 procent), cannabis (66 procent) och heroin (38 procent).</p>
<p>Preliminära data från en ny antalsräkning (MAX), som genomfördes 1998–1999 tyder på att antalet missbrukare har ökat kraftigt. Den nya undersökningen genomfördes i princip efter samma metoder som UNO 1992, men med ett mer begränsat urval. Socialtjänsten, sjukvården, polisen, kriminalvården m.fl. rapportörer fick i uppgift att uppge vilka missbrukare de kände till. Uppgifterna har sedan jämförts och baserat på antalet individer som rapporteras av en enstaka eller fler än en uppgiftslämnare har man med hjälp av statistiska metoder kunnat beräkna det totala antalet missbrukare. Anmärkningsvärt är att det har varit betydligt svårare att få in data än vid de tidigare undersökningarna. Betydligt fler missbrukare än tidigare rapporteras enbart av en uppgiftslämnare. Det kan i sammanhanget påpekas att Socialstyrelsen i sin rapport Vårdinsatser för vuxna missbrukare och övriga vuxna 1999  också pekar på svårigheterna att få in uppgifter.</p>
<p>Rapportserie nr 28. CAN. Stockholm 1993 (UNO 1992).</p>
<p>Det finns alltså tecken som dels tyder på att antalet tunga missbrukare har ökat, dels på att socialtjänsten och andra samhällsinstanser har sämre kunskap om missbrukarna än tidigare – i varje fall är färre instanser berörda för varje missbrukare.</p>
<p>Några olika indikatorer visar på en ökning av skadorna av det allra tyngsta missbruket. Antalet narkotikarelaterade vårdtillfällen (sjukhusutskrivningar) fördubblades mellan åren 1987 och 1998 och uppgick till drygt 7 000 det senaste året. Motsvarande ökning gäller för narkotikamissbrukare inom psykiatrin. Information saknas dock i stort sett om vilken typ av behandling som erhållits. Även den narkotikarelaterade dödligheten har ökat från 143 avlidna år 1990 till 265 år 1997.</p>
<p>Tänkbara förklaringar till dessa förändringar kan vara att antalet missbrukare har ökat, att hälsotillståndet hos missbrukarna har försämrats eller att de tyngsta missbrukarna i mindre utsträckning än tidigare får långsiktiga vårdinsatser med hög grad av omhändertagande. De två senare orsakerna skulle kunna förklara ökningen av sjukhusvården och ökningen av dödligheten. Inga data talar för att antalet missbrukare har minskat, även om det synes vara en begränsad nyrekrytering av unga till tungt injektionsmissbruk. Antalet unga som har avlidit av narkotikarelaterade orsaker har varit relativt konstant under den senaste tio-årsperioden.</p>
<p>Samtidigt har socialtjänstens vårdinsatser för missbrukare ändrat karaktär. Tvångsvård enligt LVM används i mindre utsträckning. Uppgifter från Statens institutionsstyrelse visar att de som nu tas in i tvångsvård har ett tyngre missbruk, oftare är psykiskt sjuka eller allvarligt psykiskt störda och har ett sämre hälsotillstånd än tidigare.</p>
<p>Ökningen av de narkotikarelaterade dödsfallen hänför sig i stor utsträckning till försämrad hälsa och stigande ålder. De akuta dödsfallen i samband med heroininjektion har legat relativt konstant i Stockholm under en tioårsperiod och mycket talar för att förhållandet är likartat i det övriga landet (se även PM nr 3).</p>
<p>Uppgifter från kriminalvården ger vid handen att andelen narkotikamissbrukare ökat inom anstaltsvården. Till viss del beror detta på att icke-missbrukare i allt större utsträckning får alternativa straff (såsom villkorlig dom, samhällstjänst eller elektronisk intensivövervakning, s.k. elektronisk fotboja). Under det senaste året har dock även narkotikamissbrukarna ökat i absoluta tal. Dessutom påpekas att de i allmänhet har svårare missbruksproblem än tidigare och att en större andel har psykiska besvär. Inom frivården har andelen som har narkotikabrott i domen ökat betydligt under de senaste åren och utgjorde under år 1999 cirka en fjärdedel av de 6 700 som under året påbörjade frivårdsåtgärder.</p>
<p>Socialstyrelsen publicerade år 1999 en studie över hemlösa i Sverige 1999. Med hemlösa avsågs personer som inte hade någon bostad alls eller hade löst bostadsfrågan på mycket kort sikt. Cirka 70 procent av de hemlösa hade missbruksproblem och många (cirka 35 procent) var psykiskt sjuka. Bland de äldre dominerade alkoholmissbruk, medan narkotikamissbruk var vanligare bland de yngre. Ju längre hemlöshetsperioden hade varit, desto mer markerade var missbruksproblemen och de psykiska problemen.</p>
<p>Socialstyrelsen noterar i rapporten särskilt att gruppen psykiskt sjuka (varav många också har missbruksproblem) är en extremt utsatt grupp. Vidare beräknar Socialstyrelsen att de hemlösa missbrukarna hade fått en tredjedel av socialtjänstens missbruksinsatser under år 1998. Hälften av alla som fick tvångsvård under år 1998 var hemlösa i april 1999.</p>
<p>Sammantaget finns det en rätt entydig dokumentation om att den allra tyngsta gruppen missbrukare far illa och att de visserligen får hjälp i form av akutvård, viss öppenvård, skyddat boende och i rätt stor utsträckning perioder av LVM-vård, men mer sällan långsiktiga och samordnade insatser.</p>
<h2>4.5.5 Kommissionens bedömning av missbrukarvården</h2>
<p>Narkotikakommissionens bedömning: Rätt avpassad behandling mot narkotikamissbruk i allmänhet har positiva effekter på klientens drogvanor och livssituation. Det är dock inte möjligt att med ledning av befintlig forskning peka ut någon enskild behandlingsmetod som generellt är att föredra. En enskild insats kan aldrig förväntas resultera i en total rehabilitering, utan flera insatser behöver i allmänhet kombineras.</p>
<p>Det är nödvändigt att ett helhetsperspektiv läggs på missbrukarens situation. Om insatserna noga avpassas efter den vårdbehövandes behov och förutsättningar kan behandlingsresultaten avsevärt förbättras. Vårdinsatserna skall primärt utgå från och fokusera på missbruksbeteendet, men det är också nödvändigt att man samtidigt och parallellt gör det möjligt att bearbeta klientens övriga problem och svårigheter. Detta förutsätter i regel att en reell samverkan kommer till stånd mellan olika vårdgivare och samhällsinstanser om enskilda individer. För att bättre kunna följa insatserna och för att kunna utveckla vården är det nödvändigt att förbättra dokumentation och uppföljning om individuella vårdinsatser och om vård- och behandlingsinsatserna i sin helhet.</p>
<p>Man kan således visa att det är möjligt att uppnå positiva resultat med missbrukarbehandling. Erfarenheten, stödd av internationell forskning, visar att det finns goda möjligheter att behandla även tunga missbrukare på ett sådant sätt att deras missbruksbeteende minskar och att deras livssituation och livskvalitet förbättras.</p>
<p>I praktiken finns dock ofta sådana brister i planering, genomförande och uppföljning av vårdinsatserna att förutsättningarna för en framgångsrik vård är begränsade. Samtidigt innebär dessa brister att det är svårt att dokumentera resultaten av insatserna.</p>
<p>En grundförutsättning för att både vården och det uppsökande arbetet skall kunna fungera och utvecklas är att det inom kommunen finns tillgång till personal med fördjupade kunskaper om missbruksproblem och om möjligheterna till långsiktig vård och behandling. Även om de specifika vårdinsatserna upphandlas måste sådan kompetens finnas inom socialtjänsten eller med denna samverkande organisation (t.ex. en beroendeklinik som drivs gemensamt med annan huvudman). Detta behöver inte innebära att alla ärenden som gäller missbrukarvård skall handläggas eller administreras av en speciell enhet, men en sådan enhet skall finnas för att fungera som internkonsult och sammanhållande kraft för socialtjänstens insatser. På relativt kort sikt kan detta troligen också bli både kommunalt- och samhällsekonomiskt lönsamt i och med att bättre och mer genomtänkta behandlingsinsatser kan göras.</p>
<h2>4.5.6 Narkotikakommissionens formulering av målen för vård och behandling</h2>
<p>Narkotikakommissionens förslag: Med utgångspunkt från de nationella målsättningarna (se kapitel 2) bör följande målsättningar vara vägledande för samhällets vård- och behandlingsinsatser mot beroende och missbruk av narkotika.</p>
<p>Alla narkotikamissbrukare skall nås med erbjudande om hjälp och vid behov vård mot sitt missbruk.</p>
<p>Råd, stöd och hjälp skall nå människor i ett tidigt stadium av missbruket.</p>
<p>Vårdinsatserna skall syfta till ett liv fritt från missbruk och illegala droger.</p>
<p>Vården och andra insatser för missbrukare skall vara av god kvalitet.</p>
<p>Insatserna mot missbruk skall vara uthålliga och långsiktiga.</p>
<p>I det följande kommenteras målsättningarna och Narkotikakommissionens bedömning av förutsättningarna för att uppnå målsättningarna.</p>
<h2>4.5.6.1 Alla narkotikamissbrukare skall nås med erbjudande om hjälp och vid behov vård mot sitt missbruk</h2>
<p>Socialtjänstlagens bestämmelser är tydliga när det gäller socialtjänstens ansvar för att söka upp och erbjuda missbrukare vård och behandling. I regeringens narkotikapolitiska redogörelse förtydligas målen ytterligare.</p>
<p>För att detta mål skall kunna uppfyllas och för att man skall kunna bedöma i vilken utsträckning målet har nåtts är det nödvändigt att socialtjänsten har en uppfattning om antalet missbrukare och deras vårdbehov, att det finns möjligheter att nå missbrukarna och att det finns adekvata vård- och behandlingsalternativ att erbjuda. En förutsättning är också att det finns tillräckliga ekonomiska resurser avsatta för arbetet mot missbruk.</p>
<p>Vårdbehovet kan ses utifrån två olika utgångspunkter. Den ena anknyter till socialtjänsten och sjukvården som en servicefunktion och innebär att alla som efterfrågar vård eller annat stöd för att komma ifrån sitt narkotikamissbruk också skall få sakkunnig hjälp. Den andra utgångspunkten är socialtjänstens skyldighet att aktivt söka upp missbrukare och söka få dem att avstå från missbruket. Även här gäller dock i enlighet med socialtjänstens intentioner att insatserna i möjligaste mån skall utformas i samråd med den enskilde.</p>
<p>Det är givet att målet att alla narkotikamissbrukare skall nås och vid behov få hjälp mot sina missbruksproblem är svårt att uppfylla. Narkotikakommissionens överväganden och förslag utgår för det första från sådana åtgärder som dels kan göra bilden tydligare, dels kan ge en uppfattning om behovet av insatser, vilket i sin tur kan underlätta planering och prioritering av insatser. För det andra rör övervägandena sådana åtgärder som kan göra insatserna mer effektiva och målinriktade. Det är dock inte möjligt att nå målet enbart genom ett effektivare arbete. I de flesta kommuner behöver man också satsa mer resurser för att det skall bli möjligt. En fördel med att man får en klarare bild av behoven och graden av måluppfyllelse är att diskussionen kan lyftas upp till ytan och att man kan ta klar ställning till om insatserna för missbrukare skall prioriteras eller inte.</p>
<p>Det är väsentligt att det inom socialtjänsten finns god kunskap om narkotikamissbrukets omfattning och om hur det uttrycker sig, såväl hos den enskilda individen som i grupper och i kommunen som helhet. Det uppsökande arbetet kan i bästa fall ge sådan information, men en förutsättning är att någon instans i kommunen avsätter tillräckliga resurser för att sammanställa och analysera den information som kommer in.</p>
<p>Genom socialtjänstens kontaktnät kan man dessutom få kompletterande information om individer som har behov av vård.</p>
<p>Det bästa uppsökande verktyget är dock att driva en verksamhet av sådan kvalitet att missbrukarna faktiskt söker sig dit för att få hjälp.</p>
<p>Det är väsentligt att de som själva så önskar skall få lättillgänglig rådgivning och stöd. Tillgången på sådan rådgivning och annan öppen verksamhet varierar kraftigt mellan olika kommuner. Någon aktuell kartläggning av hur möjligheterna ser ut i olika delar av landet finns inte, men erfarenheterna från Narkotikakommissionens studie Offensiv narkomanvård 10 år efter  (PM nr 9) visar att möjligheterna till sådant stöd i många fall snarare har minskat än ökat under senare år. Också kommentarer från olika intresseorganisationer, däribland föräldraföreningar mot narkotika, har givit vid handen att många upplever det som mycket svårt att få sakkunnig hjälp.</p>
<p>Åtskilliga rapporter, bland annat från den regionala tillsynen av socialtjänsten, visar att många personer som själva söker upp socialtjänsten för att få stöd av behandling mot sitt missbruk inte har fått det stöd man önskar. Ett annat problem är att socialtjänsten ställer relativt stora krav på att den som söker bistånd skall beställa tid för utredning och därefter vänta en tid innan utredningen kan påbörjas. För missbrukare där motivationen ofta är sviktande kan detta innebära att de tappar viljan att gå vidare i förändringsprocessen.</p>
<p>Rapporter från Socialstyrelsens regionala tillsyn, från olika frivilligorganisationer, från Statens institutionsstyrelse m.fl. visar också relativt entydigt att många missbrukare inte får den vård och det stöd de skulle behöva. Särskilt gäller det missbrukare med dubbeldiagnos och missbrukare som tidigare fått vårdinsatser och som har återfallit i missbruk. Det har också blivit svårare för kriminalvårdens klienter att få långsiktiga vårdinsatser. Det gäller såväl den mer intensiva missbrukarbehandling som kan ges inom anstalterna som vård och behandling utom anstalt (se även PM nr 10 om insatser mot narkotikamissbruk inom kriminalvården).</p>
<h2>4.5.6.2 Råd, stöd och hjälp skall nå människor i ett tidigt stadium av missbruket</h2>
<p>Av särskild vikt i det uppsökande arbetet är att man når ungdomar med riskbeteende och som befinner sig i riskzonen för att utveckla ett missbruk. I kapitel 4.4.1 behandlas denna del av det uppsökande arbetet närmare.</p>
<p>Givetvis vore det önskvärt om de som så behöver kunde få hjälp mot sitt missbruk innan det blivit tungt. Det finns emellertid åtskilliga komplikationer med tidiga insatser. Människor som använder narkotika experimentellt eller sporadiskt anser oftast att de har kontroll över situationen och inte behöver stöd eller hjälp för att avbryta narkotikavanorna. Även i de fall då ett beroende börjar utvecklas är man vanligen inte intresserad av att söka hjälp mot missbruket. Ofta är det någon yttre händelse, påtryckningar från närstående eller arbetskamrater eller sociala och ekonomiska svårigheter som utlöser en vilja att söka hjälp. I vissa fall har man redan kontakt med eller kontaktar socialtjänsten för ekonomiskt bistånd men tar inte upp sina narkotikavanor.</p>
<p>Personer i ett tidigt skede av missbruksutvecklingen identifierar inte sig själva som missbrukare, men för många kan det vara oroande när de märker att de börjar förlora kontrollen över sina vanor. För personer i detta skede som kanske tvekar att söka hjälp är det angeläget att de och deras anhöriga kan få stöd, råd och hjälp på ett lättillgängligt sätt. För många är det en förutsättning att de kan vara anonyma. En nackdel med anonym rådgivning är att det är svårt med uppföljningen. För många känns det dock som ett alltför stort steg att söka upp en socialsekreterare. Beroendekliniker och andra mottagningar inom sjukvårdens ram blir ett alternativ för många. En annan är rådgivning vilken är organiserad av frivilliga organisationer.</p>
<p>Ytterligare ett problem med tidiga insatser är osäkerhet om metoder. I åtskilliga utredningar har under årens lopp framhållits att metoder för sådana insatser behöver utvecklas.</p>
<h2>4.5.6.3 Vårdinsatserna skall syfta till ett liv fritt från missbruk och illegala droger</h2>
<p>Målet för vård- och behandlingsinsatser är att missbrukaren skall ges mycket goda möjligheter att leva ett liv fritt från missbruk och illegala droger. I inhemsk och internationell debatt beskrivs ofta den svenska restriktiva narkotikapolitikens inriktning, att med kraft försöka begränsa narkotikakonsumtionen i hela samhället, som vore den i stark motsättning till insatser som är ägnade att begränsa lidande och skador hos enskilda missbrukare.</p>
<p>Narkotikakommissionen anser att en sådan motsättning inte skall överdrivas. Enskilda missbrukare kan och skall självklart erbjudas omvårdnad, sjukvård, smittskydd, boendestöd och övriga sociala stödinsatser utan att dessa insatser alltid kopplas till krav på omedelbar och/eller långvarig drogfrihet. I praktisk behandlingsverksamhet är sådana insatser också vanligt förekommande inslag. För många av de tyngsta och de mest skadeexponerade missbrukarna kan målet att upphöra med eller kraftigt reducera missbruket uppnås först efter långa och sammansatta processer. Att utestänga missbrukarna från stöd- och hjälpinsatser under dessa processer innebär sannolikt att skadorna av missbruket ökar för både den enskilde och samhället. Av erfarenhet vet vi nämligen att stödinsatser i sig oftast innebär att missbruket dämpas vilket är positivt för alla berörda.</p>
<p>Det är givet att många i den tyngsta gruppen av missbrukare inte bara har ett tungt missbruk och många andra problem och svårigheter utan också är svårmotiverade och har svårigheter att följa strukturerade program. I många andra länder är det främst denna grupp man har haft i åtanke då man genomfört åtgärder såsom lågtröskelprogram med metadonbehandling, sprututbytesprogram och, i mer begränsad omfattning, injektionsrum och försök med kontrollerad förskrivning av heroin. Förskrivning av heroin och injektionsrum har aldrig varit aktuellt i Sverige och bör enligt Narkotikakommissionens mening inte heller komma ifråga i framtiden.</p>
<p>Metadonprogram</p>
<p>Narkotikakommissionen anser att begränsade behandlingsprogram med stöd av metadon liksom andra underhålls- och blockeringsmediciner inte riskerar att skada den restriktiva narkotikapolitikens trovärdighet och möjligheter att uppfylla målsättningarna. Under förutsättning att dessa verksamheter ingår i en socialpolitisk helhet och är väldokumenterade kan sådana program vara betydelsefulla för bl.a. smittskydd och rehabilitering.</p>
<p>De i Sverige tillämpade principerna för underhållsbehandling med metadon innebär strikt kontroll. Erfarenheterna är att läckaget av metadon till den illegala marknaden är lågt och att de flesta stannar i programmen under relativt lång tid. Livssituationen för dem som utesluts eller hoppar av programmen blir dock enligt flera studier särskilt svår och dödligheten i gruppen är stor. Internationell erfarenhet visar att den tid missbrukaren stannar kvar i programmen är av stor betydelse och att det är nödvändigt att metadonbehandlingen kombineras med ett socialpsykologiskt stöd. I metadonprogram som är mindre strikt uppbyggda är det betydligt större andel som avbryter programmen och det är också svårare att ge ett långsiktigt stöd till dem som är kvar i programmen. Dessutom är läckaget till den illegala marknaden inte oväsentligt.</p>
<p>Narkotikakommissionen menar därför att grundprinciperna i de svenska metadonprogrammen är ändamålsenliga och föreslår inga principiella förändringar. Kommissionen vill också hänvisa till pågående utvärderingar av programmen inom Socialstyrelsen. Kommissionen menar också att andra ersättningsmedel såsom t.ex. buprenorfin-preparat bör omfattas av i stort sett samma regler som metadon då de används som ersättningspreparat. Angeläget är dock generellt att den mer medicinskt inriktade missbrukarvården kombineras med sociala insatser och uppföljning, vilket också är en av de viktigaste erfarenheterna av svensk narkomanvård. Inom denna ram finns det säkerligen stora möjligheter att utveckla de medicinska insatserna. Mycket talar för att farmakologisk behandling av depressioner och psykiska sjukdomar kan vara både nödvändigt och verksamt även för narkotikamissbrukare.</p>
<p>Sprututbytesprogram</p>
<p>Erfarenheterna av det försöksprojekt som pågått sedan 1986 i Malmö/Lund-regionen är att några positiva effekter när det gäller smittspridning inte kunnat beläggas. Inte heller har man kunnat påvisa några negativa effekter i form av ökat narkotikamissbruk. En utvärdering av verksamheten som företas av Socialstyrelsen förväntas publiceras inom kort.</p>
<p>Sprututbyte har aldrig haft någon betydande omfattning i Sverige och Narkotikakommissionen har starka betänkligheter mot sådan sprututbytesverksamhet som inte är nära kopplad till en aktiv missbrukarbehandling. Kommissionen menar att man i allmänhet kan uppnå samma resultat när det gäller att få kontakt med missbrukare med andra metoder. Kommissionen vill dock inte i nuläget ta avstånd från all sprututbytesverksamhet. Det kan nämligen uppkomma situationer då det kan finnas skäl att använda denna metod. En grundläggande förutsättning är i så fall att verksamheten knyts till en narkomanvårdsenhet och kopplas till en aktiv missbrukarbehandling.</p>
<p>Injektionsrum</p>
<p>I Narkotikakommissionens PM nr 3 om narkotikarelaterad död behandlas injektionsrum, dvs. platser där missbrukare kan injicera medhavd narkotika under hygieniska förhållanden med medicinsk personal i närheten. Narkotikakommissionens slutsats är att inrättande av sådana injektionsrum inte skulle medföra någon minskning av dödligheten till följd av heroinmissbruket. Dödligheten bland missbrukare är till allra största delen kopplad till deras livsstil och levnadsförhållanden och i lägre grad till förhållanden vid enskilda injektionstillfällen. På längre sikt skulle arrangemang med särskilda injektionsrum enligt kommissionens bedömning snarare kunna leda till en ökning av injektionsmissbruket genom att missbrukarna på så sätt hålls kvar i missbruket. Man skulle också riskera att narkotikaförsäljning skulle förekomma i anslutning till lokalerna.</p>
<h2>4.5.6.4 Vården och andra insatser för missbrukare skall vara av god kvalitet</h2>
<p>Både för att tillgodose den hjälpbehövande individens behov och ur samhälleliga aspekter är det angeläget att den vård och behandling som missbrukare kan få är av god kvalitet. Kvalitetskravet gäller hela den process som innefattar uppsökande arbete, stöd, vård-, behandlings- och rehabiliteringsinsatser samt eftervård och uppföljning.</p>
<p>Narkotikakommissionen vill understryka betydelsen av att det stöd och de insatser som ges den enskilde missbrukaren är avpassad efter dennes behov, förutsättningar och förmåga att tillgodogöra sig vården. Insatser skall vidare, i enlighet med socialtjänstlagens intentioner, planeras och utföras i samförstånd med den enskilde med respekt för dennes integritet. Även i de fall lagen ger utrymme för tvångsingripanden skall insatserna utformas efter analys av behovet och i möjligaste mån i samråd med missbrukaren och/eller dennes anhöriga. I ett mer begränsat perspektiv är det angeläget att se på kvaliteten i de enskilda insatserna som görs. Det gäller oavsett om det är socialtjänsten som i egen regi svarar för insatserna eller om det är någon annan huvudman eller en upphandlad tjänst.</p>
<p>Några faktorer som är särskilt viktiga att ta hänsyn till är bland annat följande:</p>
<p>Kunskap skall finnas om de olika vårdenheternas målsättning, arbetsmetoder, organisation och – om möjligt – dokumenterade resultat.</p>
<p>Insatserna för den enskilde skall motiveras, dokumenteras och följas upp.</p>
<p>När insatser behövs från flera olika instanser bör detta organiseras på ett sådant sätt att bilden inte blir alltför splittrad. En instans bör ta på sig ett sammanhållande ansvar.</p>
<p>För att utveckla kvaliteten är det nödvändigt att verksamheten noga dokumenteras och följs upp. Vid upphandling av vårdtjänster skall kvalitetsaspekter tillmätas stor vikt. Samverkan med FoUenheter och forskningsinstitutioner kan bidra till att utveckla goda metoder för uppföljning och kvalitetskontroll.</p>
<p>Utveckling av kunskap och kompetens är väsentligt för att kvaliteten skall kunna utvecklas. I Kapitel 7 behandlas Narkotikakommissionens förslag till åtgärder som kan stärka kompetensutvecklingen. I samma kapitel behandlas också kommissionens förslag till förstärkta insatser för metodutveckling och forskning.</p>
<h2>4.5.6.5 Insatserna mot missbruk skall vara uthålliga och långsiktiga</h2>
<p>Ju tyngre missbruket är och ju svårare missbrukarens sociala situation är, desto längre tid kan man räkna med att rehabiliteringen tar. Detta behöver inte nödvändigtvis innebära att en enskild vårdinsats måste vara långvarig, utan snarare att det skall finnas en god uppföljning och en beredskap för återkommande insatser.</p>
<p>Viktiga faktorer och moment är härvidlag:</p>
<p>Missbrukaren bör långsiktigt stödjas och följas upp efter genomförd behandling.</p>
<p>Det skall finnas beredskap vid återfall.</p>
<p>I vissa fall måste man se rehabiliteringen som en stegvis process där man under mycket lång tid också måste ge insatser av mer renodlad omvårdnadskaraktär.</p>
<p>Uppföljning och utvärdering skall också ske på lång sikt och över långa tidsperioder.</p>
<p>Utvecklingen under senare år tyder på att socialtjänsten är ovillig att satsa på återkommande vårdinsatser och att den långsiktiga, kontinuerliga uppföljningen är bristfällig.</p>
<h2>4.5.7 Särskilda insatser för de tyngsta missbrukarna</h2>
<p>Flera av de i avsnitt 4.5.6.3 nämnda skadereducerande åtgärderna motiveras ofta med att det är ett sätt att få kontakt med även de tyngsta och mest svårmotiverade missbrukarna. Narkotikakommissionen vill för sin del framhålla att få av de tyngsta missbrukarna är helt okända för samhällets vård- och omsorgsapparat. Problemet är inte i första hand att få kontakt med dem utan att ge dem ett sådant stöd att de kan ta sig ur sin situation.</p>
<p>För denna grupp är det särskilt viktigt att samverkan mellan sjukvården, socialtjänsten och kriminalvården fungerar bra, eftersom personerna ofta är kända och samtidigt föremål för insatser från dessa instanser. De frivilliga organisationerna gör betydande insatser för de tyngsta missbrukarna och de hemlösa. Kommissionen vill understryka vikten av att de professionella nätverken byggs upp och att man gemensamt finner system för att långsiktigt kunna stödja även de mest utsatta och svårmotiverade. Det är nödvändigt att finna och tillämpa modeller som förhindrar att olika instanser bollar över ansvaret på någon annan samtidigt som det är angeläget att ansvaret för vårdinsatser och uppföljning i varje skede är klart definierat.</p>
<p>Man måste vara medveten om att återkommande vårdinsatser med en hög grad av omhändertagande såsom institutionsvård eller strukturerad öppenvård kombinerat med skyddat boende kan vara nödvändigt.</p>
<h2>4.5.7.1 Tvångsvård</h2>
<p>Socialtjänstens insatser bygger på frivillighet från den enskildes sida. Lagen kompletteras dock i två fall av tvångsbestämmelser, nämligen lagen (1990:52) med särskilda bestämmelser om vård av unga (LVU) och lagen (1988:870) om vård av missbrukare i vissa fall (LVM).</p>
<p>Tvångsvård för ungdomar enligt LVU kan komma i fråga för barn och unga under 18 år eller i visa fall upp till 20 års ålder. Vården enligt LVU är den helt dominerande delen av tvångsvården.</p>
<p>Den 1 november 1999 fick cirka 4 000 barn och unga vård enligt LVU. Av dessa fick närmare tre fjärdedelar vård på grund av brister i hemmiljön och en fjärdedel fick vård på grund av eget beteende. Detta kan jämföras med att 9 500 barn och unga fick frivillig vård med stöd av socialtjänstlagen. Tvångsvård för barn och ungdomar behandlas dock inte närmare i detta betänkande.</p>
<p>När det gäller vuxna missbrukare skall tvångsvård beslutas om någon till följd av fortgående missbruk av alkohol, narkotika eller flyktiga lösningsmedel är i behov av vård för att komma ifrån sitt missbruk och vårdbehovet inte kan tillgodoses enligt socialtjänstlagen eller på något annat sätt. Vidare förutsätts att missbrukaren till följd av missbruket utsätter sin fysiska eller psykiska hälsa för allvarlig fara, löper en uppenbar risk att förstöra sitt liv eller kan befaras komma att allvarligt skada sig själv eller någon närstående.</p>
<p>Länsrätten fattar beslut om beredande av tvångsvård efter ansökan av socialnämnden. Under vissa förutsättningar kan socialnämnd eller polismyndighet också besluta om omedelbart omhändertagande. Ett sådant beslut skall genast underställas länsrätten.</p>
<p>Tvångsvården skall syfta till att motivera missbrukaren så att han kan antas vara i stånd att frivilligt medverka till fortsatt behandling och ta emot stöd för att komma ifrån sitt missbruk (3 §). Tvångsvården skall upphöra så snart syftet med vården är uppnått och senast när vården har pågått i sex månader (20 §).</p>
<p>Statistik och andra uppgifter visar att antalet LVM-placeringar har minskat kraftigt under 1990-talet (även om den stora nedgången i tvångsvård inträffade redan tidigare). Den 1 november 1999 var knappt 260 personer tvångsintagna på grund av missbruk. Av dessa var 58 procent intagna på grund av narkotikamissbruk eller blandmissbruk. Detta kan jämföras med att 3 200 missbrukare frivilligt vårdades på institution och ytterligare cirka 15 000 missbrukare fick öppenvård eller stöd för sitt boende den 1 november 1999.</p>
<p>De som tvångsvårdas har numera ett tyngre missbruk och fler andra problem, däribland psykiska besvär och psykiska sjukdomar. Allt större andel av klienterna kommer in efter beslut om omedelbart omhändertagande, vilket också medför att de behöver avgiftning och ibland andra akuta vårdinsatser. Två tredjedelar av samtliga klienter och nästan alla under 30 år av dem som fick LVM-vård under år 1999 har regelbundet använt narkotika. Många är blandmissbrukare, vilket är särskilt vanligt bland de yngsta klienterna. I gruppen under 30 år finns de flesta utan egen bostad. Psykisk störning och psykiska problem är vanligast i gruppen unga narkomaner. De kvinnor som fick LVM-vård är i genomsnitt yngre än männen, de har debuterat tidigare med regelbundet bruk av droger och de har också fler psykosociala problem än de tvångsvårdade männen.</p>
<p>Narkotikakommissionens uppfattning är att tvångsvården, både av barn och unga och av vuxna missbrukare, måste ses i relation till de insatser som görs inom socialtjänsten i övrigt. All erfarenhet visar att den relativt begränsade gruppen av tunga missbrukare på olika sätt belastar samhällets vård-, omsorgs- och kontrollsystem, oavsett om målmedvetna insatser görs eller inte. Långsiktiga, genomtänkta och återkommande behandlingsinsatser samt ett dagligt stöd kan dock enligt Narkotikakommissionen på längre sikt leda till åtminstone en delvis rehabilitering och en minskning av gruppens storlek. LVM-vård kan i vissa fall vara inledningen till en sådan rehabilitering, medan den i andra fall mer får karaktären av katastrofåtgärd vid situationer då både missbrukaren eller samhällinstanserna har tappat kontrollen över situationen.</p>
<p>Det finns givetvis situationer då det kan vara nödvändigt med tvångsvård och det är därför angeläget att denna vård håller en hög kvalitet och ges tillräckliga resurser för utveckling av vårdinsatserna. Nödvändigt är också att det sker en konstruktiv samverkan med socialtjänsten så att avsikten med LVM-vård, att den skall övergå till mer långsiktiga insatser av frivillig karaktär, verkligen kan uppfyllas.</p>
<h2>4.5.7.2 Insatser mot infektioner</h2>
<p>De tunga narkotikamissbrukarna och särskilt injektionsmissbrukarna är på grund av sin livsstil och sina narkotikavanor utsatta för infektionsrisker. Den mest uppmärksammade risken är att bli infekterad med hiv-virus, där dock smittspridningen bland missbrukarna befinner sig på en låg och stabil nivå. Olika former av hepatit har spridit sig bland i första hand injektionsnarkomanerna. Det finns i dag också en oro för att TBC kan sprida sig bland hemlösa och andra missbrukare som lever under osunda förhållanden. I Östeuropa samt i vissa städer i Centraleuropa har TBC börjat sprida sig bland sådana grupper.</p>
<p>Trots den relativt gynnsamma situationen när det gäller hiv och aids är det viktigt att man upprätthåller en hög nivå på information och kunskap om risken för smittspridning bland missbrukare. De ökade kontakterna med Östeuropa, Asien och Afrika där såväl den sexuella smittspridningen som smittspridningen bland missbrukare är av epidemisk natur kräver också hög beredskap.</p>
<p>Generellt gäller att man måste arbeta för en högre beredskap och en ökad medvetenhet om riskerna för spridning av hepatit och TBC bland missbrukare. Det faktum att många lever under svåra och osunda förhållanden ökar riskerna för att fler blir smittade och att smittan sprids till andra utanför missbrukargrupperna. Givetvis gäller samma som för kampen mot hiv och aids att den mest effektiva åtgärden är att förhindra nyrekrytering och att få missbrukare att upphöra med sitt injektionsmissbruk. Den stora omfattningen av hepatit C-infektion bland missbrukare kommer att på några års sikt innebära mycket stora hälsoproblem för dessa och också medföra stora påfrestningar på vården.</p>
<p>Snarast bör därför en handlingsplan för i första hand motåtgärder mot hepatit C utarbetas. I denna bör involveras alla som kommer i kontakt med de tyngsta missbrukarna, dvs. akutmottagningar, tillnyktringsenheter, häkten, härbärgen och frivilliga organisationer som arbetar med hemlösa och missbrukare.</p>
<p>När hiv-smittan uppmärksammades bland missbrukare i Sverige i mitten av 1980-talet vidtogs mycket kraftfulla åtgärder. Den tidigare planerade och påbörjade satsningen Offensiv narkomanvård utvidgades kraftigt och många insatser satsades dessutom direkt på information och smittförebyggande åtgärder. Ett viktigt strategiskt beslut var att den mest kraftfulla förebyggande åtgärden var att försöka nå alla missbrukare med erbjudanden om behandling, information samt testning av hiv-status. I efterhand kan man se att denna strategi innebar att nysmittan bland missbrukare sjönk mycket snabbt till internationellt sett låga nivåer. Norge har haft en liknande utveckling. Det finns i dag inga tecken på att nysmittan bland missbrukare ökar, utan den är fortfarande låg. Detta är också en internationell trend i de utvecklade västländerna, men det finns också vissa undantag. I Sydeuropa är betydligt större andel av missbrukarna hiv-smittade och i Finland ökar smittan snabbt. Detta kan ha samband med närheten till Östeuropa, där hiv sprids mycket snabbt bland missbrukarna i vissa områden. En orsak till att Sverige har lyckats hålla hiv-spridningen på en låg nivå bland missbrukare är troligen att missbrukarna snabbt blev medvetna om sin egen hiv-status och insåg betydelsen av att inte dela sprutor.</p>
<p>Obehandlad hepatit ger på lång sikt allvarliga leverskador och kan bidra till en för tidig död. Såväl hepatit B som C är kroniska sjukdomar som inte går att bota helt, men med hjälp av en sund livsföring och bromsmediciner kan infektionen hållas under kontroll. Efter infektionen får den smittade vissa symptom, som dock i allmänhet snabbt avklingar och man kan vara symptomfri under många år. När sjukdomen senare i livet åter bryter ut kan den ge livshotande skador. Det finns verksamt vaccin mot hepatit B, men ännu inget mot hepatit C. Hepatit C anses ge allvarligare skador än hepatit B.</p>
<p>Hepatit C är en virussjukdom som liksom hiv sprids via blodsmitta (genom blodöverföringar eller genom infekterade injektionsnålar). Hepatitviruset är mycket mer smittsamt och risken att man blir smittad även efter ett enstaka smittotillfälle är mycket större än vid hiv. Däremot är det inte klart belagt att hepatit kan spridas via sexuellt umgänge. Då forskning på hepatitsmittade har visat att cirka 30 procent av de smittade inte har varit utsatta för blodsmitta och troligen inte heller har haft sexuella kontakter med någon som varit infekterad med hepatit, har man framlagt hypotesen att hepatit, liksom TBC, också kan spridas via luft- eller kontaktsmitta genom nära kontakter i en osund miljö med personer som är infekterade.</p>
<p>Aktuella uppgifter tyder på att cirka 50 procent av de intravenösa missbrukarna i Sverige bär på hepatit-B virus och cirka 90 procent på hepatit C-virus. Att frekvensen är så stor beror dels på att smittsamheten är mycket större för dessa virus än för hivvirus, dels på att missbrukarna inte på samma sätt själva har uppmärksammat problemet och inte heller bedömer det lika allvarligt. Många missbrukare är medvetna om att hepatit C är mycket spritt och menar därför att det inte är någon idé att bry sig om några särskilda försiktighetsåtgärder ”eftersom alla ändå har det”. Tillgängliga data tyder på att frekvensen av hepatit C-smitta är hög i hela Västeuropa.</p>
<h2>4.5.8 Samhällets kostnader för det tunga narkotikamissbruket</h2>
<p>En väl fungerande narkotikastrategi förutsätter ett väl fungerande samarbete mellan alla de myndigheter och organisationer som är verksamma på området. Ett problem med samverkan är att kostnaderna för olika insatser, även för en och samma individ, belastar skilda budgetar, beroende på vilken typ av insats som ges. Det kan vara tilltalande att minska kostnaderna i den egna budgeten genom att avvisa en föreslagen insats eller hävda att någon annan aktör skall ta ansvar för denna. Detta leder dock inte så sällan till att de totala kostnaderna för samhället ökar.</p>
<p>Narkotikakommissionen har försökt att göra en genomgång av hur kostnaderna för narkotikamissbruket fördelar sig och förändras utifrån olika narkotikapolitiska strategier och typer av insats. Syftet är inte i första hand att räkna fram den exakta summan av vad missbruket kostar samhället, vilket framstår som mer eller mindre omöjligt, utan snarare att få ett underlag för en diskussion om de ekonomiska konsekvenserna av ett narkotikamissbruk.</p>
<p>Vi har valt att, så långt möjligt, utgå från de faktiska kostnaderna som missbruket genererar för att på så sätt få en bild av hur kostnaderna fördelar sig. De kostnader som använts är, förutom vårdkostnaderna, socialbidrag, sjukvård, sjukpenning, pension samt kostnader för narkotika. Uträkningarna utgår från den individuella konsumtionen och kostnaden för varje person. Underlaget baserar sig på 178 individer ur tre skilda samhällsekonomiska beräkningar. På basis av individerna i ett öppenvårdsprojekt har ett antal standardiserade dagskostnader räknats fram. För en mer detaljerad beskrivning hänvisas till bilaga 2.</p>
<p>Det är viktigt att i detta sammanhang betona att underlaget bygger på ett begränsat antal individer som inte kan anses representera alla narkotikamissbrukare. Beräkningarna skall därför enbart ses som en modell för hur ekonomiska beräkningar skulle kunna göras. Modellen måste utvecklas genom bl.a. ytterligare forskning baserad på ett större antal missbrukare för att kunna generera faktiska värden på kostnaderna.</p>
<p>I detta exempel baseras antalet missbrukare på de beräkningar som gjordes i 1992 års kartläggning av det tunga narkotikamissbruket (den s.k. UNO II-undersökningen). Det är troligt att antalet missbrukare är fler i dag vilket i så fall innebär att det finns en större grupp i aktivt missbruk än vad tabellen visar. Antalet personer i vård baseras på en kartläggning som Socialstyrelsen gjorde våren 1999. Kostnaderna per dag baseras på typvärden enligt beskrivningen i bilaga 2.</p>
<p>Eftersom dessa data är baserade enbart på de kostnader som är knutna till individen tillkommer samhällets kostnader för kriminalitet, rättsväsendets och försäkringsbolagens kostnader liksom kostnader för förlorad arbetsförtjänst etc. Uppgifterna i tabellen kan således betraktas som minimisiffror. Trots detta framgår att samhällets kostnader för den tunga missbruksgruppen lågt räknat uppgår till 21 miljoner kronor per dag.</p>
<p>Om vi tänker oss ett exempel där kommunerna minskar de frivilliga behandlingshemsplatserna med hälften och istället väntar till dess att det blir nödvändigt med en LVM-placering skulle merkostnaden för samhället bli cirka 900 000 kronor per dag. Kostnaderna för kommunerna skulle i detta fall öka med 480 000 kronor per dag. Dessutom skulle kostnaderna för staten öka med 380 000 kronor per dag.</p>
<p>Om vi gör samma experiment men tänker oss att missbrukarna istället hamnar inom kriminalvården ökar den totala samhällskostnaden med knappt 400 000 kronor per dag. I detta fall gör dock kommunerna en besparing på cirka 500 000 kronor per dag medan de ökade kostnaderna för kriminalvården blir drygt 900 000 kronor per dag.</p>
<p>Rapportserie nr 28. CAN. Stockholm 1993 (UNO 1992).</p>
<p>Man kan också tänka sig den motsatta förändringen, dvs. om vi kan få lika många individer att komma in på behandlingshem i stället för fängelse. Förutom att vi kan anta att effektiviteten i vården skulle öka och att fler skulle bli drogfria efter behandlingen än efter ett avtjänat fängelsestraff skulle samhället göra en vinst på cirka 400 000 kronor per dag.</p>
<p>Ytterligare ett räkneexempel baserat på underlaget i bilaga 2 ger vid handen att enbart kostnaderna för narkotikainköp för cirka 8 000 aktiva missbrukare som inte befinner sig i vård utgör minst 5 miljoner kronor per dag (baserat på en genomsnittlig kostnad av 600 kronor per dag).</p>
<p>Om man på detta sätt försöker beskriva hur kostnaderna fördelas och förändras framstår det också tydligt att det bara finns två sätt att på ett avgörande sätt påverka de samlade kostnaderna. För det första måste samhället genom kontrollinsatser och ett aktivt förebyggande arbete se till att nyrekryteringen till narkotikamissbruk minskar och för det andra att vårdsystemet effektiviseras så att fler missbrukare upphör med sitt missbruk. Mycket talar också för att även vård där klienterna är drogfria under vårdtiden men kanske återfaller efter en viss tid, också är samhällsekonomiskt fördelaktig.</p>
<h2>5 Insatser mot utbudet</h2>
<p>I sin narkotikapolitiska skrivelse ställde regeringen år 1998 upp som ett delmål för narkotikapolitiken att tillgången på narkotika skulle minska. Trots de stora ansträngningar som gjorts och alltjämt görs i Sverige för att förhindra inflödet av narkotika har tillgången stadigt ökat under senare år. Eftersom den inhemska produktionen av narkotiska preparat så vitt känt är i det närmaste obefintlig, smugglas i princip all den narkotika som missbrukas i Sverige in i landet.</p>
<p>En förklaring till det ökade inflödet av narkotika, som Rikskriminalpolisen lämnat i sin årsrapport för år 1999, är att den organiserade narkotikabrottsligheten i allt större utsträckning ser Europa som en gemensam marknad. Detta har ökat trycket också på den svenska marknaden. En annan förklaring som nämns är de växande drogmarknaderna i de tidigare stängda länderna i Öst- och Centraleuropa.</p>
<p>För att Sverige skall vara attraktivt för den organiserade handeln förutsätts emellertid att det finns en efterfrågan på narkotika; det finns en växelverkan mellan tillgång och efterfrågan. Som kommissionen tidigare redogjort för har framför allt ungdomars narkotikamissbruk ökat under senare år. Det måste enligt Narkotikakommissionens mening också förutsättas att detta gjort Sverige mer attraktivt för dem som handlar med narkotiska preparat.</p>
<p>För att begränsa tillgången på narkotika vidtar samhället olika kontrollåtgärder. Dessa tar sikte såväl på den legala som den illegala handeln med narkotika. De myndigheter som har att utföra sådana kontrollåtgärder är i första hand polis, tull, åklagare och kustbevakning.</p>
<p>Eftersom narkotikaförekomsten under senare år ökat måste man fråga sig om de åtgärder som vidtas är adekvata och tillräckliga.</p>
<p>Narkotikakommissionen har under arbetets gång inte kunnat finna några egentliga brister vare sig i den lagstiftning eller de arbetsmetoder man använder sig av inom de berörda myndigheterna. Också samarbetet myndigheterna emellan fungerar på ett bra sätt, även om det från tid till annan finns fall då det uppstår en viss rivalitet mellan framför allt tull och polis om t.ex. vilken av myndigheterna som skall få föra ett beslag till statistiken. Detta är emellertid inte något som präglar samarbetet som, skall framhållas, är gott.</p>
<p>Också det internationella samarbetet fungerar enligt Narkotikakommissionens mening på ett bra sätt. Narkotikakommissionen har inte kunnat finna några egentliga hinder för de svenska myndigheterna att delta i ett sådant samarbete på ett för narkotikabekämpningen effektivt sätt. De svenska myndigheterna på kontrollområdet deltar också mycket aktivt i både det arbete som siktar till att utveckla och förbättra samarbetet och i det operativa arbetet.</p>
<p>Narkotikakommissionen har således inte funnit några avgörande brister i kontrollmyndigheternas arbete mot narkotikan. Man kan uttrycka det så, att man från de kontrollerande myndigheternas sida vidtar rätt åtgärder. Som Narkotikakommissionen kommer att återkomma till finns det dock skäl att vässa instrumenten i vissa avseenden.</p>
<p>Utbudet av narkotika liksom pressen på Sverige som narkotikamarknad har ökat ganska kraftigt under senare år. Samtidigt har rättsväsendet fått vidkännas nedskärningar, omprioriteringar och organisationsförändringar. Vilket inneburit att åtgärderna för narkotikabekämpningen tidvis har försvagats.</p>
<p>För att kunna minska tillgången på narkotika är det enligt Narkotikakommissionens mening nödvändigt att myndigheterna på kontrollområdet tillförs ytterligare resurser för att i huvudsak utföra det arbete som görs i dag, dock i utökad omfattning. Det är viktigt att resurser avsätts för att narkotikan skall kunna bekämpas i alla dess led, från gatulangningen och den s.k. myrtrafiken till den grova internationella brottsligheten.</p>
<p>Narkotikakommissionen vill här, liksom tidigare, dock varna för att göra arbetet mot narkotika till enbart en resursfråga. Att myndigheterna har tillräckligt med medel för att prioritera narkotikabrottsligheten är givetvis viktigt. Men lika viktigt är att använda de resurser man har på bästa sätt. Här spelar goda kunskaper, ett bra samarbete mellan myndigheterna och ett ständigt utvecklande av arbetsmetoderna en stor roll.</p>
<p>Oavsett hur stora resurser som tillförs kontrollområdet kommer dessa insatser inte ensamma att kunna minska tillgången på narkotika till en för svensk narkotikapolitik acceptabel nivå. Narkotikakommissionen anser det olyckligt om narkotikapolitiken skulle gå i den riktningen att den kom att präglas av stark kontroll och repressiva insatser. Inte heller ligger det i linje med den öppenhet mot andra länder som är en följd av framför allt Sveriges inträde i EU.</p>
<p>Utvecklingen har enligt kommissionens mening tvärtom gått i den riktningen att det inte är rimligt att tro, att man skall kunna komma till rätta med narkotikaförekomsten i samhället enbart genom ökade kontrollinsatser. Också efterfrågan måste dämpas märkbart för att Sverige inte skall framstå som en attraktiv marknad för organiserade narkotikahandlare som har möjlighet att förse landet med stora mängder narkotika. Att dämpa efterfrågan har därför fått stå i fokus för kommissionens arbete.</p>
<p>Narkotikakommissionen har behandlat frågor om kontrollåtgärder i flera av sina publicerade diskussionspromemorior. I PM nr 2 har all den lagstiftning sammanställts som på något sätt styr arbetet mot narkotika, i PM nr 6 har kommissionen behandlat frågor kring kontrollen av narkotiska läkemedel och i PM nr 11 kontrollen av den illegala handeln med narkotika. Därtill har åtgärder för att förhindra illegal handel med narkotika inom kriminalvården behandlats i PM nr 10 och frågan om Sveriges internationella samarbete tagits upp i PM nr 13. Förslagen i de båda sistnämnda promemoriorna behandlas i kapitel 6 respektive 8 i detta slutbetänkande.</p>
<p>Vad gäller den legala handeln med narkotika har kommissionen funnit vissa skäl till lagändringar för att förbättra tillsynen över de läkare som förskriver stora mängder till missbrukare liksom för att öka möjligheterna att upptäcka missbrukare som går runt till flera läkare för att få sådana läkemedel utskrivna. Kommissionen redogör för dessa förslag i kapitel 5.1.</p>
<p>När det gäller kontrollen av den illegala handeln har kommissionen som tidigare nämnts funnit att det i dag finns en heltäckande lagstiftning. All hantering av narkotika är kriminaliserad och de brottsbekämpande myndigheterna har genom olika bestämmelser möjligheter till ingripanden genom husrannsakan, kroppsvisitation och kroppsbesiktning m.m. liksom tillgång till olika register och spaningsmetoder. Narkotikakommissionen har därför inte funnit anledning att föreslå förändringar rörande sådana fundamentala frågor som syfte, mål och medel för narkotikabekämpningen på kontrollområdet. Detta innebär dock inte att det saknas anledning till vissa förändringar. I kapitel 5.2 lämnar kommissionen sina förslag rörande såväl lagstiftningen på området som vissa arbetsmetodfrågor för att göra narkotikabekämpningen än mer effektiv.</p>
<h2>5.1 Kontroll av narkotiska läkemedel</h2>
<p>Det finns i dag tecken på att narkotiska läkemedel missbrukas i allt större omfattning. Under utredningsarbetets gång har också Narkotikakommissionen på olika sätt uppmärksammats på att det förekommer en inte obetydlig mängd narkotiska läkemedel på den illegala narkotikamarknaden. Kommissionen har därför funnit skäl att på olika sätt lyfta fram frågor rörande missbruket av sådana läkemedel.</p>
<p>I Läkemedelsverkets förteckningar tas de preparat upp som klassats som narkotika. Förteckning I upptar narkotika som inte har någon medicinsk användning i Sverige, bl.a. cannabis och heroin. I förteckning II finns sådana narkotiska ämnen som används för medicinska ändamål så som exempelvis amfetamin och morfin. I förteckning III återfinns sådana ämnen som är att betrakta som narkotika i ren form, men som kan ingå i vissa läkemedel utan att de blir narkotikaklassade, t.ex. kodein. I förteckning IV och V återfinns narkotikaklassade läkemedel av typen bensodiazepiner och vissa smärtstillande medel.</p>
<p>Vanligast förekommande på den illegala marknaden är bensodiazepinerna, där Rohypnol (flunitrazepam) är det helt dominerande preparatet i Sverige. Därefter kommer substansen diazepam som bl.a. ingår i preparaten Valium och Stesolid. Sobril (oxazepam), Mogadon (nitrazepam), Iktorivil (klonazepam) och Xanor (alprazolam) är några andra vanligt förekommande bensodiazepiner som återfinns bland missbrukare. Två nyare sömnmedel, Imovane (zoplikon) och Stilnoct (zolpidem), vilka skiljer sig något från bensodiazepinerna, tas allt oftare i beslag från missbrukare.</p>
<p>I gruppen opiater och opioider ingår ett antal smärtstillande läkemedel; preparat som innehåller morfin (t.ex. Dolcontin), metadon (Metadon) och ketobemidon (Ketogan) förekommer på den illegala marknaden liksom pentazocin (Fortalgesic) och buprenorphin (Temgesic). Även andra läkemedel innehållande narkotikaklassade substanser återfinns i beslag, ofta tillsammans med annan narkotika.</p>
<p>En stor del av de narkotiska läkemedel som finns på den illegala marknaden är insmugglade till Sverige, men det förekommer även stölder från apotek, receptförfalskningar och liknande. Även här i landet läkarförskrivna narkotiska preparat återfinns bland missbrukare. En förklaring härtill är att det finns enstaka läkare som, av olika anledningar, förskriver sådana preparat till personer med missbruksproblem, inte sällan i stora mängder. En annan förklaring till att läkarförskrivna narkotiska läkemedel omsätts på den illegala marknaden är att missbrukare – eller andra – vänder sig till flera läkare som var och en, ovetande om varandra, förskriver normala doser av sådana läkemedel.</p>
<p>Även om det inte går att ange mängden narkotiska läkemedel på den illegala marknaden i några exakta siffror råder det enligt Narkotikakommissionens mening ingen tvekan om att det förekommer en inte obetydlig handel med och ett relativt omfattande missbruk av sådana preparat. Det finns enligt kommissionens mening också belägg för att det under senare år skett en ökning. Man bör därför överväga vilka åtgärder som kan vidtas för att förhindra en fortsatt negativ utveckling.</p>
<p>Kommissionen presenterar i det följande sina förslag till en förbättrad kontroll av narkotiska läkemedel. I diskussionspromemoria nr 6 – Kontroll av narkotiska läkemedel – har Narkotikakommissionen redogjort för bl.a. den lagstiftning och andra bestämmelser som gäller rörande narkotiska läkemedel, de uppgifter som finns rörande preparaten på den illegala marknaden samt vilka överväganden som tidigare gjorts i frågan om kontroll av narkotiska läkemedel. För en mer utförlig bakgrund hänvisas därför till promemorian. Några ändringar i sak har inte gjorts i detta betänkande i förhållande till de i diskussionspromemorian presenterade förslagen.</p>
<p>Avslutningsvis skall här sägas att kommissionens uppdrag är begränsat till att behandla frågor som rör narkotika, dvs. i detta sammanhang narkotiska läkemedel. Kommissionen är mycket väl medveten om att flera av de frågor som behandlas i denna promemoria även kan gälla andra typer av läkemedel som används i missbrukskretsar som t.ex. kodein och dextroproxifen. Det skulle emellertid föra för långt att gå in även på dessa typer av läkemedel. Kommissionen anser dock rent allmänt att det finns anledning att överväga om vissa läkemedel som inte är narkotikaklassade borde underkastas en strängare kontroll än vad som gäller i dag.</p>
<h2>5.1.1 Ett förbättrat rapporteringsförfarande</h2>
<p>Narkotikakommissionens förslag: Läkemedelsverket bör få i uppdrag att i samråd med berörda myndigheter och organisationer utforma ett särskilt rapporteringsförfarande för stölder av narkotiska läkemedel.</p>
<p>Enligt Läkemedelsverket förekommer det ett mycket litet eller obefintligt läckage till den illegala marknaden i kedjan från tillverkare till partihandlare. Däremot finns det vissa svagheter i länken mellan partihandlare och konsument. Det kan handla om stölder under transport och på apotek, receptförfalskningar eller svinn på apotek och sjukhus. Det är enligt Läkemedelsverket sannolikt inget stort problem, men det finns inte heller några samlade data. För att få grepp om hur stort problemet egentligen är skulle det enligt Läkemedelsverket behövas förändrade krav på hur insamling och rapportering bör göras.</p>
<p>Även om svinnet av narkotiska läkemedel inte framstår som något större problem måste man enligt Narkotikakommissionens mening kunna ställa krav på att man från myndigheternas sida har en uppfattning om i vilken utsträckning sådana stölder förekommer, inte minst för att relevanta åtgärder skall kunna vidtas. Kommissionen anser därför att rutinerna för insamling och rapportering av uppgifter på området bör ses över. Läkemedelsverket bör i sin egenskap av tillsynsmyndighet därför få i uppdrag att, i samråd med andra myndigheter och organisationer, utforma ett sådant särskilt rapporteringsförfarande för stölder av narkotiska läkemedel som medger en möjlighet att mäta omfattningen och också att följa utvecklingen på området.</p>
<p>Med de reservationer som kan göras mot bakgrund av en viss brist på data har Narkotikakommissionen inte funnit annat än att bestämmelserna liksom tillämpningen av dessa vad gäller tillverkning, hantering och handel m.m. får anses vara ändamålsenliga.</p>
<h2>5.1.2 Effektivare tillsyn över läkares förskrivningar</h2>
<p>Narkotikakommissionens förslag: Lagen (1996:1156) om receptregister föreslås ändrad på så sätt att receptregistret även skall få användas för att till Socialstyrelsen redovisa uppgifter om enskild förskrivares förskrivning av narkotiska läkemedel. Uppgifter som går att hänföra till enskild patient skall emellertid inte få ingå i dessa uppgifter.</p>
<p>För att ett system enligt ovan skall vara genomförbart krävs att läkaren anger sin förskrivarkod på receptblanketten vid förskrivning av narkotiska läkemedel. Kommissionen föreslår därför att Läkemedelsverket bör ändra de s.k. receptföreskrifterna på så sätt att förskrivarkod alltid skall anges vid förskrivning av narkotiska läkemedel samt att avsaknad av sådan kod skall utgöra hinder för expediering av receptet.</p>
<p>Vad gäller förvaring av receptblanketter anser Narkotikakommissionen att recept på samtliga narkotiska läkemedel bör särskiljas vid förvaring och arkivering, och inte som i dag endast sådana som upptar narkotiska läkemedel i förteckningarna II och III.</p>
<h2>5.1.2.1 Läkares förskrivning av narkotiska läkemedel</h2>
<p>Läkare har i princip rätt att förskriva alla slags narkotiska läkemedel så länge detta sker i enlighet med vetenskap och beprövad erfarenhet. Detsamma gäller för veterinär om medlen är avsedda att användas för behandling av djur. Tandläkares förskrivningsrätt är dock begränsad genom Läkemedelsverkets s.k. receptföreskrifter. Enligt bilaga 1 till dessa är tandläkares rätt begränsad såväl vad gäller förskrivning för utlämnande till patient som för användning i den egna praktiken.</p>
<p>Här skall framhållas att när det i det följande talas om läkare, även tandläkare och veterinärer avses i den utsträckning dessa har rätt att förskriva narkotiska läkemedel.</p>
<p>En stor del av de narkotikaklassade läkemedel, framför allt bensodiazepiner, som återfinns bland missbrukare kommer via recept från läkare. Det finns uppgifter om att vissa läkare skriver ut tabletter till narkomaner och andra mot betalning. Andra läkare anser att det är bättre att skriva ut preparaten än att narkomanerna skall skaffa sig dem på illegal väg. Läkare kan också hotas att förskriva preparaten alternativt luras av individer som besöker flera läkare och på det sättet får flera recept utskrivna. En särskild situation är den att åldriga läkare utnyttjas; det händer att äldre läkare som besväras av narkomaner själva ansöker om att bli befriade från förskrivningsrätten till narkotika och alkohol.</p>
<p>Även om dessa läkare utgör en försvinnande liten del av läkarkåren kan de genom sin överförskrivning tillföra den illegala marknaden en stor mängd narkotiska preparat. Detta är allvarligt och en oansvarig förskrivning kastar en skugga också över den majoritet förskrivare som på väl avvägda grunder förskriver narkotiska läkemedel. Möjligheterna att utöva en effektiv tillsyn över läkares förskrivning är enligt Narkotikakommissionens mening därför av central betydelse.</p>
<h2>5.1.2.2 Tillsynen över läkares förskrivningar</h2>
<p>Hälso- och sjukvården och dess personal står under tillsyn av Socialstyrelsen. Den löpande tillsynen sker vid de regionala enheterna i Malmö, Jönköping, Göteborg, Örebro, Stockholm och Umeå där bl.a. utredningar av läkares förskrivningar görs. När det kan ledas i bevis att en läkares förskrivning skett på ett icke godtagbart sätt – dvs. att de inte står i överensstämmelse med lagstiftningens krav på vetenskap och beprövad erfarenhet – kan Socialstyrelsen vidta rättsliga åtgärder. Detta kan medföra att Hälso- och sjukvårdens ansvarsnämnd (HSAN) ålägger vederbörande ett disciplinstraff, en erinran eller en varning. På framställning av Socialstyrelsen kan HSAN även besluta om återkallelse av legitimation. För detta krävs t.ex. att en läkare varit grovt oskicklig vid utövning av sitt yrke eller på annat sätt visat sig uppenbart olämplig att utöva yrket. Om en läkare missbrukar sin behörighet att förskriva narkotiska läkemedel kan HSAN efter framställning från Socialstyrelsen besluta om att denna behörighet skall dras in eller begränsas.</p>
<p>Motsvarande de bestämmelser som gäller för läkare och tandläkare finns även för veterinärer.</p>
<p>Anmälningar om misstänkt överförskrivning av narkotiska läkemedel görs till Socialstyrelsen bl.a. av polis, socialtjänst och apotekspersonal samt av anhöriga och läkarkollegor. Det förekommer även anonyma anmälningar. Också vid Socialstyrelsens inspektioner på apoteken uppmärksammas ärenden som följs upp.</p>
<p>När en anmälan om misstänkt förskrivning görs till Socialstyrelsen är det praktiska tillsynsförfarande som styrelsen är hänvisad till ett enligt Narkotikakommissionen ganska omständligt förfarande. Styrelsen måste för identifiering, uppföljning och utredning av misstänkta fall begära att vissa apotek för en viss period gör kontroller bakåt i tiden av utfärdade recept eller för framtiden samlar in recept för granskning. Insamlingar av redan expedierade recept innebär ett omfattande arkivsökningsarbete för apotekspersonalen varför tillsynsmyndigheten i princip aldrig begär en sådan kontroll. En granskning för framtiden – som oftast pågår under två till tre månader – utförs manuellt och kräver också den stora arbetsinsatser av och inte minst uppmärksamhet hos apotekspersonalen. Av praktiska skäl begränsas därför receptkontrollen till ett urval av apotek, vilket innebär att recept som blivit expedierade vid andra apotek inte upptäcks. Särskilt i storstadsområdena är detta av betydelse för effektiviteten av tillsynen, då det där finns större möjligheter för en patient att gå runt till flera olika apotek med recept från en och samma förskrivare.</p>
<p>På Socialstyrelsens begäran föreligger en skyldighet såväl för apotek som för läkare att lämna handlingar, prover och annat material som rör verksamheten som styrelsen behöver för sin tillsyn. Vidare har Socialstyrelsen för inspektion rätt till tillträde till lokaler och andra utrymmen samt att omhänderta handlingar m.m. som rör verksamheten.</p>
<h2>5.1.2.3 Receptregistret</h2>
<p>I dag registreras alla inköp av läkemedel i det s.k. receptregistret. Apoteket AB ansvarar för detta datoriserade personregister som får användas för registrering av underlaget för tillämpningen av bestämmelserna om högkostnadsskydd, för debiteringen till landstingen, för ekonomisk uppföljning och framställning av statistik hos Apoteket AB samt för registrering och redovisning till landstingen av uppgifter för ekonomisk uppföljning och framställning av statistik.</p>
<p>Vidare får registret användas för registrering och redovisning till förskrivare, till verksamhetschefer och till läkemedelskommittéer för uppgifter för medicinsk uppföljning, utvärdering och kvalitetssäkring i hälso- och sjukvården, samt registrering och redovisning till Socialstyrelsen av uppgifter för medicinsk uppföljning, utvärdering, kvalitetssäkring, epidemiologiska undersökningar, forskning och framställning av statistik. Så som lagstiftningen är utformad i dag får receptregistret emellertid inte  användas för tillsyn.</p>
<p>Endast för ändamålet att styra debiteringarna till rätt landsting får patienternas personnummer användas i registret. I övrigt förs inte någon individbunden information in i registret utan samtycke av den enskilde. Vad gäller registrering och redovisning till förskrivare, verksamhetschefer och läkemedelskommittéer omfattar dock redovisningen uppgifter som kan hänföras till en enskild förskrivare såvitt gäller den redovisning som lämnas till samma förskrivare och den redovisning som lämnas till verksamhetschefen vid den enhet vid vilken förskrivaren tjänstgör.</p>
<p>Receptregistret kompletteras med ett särskilt referensregister omfattande alla förskrivare och som förs av Socialstyrelsen. Samtliga förskrivare har tilldelats en särskild förskrivarkod.</p>
<h2>5.1.2.4 En effektivare tillsyn över läkares förskrivningar</h2>
<p>För att ytterligare förhindra spridning av narkotiska läkemedel framstår det enligt Narkotikakommissionens mening som angeläget att försöka effektivisera tillsynsförfarandet. Det nuvarande systemet för kontroll av läkares förskrivningar är som kommissionen tidigare framhållit omständligt. Samtidigt finns i dag tillgång till ett register som skulle kunna användas för att på ett snabbt och enkelt sätt kontrollera läkares förskrivningar av de nu aktuella läkemedlen. Framför allt skulle det vara möjligt att få en mer heltäckande kontroll i och med att denna inte som i dag skulle behöva begränsas till några få utvalda apotek. Också för apotekspersonalen skulle ett användande av receptregistret för kontroll av överförskrivningar bli mer effektivt då den manuella hanteringen av receptblanketter är arbetskrävande. Enligt kommissionens mening bör bestämmelserna i lagen om receptregister därför ändras så att receptregistret även får användas för tillsynen över läkares förskrivningar över narkotiska läkemedel.</p>
<p>När frågan om att använda receptregistret för tillsyn tidigare diskuterats i olika sammanhang har denna möjlighet avvisats med hänvisning till den enskilde patientens integritet. När det gällt frågan om att registrera enskilda patienters läkemedelsinköp har det ansetts att en restriktiv hållning måste intas till användningen av individdata och att sådan individbunden patientinformation därför inte utan patientens godkännande bör kunna användas genom automatiserad databehandling. För att receptregistret skall kunna användas på det sätt kommissionen föreslagit är det emellertid inte nödvändigt att patientuppgifterna framgår, i vart fall inte på ett sådant inledande stadium av en undersökning då det gäller att skapa sig en bild av om det förekommer förskrivning av narkotiska läkemedel i onormalt stor omfattning. En annan sak är att Socialstyrelsen i den fortsatta utredningen på samma sätt som i dag kommer att behöva underlag i form av de expedierade recepten samt t.ex. journaler som hämtas in från läkaren.</p>
<p>Vad gäller den enskilde förskrivarens integritet kan inte kommissionen se någon skillnad om det gavs tillgång till registret från vad som nu gäller, nämligen att receptblanketterna läggs åt sidan för tillsynsmyndighetens räkning.</p>
<p>Det har från visst håll framhållits att en vetskap hos läkaren om att förskrivningar av narkotiska läkemedel registreras särskilt skulle kunna medföra en för patienterna skadlig underförskrivning av sådana preparat. Kommissionen har svårt att se att så skulle kunna bli fallet. Som nyss nämnts innebär tillgången till registret inte någon utökad – endast en effektiviserad – kontroll jämfört med i dag. Inte heller har kommissionen här för avsikt att föreslå några förändringar i bedömningsgrunderna för vad som kan anses stå i överensstämmelse med vetenskap och beprövad erfarenhet. Kommissionen anser mot denna bakgrund att man bör kunna bortse från påståendet att patienterna skulle bli lidande genom att ge tillsynsmyndigheten tillgång till receptregistret.</p>
<p>Sammanfattningsvis anser kommissionen att mot bakgrund av de fördelar som kan vinnas i tillsynsarbetet bör receptregistret även få användas för att till Socialstyrelsen redovisa uppgifter om enskild förskrivares förskrivning av narkotiska läkemedel. Uppgifter som går att hänföra till en enskild patient skall som framgått emellertid inte få ingå i dessa uppgifter.</p>
<p>Mot bakgrund av att Socialstyrelsen redan i dag erhåller uppgifter ur receptregistret för andra ändamål än tillsyn finns de tekniska förutsättningar som krävs för att ta emot redovisningar om läkares förskrivningar. För att ett system enligt ovan skall vara genomförbart krävs dock att läkaren anger sin förskrivarkod på receptblanketten vid förskrivning av narkotiska läkemedel, något som inte alltid förekommer i dag. Kommissionen anser därför att Läkemedelsverket bör ändra de s.k. receptföreskrifterna på så sätt att förskrivarkod alltid skall anges vid förskrivning av narkotiska läkemedel. Avsaknad av förskrivarkod utgör i dag inte något hinder för expediering av receptet. Även på denna punkt anser kommissionen att receptföreskrifterna bör ändras så att receptet inte får expedieras utan angivande av förskrivarkod.</p>
<p>Vidare har kommissionen uppmärksammat en fråga av mer praktisk natur. I dag sätts expedierade recept avseende läkemedel som innehåller narkotika enligt lista II och III in i särskilda pärmar och förvaras och arkiveras således separat. Detta underlättar givetvis tillsynen. I dag är det emellertid främst narkotiska läkemedel enligt lista IV och V som är aktuella i förskrivningsärenden. Recepten på dessa preparat buntas och arkiveras tillsammans med alla andra expedierade recept. Enligt kommissionens mening borde det vara funktionellt att urskilja även dessa recept, låt vara att de inte behöver sparas i särskilda pärmar. För att underlätta tillsynen skulle det t.ex. räcka med att dessa recept varje dag sorterades ut och lades överst bland de expedierade recepten.</p>
<p>Genom de ovan föreslagna åtgärderna bör tillsynen kunna genomföras på ett smidigare sätt. Ett återstående problem är emellertid de mindre nogräknade läkare som ser till att det inte finns någon dokumentation att få tillgång till. Det förekommer sålunda att läkare helt saknar journalföring och därigenom försvårar för tillsynsmyndigheten att genomföra en kontroll. Möjligheten för tillsynsmyndigheten att få tillgång till receptblanketter är därför central i en undersökning om överförskrivning.</p>
<p>Recept på narkotiska läkemedel i förteckning IV och V (men inte II och III) får expedieras flera gånger. Apoteken skall emellertid ta kopia på förskrivningarna vid varje expedition, varefter förskrivningen skall lämnas tillbaka till kunden. Kopian utgör apotekets verifikation och finns alltså att tillgå bland de expedierade recepten.</p>
<h2>5.1.3 Missbrukare som går runt till flera läkare</h2>
<p>Narkotikakommissionens förslag: Apotekspersonal bör ges möjlighet att vända sig till förskrivande läkare i fall då det är uppenbart att en patient går runt till flera olika läkare och från var och en av dem erhåller recept på narkotiska läkemedel. Kommissionen föreslår att frågan bör behandlas inom ramen för den översyn av sekretesslagen som för närvarande pågår.</p>
<p>Ett särskilt problem utgör de missbrukare som vänder sig till olika läkare och som från var och en av dem, ovetande om varandras förskrivningar, erhåller recept på narkotiska läkemedel. På detta sätt kan missbrukaren upprätthålla sitt missbruk eller sälja läkemedlen för att finansiera missbruk av andra preparat. Dessa missbrukare utgör också ett inte negligerbart problem för sjukvården och socialtjänsten.</p>
<p>Detta är en fråga som faller utanför Socialstyrelsens tillsynsverksamhet; varje enskild förskrivning kan ju vara medicinskt korrekt. Vidare hindrar tystnadsplikten apotekspersonalen från att kontakta den eller de förskrivande läkare som patienten varit hos för att göra läkaren uppmärksam på förhållandet.</p>
<p>Ett sätt att förhindra ett sådant förfarande som beskrivits skulle kunna vara att införa en registrering av de uttag av narkotikaklassificerade läkemedel som görs. Möjligheten att registrera enskilda patienters läkemedelsinköp har diskuterats i olika sammanhang, men som framgått ovan har en restriktiv hållning hittills intagits till användningen av sådana individdata. Narkotikakommissionen ställer sig i och för sig inte avvisande till en sådan registrering beträffande narkotiska läkemedel; på så sätt skulle såväl behandlande läkare som apotekspersonal kunna få en möjlighet att förhindra olämpliga förskrivningar. Man bör dock ställa frågan om vad en sådan registrering skulle leda till; vem skulle utöva tillsyn över de enskilda patienterna? Diskussionen om att registrera läkemedelsinköp förs också beträffande andra läkemedelstyper än de narkotiska. Även om man med fog kan hävda att de narkotiska läkemedlen skiljer sig från andra läkemedel bör frågan om en registrering av enskilda patienters läkemedelsinköp enligt Narkotikakommissionen övervägas i ett större sammanhang. Inte minst bör detta ske mot bakgrund av att en mycket stor del av befolkningen skulle komma att omfattas av en sådan registrering. Kommissionen lägger mot denna bakgrund inte fram något förslag om registrering av enskilda personers inköp av narkotiska läkemedel.</p>
<p>Apoteken utgör en viktig informationskälla när det gäller att stävja såväl missbruk av narkotiska läkemedel som spridningen av dem till den illegala narkotikamarknaden. Det är vid expedieringen av recept som apotekspersonalen kan reagera på om någon enskild person hämtar ut uppseendeväckande mycket narkotiska läkemedel, antingen vid flera tillfällen eller vid ett och samma tillfälle med hjälp av flera recept.</p>
<p>Som nämnts ovan har apotekspersonalen på grund av bestämmelserna om tystnadsplikt inte någon möjlighet att reagera på dessa förhållanden. Genom bestämmelser i lagen (1998:531) om yrkesverksamhet på hälso- och sjukvårdens område är personalen ålagd tystnadsplikt på samma sätt som anställda inom den offentliga hälso- och sjukvården är det genom sekretesslagens bestämmelser. Tystnadsplikt gäller för vad den anställde i sin verksamhet fått veta om en enskilds hälsotillstånd eller andra personliga förhållanden och apotekspersonalen får inte obehörigen röja sådana uppgifter. Som obehörigt röjande avses inte att någon fullgör sådan uppgiftsskyldighet som följer av lag eller förord -  ning.</p>
<p>Endast i sådana fall receptet är otydligt, ofullständigt eller uppenbart oriktigt skall det inte expedieras. Receptutfärdaren skall i sådana fall kontaktas för att få receptet förtydligat eller rättat. Anträffas inte receptutfärdaren får endast ett mindre antal doser lämnas ut. I sådana fall då en patient uppträder under falsk identitet eller åberopar förfalskade recept torde upplysningar om ifrågavarande patient kunna lämnas vidare eftersom avsikten då är att förhindra eller beivra den brottsliga verksamheten.</p>
<p>Brott mot tystnadsplikten är straffbart enligt 20 kap. 3 § brottsbalken. Påföljden är böter eller fängelse i högst ett år. Den som av oaktsamhet bryter mot tystnadsplikten döms till böter och i ringa fall skall inte dömas till ansvar. Huruvida ansvarsfrihet föreligger skall avgöras med hänsyn till samtliga omständigheter i det konkreta fallet.</p>
<p>Det har kommit till Narkotikakommissionens kännedom att man från apotekspersonalens sida upplever att de nuvarande förhållandena försätter personalen i otillfredsställande situationer. Med anledning av ett fall med en missbrukare som gick runt till flera läkare vände sig också Landstingsförbundet i en skrivelse i december 1999 till regeringen med en hemställan om en ändring i lagstiftningen som möjliggör för apotekspersonal att kontakta förskrivande sjukvårdspersonal om den samlade förskrivningen till en enskild person inte står i överensstämmelse med vetenskap och beprövad erfarenhet. Reglerna om skydd för den enskildes integritet bör enligt Landstingsförbundet inte vara så starka att det är omöjligt för apotekspersonalen att kontakta förskrivaren i situationer som medför en påtaglig risk för underhåll av en persons missbruk av läkemedel. Missbruket leder enligt Landstingsförbundet till att den enskilde i dessa fall inte får sitt behov av en god hälso- och sjukvård med hög kvalitet tillgodosedd.</p>
<p>Det har under åren också kommit andra förslag om att möjliggöra för apotekspersonalen att reagera på förskrivningar av narkotiska läkemedel. Tillsynsutredningen föreslog i sitt betänkande i början av 1990-talet att en uppgiftsskyldighet skulle införas för apotekspersonalen i syfte dels att hjälpa personer med ett etablerat missbruk av narkotiska läkemedel, dels att kunna bromsa ett påbörjat missbruk av sådana medel. Tillsynsutredningen konstaterade att en i lag eller förordning föreskriven uppgiftsskyldighet för apoteken för att kunna bryta sekretessen var tvungen att vara riktad till en myndighet. Enligt utredningens mening borde denna uppgiftsskyldighet fullgöras i förhållande till Socialstyrelsen som, i egenskap av tillsynsmyndighet, i sin tur skulle ha möjlighet i det enskilda fallet att ta erforderlig kontakt med vederbörande behandlande läkare.</p>
<p>Regeringen konstaterade att de missbrukare som går runt till flera läkare inte utgjorde ett negligerbart problem och att en kontroll av förskrivning av de narkotiska läkemedlen i och för sig låg i såväl den förskrivande läkarens och samhällets som i förlängningen missbrukarens intresse. En kontrollmöjlighet skulle enligt regeringen emellertid ge upphov till integritetsproblem när det gällde patienten; inte heller ansågs det vara läkarkårens uppgift att ”agera polis”. Härtill noterades den svårighet som ligger i att en patient kan vända sig till olika apotek. Slutligen framhöll regeringen att det inte är en uppgift för Socialstyrelsen att ingripa i vården och behandlingen av en enskild patient utan att detta är en uppgift för respektive läkare.</p>
<p>Narkotikakommissionen kan instämma i det sistnämnda, nämligen att det inte är en uppgift för Socialstyrelsen att utöva tillsyn över enskilda patienter. Däremot anser kommissionen, i likhet med Landstingsförbundet, att hänsynen till den enskildes integritet bör få stå tillbaka i dessa situationer, både med hänsyn till den enskilde själv men också för det intresse som finns i att narkotiska läkemedel inte sprids till den illegala narkotikamarknaden.</p>
<p>Det är lätt att föreställa sig att missbrukarna i många fall vandrar mellan läkare som kanske borde vara föremål för tillsyn. Man kan emellertid utgå från att även en sådan läkare skulle ta intryck av en upplysning från apotekspersonalen; en sådan upplysning skulle kunna verka avhållande på fortsatt tveksam förskrivning. Men framför allt skulle den absoluta majoriteten läkare som inte vill bidra till ett läckage till den illegala marknaden på detta sätt kunna få upplysningar av värde.</p>
<p>Förvisso ligger en svårighet i att en missbrukare kan vända sig till flera olika apotek med de olika recept han fått utskrivna. Detta är emellertid i första hand ett storstadsproblem. Dessutom skall man inte underskatta apotekspersonalens möjligheter och förmåga att uppmärksamma upprepade förskrivningar, även i storstäderna.</p>
<p>Det behövs enligt Narkotikakommissionens mening åtgärder för att försöka komma till rätta med problemet med missbrukare som går runt till flera läkare. Kommissionen anser därför att apotekspersonalen bör ges möjlighet att kontakta förskrivande läkare i sådana situationer som beskrivits här. För att göra det möjligt att bryta sekretessen måste en bestämmelse härom tas in i lag eller förordning.</p>
<p>Vid närmare överväganden har kommissionen funnit att frågan är av sådan karaktär att den bör övervägas i ett större sammanhang. För närvarande pågår också en översyn av sekretesslagen och därmed sammanhängande frågor. Enligt Narkotikakommissionens mening är det angeläget att frågan om apotekspersonalens tystnadsplikt tas upp i det sammanhanget och att det i lagen (1998:531) om yrkesverksamhet på hälso- och sjukvårdens område införs en möjlighet för personalen att underrätta läkare i fall då det är uppenbart att en patient går runt till flera olika läkare. I det sammanhanget är det enligt kommissionens mening också angeläget att se över möjligheterna för de behandlande läkarna att kontakta varandra i sådana situationer som har behandlats här.</p>
<h2>5.2 Kontroll av den illegala narkotikahandeln</h2>
<p>I PM nr 11 har Narkotikakommissionen behandlat frågor kring kontrollen av den illegala narkotikahandeln. Som framgått tidigare i detta betänkande har Narkotikakommissionen kunnat konstatera att det trots stora nedskärningar och andra förändringar under senare år inom myndigheterna på kontrollområdet inte råder någon oklarhet kring sådana fundamentala frågor som syfte, mål och medel för narkotikabekämpningen. Såväl lagstiftning som arbetsmetoder är ändamålsenliga, och de förändringar Narkotikakommissionen föreslår i det följande är att betrakta som finjusteringar av ett i det närmaste heltäckande system.</p>
<p>Förutom de förslag som lämnas i det följande skall nämnas att kommissionen i promemorian uttalat sig i och också tagit ställning till en rad andra frågor, även om några förslag i dessa delar inte lagts fram. Skälet till det är oftast att de berörda frågorna nyligen varit eller är under utredning i annan ordning.</p>
<p>Sålunda har Narkotikakommissionen berört frågan om narkotikaklassificeringen , för vilken ny lagstiftning trädde i kraft så sent som den 1 april 1998. Kommissionen har inte funnit anledning att ta upp den frågan till förnyad prövning, men understrukit vikten av att regeringen kontinuerligt följer tillämpningen av lagstiftningen så att kontrollförfarandet är heltäckande och effektivt. Skulle så inte vara fallet måste det enligt Narkotikakommissionens mening finnas en beredskap och en öppenhet för att ompröva lagstiftningens utformning.</p>
<p>Narkotikakommissionen har inte funnit anledning att föreslå förändringar i de nu gällande straffbestämmelserna i narkotikastrafflagen . Det innebär bland annat att kommissionen inte anser det finnas skäl att införa livstids fängelse i straffskalan för grovt narkotikabrott. Vidare har kommissionen inte funnit annat än att den straffmätning  som tillämpas i narkotikamål i dag får anses vara lämplig. Enligt kommissionens mening bör dock synen på ringa narkotikabrott avseende cannabisharts skärpas, liksom hanteringen av växtdrogen kat.</p>
<p>Enligt Narkotikakommissionens mening bör regeringen lämna ett förslag till riksdagen om att införa ett utvidgat förverkande  i enlighet med ett av Förverkandeutredningen framlagt förslag. Ett sådant utvidgat förverkande bör enligt Narkotikakommissionens mening omfatta samtliga narkotikabrott. Kommissionen anser vidare att regeringen i det sammanhanget bör överväga om de förverkade medlen bör kunna föras direkt till de brottsbekämpande myndigheterna.</p>
<p>Narkotikakommissionen har inte gått närmare in på frågor kring buggning  och andra sådana hemliga tvångsmedel som nyligen varit föremål för utredning av den s.k. Buggningsutredningen. Narkotikakommissionen har emellertid för sin del – mot bakgrund av vad som kommit fram under kommissionens utredningsarbete – framfört att det är angeläget att förslaget om buggning genomförs. Inte minst mot bakgrund av att grova narkotikabrottslingar i dag undviker att använda sig av vanliga telefoner med risk för avlyssning utan i stället använder mobiltelefon, ofta med kontantkort, personsökare eller Internet framstår behovet av nya tekniska hjälpmedel enligt kommissionens mening som allt mer påtagligt.</p>
<p>Andra frågor som nyligen varit föremål för översyn i annan ordning är frågor om vittnesskydd  och om anonymitet för vittnen . Som ett resultat av den utredningen pågår för närvarande bland annat ett omfattande arbete med en nationell handlingsplan för vittnesskydd. Mot denna bakgrund har kommissionen inte funnit skäl att gå närmare in på frågor om vittnesskydd men understrukit vikten av det arbete som nu utförs. Inte minst i narkotikaärenden spelar möjligheterna till vittnesskydd en central roll. Narkotikakommissionen anser dock inte att det bör införas något system med kronvittnen i svensk rätt.</p>
<p>I det följande presenterar Narkotikakommissionen sina förslag på kontrollområdet. Några förändringar i sak har inte gjorts sedan förslagen presenterades i ovannämnda diskussionspromemoria.</p>
<h2>5.2.1 Organisation och resurser</h2>
<p>Narkotikakommissionens förslag: Regeringen bör ge Rikspolisstyrelsen i uppdrag att inom ramen för sin inspektionsverksamhet företa en särskild inspektion i samtliga polismyndigheter för att se hur arbetet mot narkotikabrottsligheten är organiserat och dimensionerat samt hur de olika nivåerna samverkar. De eventuella brister som kan anses föreligga bör analyseras och följas upp. Inom ramen för en sådan inspektion bör Rikspolisstyrelsen närmare analysera bl.a. hur avskaffandet av specialiserade narkotikarotlar påverkat kvaliteten i spanings- och utredningsarbetet. Ytterligare en omständighet som bör belysas närmare är om åldersstrukturen bland dem som arbetar med framför allt spaning och utredning i narkotikaärenden är adekvat utifrån de krav som kan ställas på organisationen.</p>
<p>Några av de vanligast återkommande frågorna när Narkotikakommissionen mött representanter för myndigheterna på kontrollområdet har varit dels bristen på resurser, dels att problem uppstått i samband med omorganisationer.</p>
<p>Narkotikakommissionen behandlar frågan om samhällets resurser till bekämpningen av narkotikamissbruket i annat sammanhang i detta betänkande. Här vill kommissionen dock peka på en fråga som har samband med resurstilldelningen till framför allt polisen. Det gäller hur narkotikafrågan prioriterats av statsmakterna i polisens verksamhet, vilket har betydelse för hur medlen fördelas inom polisorganisationen. Under större delen av 1980-talet och fram till mitten av 1990-talet uttalade statsmakterna i samband med behandlingen av budgetpropositioner m.m. att den ekonomiska brottsligheten, narkotikabrottsligheten och våldsbrottsligheten skulle prioriteras i polisens verksamhet. Från 1990-talets mitt och framåt har en rad andra brottstyper lagts till som prioriterade, så att det i dag synes svårt att säga om någon brottstyp kan anses vara prioriterad framför någon annan. Detta har givetvis betydelse för storleken på de resurser som man inom polisväsendet kan avsätta till narkotikabekämpningen.</p>
<p>Vad gäller organisationsfrågan har Narkotikakommissionen funnit för gott att inte gå närmare in på hur de enskilda myndigheterna bäst bör organisera arbetet mot narkotika. Eftersom varje ny omorganisation medför förändringar för någon annan del av verksamheten bör man i stället anlägga om inte ett helhetsperspektiv så i vart fall ett vidare perspektiv än att se till endast en brottstyp då man bestämmer respektive myndighets organisation. Viktigast i sammanhanget är dock enligt kommissionens mening att det måste vara de lokala förhållandena som avgör vilken organisation som varje enskild myndighet finner vara den lämpligaste och mest effektiva.</p>
<p>När det gäller polisväsendet har Narkotikakommissionen emellertid stött på vissa frågor som har samband med organisationsfrågan, och som varit svåra att gå förbi.</p>
<p>En sådan är frågan om specialisering. På många håll har man i dag inte särskilda narkotikarotlar utan dessa ingår numera i allmänna spaningsrotlar, där alla typer av brott behandlas. Förvisso sker inte sällan en viss uppdelning inom roteln så att det i praktiken är vissa polismän som mer eller mindre uteslutande arbetar med narkotikabrott, men man kan ändå ifrågasätta om sammanslagningarna på vissa håll inte lett till att narkotikabekämpningen fått stå tillbaka något. Det är inte heller svårt att föreställa sig att så skulle vara fallet, då resurserna till stor del går åt till att klara upp anmälda brott. När det gäller narkotikabrott anmäls sällan några sådana utan dessa upptäcks oftast genom polisens egna insatser, genom att polisen själv inleder ett ärende.</p>
<p>En annan fråga som har samband med organisation är samverkan mellan de olika nivåerna inom polisen. I dag finns det signaler om att kommunikationen mellan dessa, såväl mellan central och lokal nivå som mellan olika lokala nivåer, inte fungerar på ett tillfredsställande sätt.</p>
<p>Ytterligare en fråga som Narkotikakommissionen ansett att man bör lyfta fram är medelåldern bland dem som arbetar med narkotikabrott, framför allt på spanings- och utredningssidan.</p>
<p>De anställdas medelålder inom polisorganisationen har under senare år ökat. Medelåldern för polispersonal var 46 år vid utgången av år 1999 och vid två av polismyndigheterna var medelåldern 50 år eller mer. Narkotikakommissionen har kunnat konstatera att medelåldern bland dem som arbetar med framför allt spaning och utredning i narkotikaärenden på många håll också är hög, motsvarande den som gäller för polisorganisationen i övrigt.</p>
<p>Detta behöver i och för sig inte vara någon nackdel. Flera av de äldre poliser som arbetar med ungdomar och narkotika har lång erfarenhet och ett starkt engagemang i de enskilda individerna. En lång erfarenhet av narkotikabrott är också en fördel i såväl spaningssom utredningsarbetet. På vissa håll i landet finns det emellertid över huvud taget inte några yngre poliser som arbetar med narkotikabekämpning. Detta kan t.ex. medföra svårigheter att bedriva spaningsarbete i ungdomsmiljöer. En sådan utveckling är enligt Narkotikakommissionens mening givetvis inte tillfredsställande.</p>
<p>Att medelåldern är hög kan delvis förklaras av den minskade rekryteringen av polisaspiranter över huvud taget, men även sådana faktorer som att det på vissa håll inte sker någon rotation på de tjänster som finns spelar säkert också en roll. Även om det krävs äldre och erfarna poliser inom narkotikaområdet synes en mer varierad åldersfördelning behövas för att arbetet skall kunna bedrivas på effektivast möjliga sätt. En jämnare åldersfördelning medför också att de äldres erfarenhet och kunskap kan tas till vara genom att de sprids vidare till de yngre.</p>
<p>Narkotikakommissionen har, som tidigare nämnts, inte för avsikt att gå närmare in på de organisatoriska frågorna. När det gäller polisväsendet vill kommissionen i stället understryka vikten av intern kontroll. Rikspolisstyrelsen utövar tillsyn över verksamheten genom sin inspektionsverksamhet. Det vore enligt kommissionens mening värdefullt om det inom det snaraste kunde utföras en inspektion som enbart tog sikte på hur arbetet mot narkotika bedrivs. Regeringen bör därför ge Rikspolisstyrelsen i uppdrag att inom ramen för sin inspektionsverksamhet företa en särskild inspektion av samtliga polismyndigheter för att se hur arbetet mot narkotikabrottsligheten är organiserat och dimensionerat samt hur de olika nivåerna samverkar. De eventuella brister som kan anses föreligga bör analyseras och följas upp. Inom ramen för en sådan inspektion bör Rikspolisstyrelsen närmare analysera bl.a. hur avskaffandet av specialiserade narkotikarotlar påverkat kvaliteten i spanings- och utredningsarbetet. Ytterligare en omständighet som bör belysas närmare är om åldersstrukturen bland dem som arbetar med framför allt spaning och utredning i narkotikaärenden är anpassad efter de krav som kan ställas på organisationen.</p>
<h2>5.2.2 Cannabisfrön</h2>
<p>Narkotikakommissionens bedömning: Gällande lagstiftning får anses ge utrymme för att lagföra den som säljer, köper eller innehar cannabisfrön i syfte att de skall användas för framställning av narkotika som är avsedd för missbruk. Sådana gärningar bör vara att bedöma som förberedelse till narkotikabrott. Också bestämmelserna om förverkande bör på detta sätt kunna vara tillämpliga. Några lagändringar är därför inte nödvändiga.</p>
<p>Vidare bör vikten understrykas av att regeringen verkar för att upprätthålla det svenska odlingsförbudet.</p>
<h2>5.2.2.1 Bakgrund</h2>
<p>En under senare år regelbundet återkommande fråga är hur försäljningen av cannabisfrön skall kunna stoppas.</p>
<p>Enligt gällande bestämmelser är cannabis att anse som narkotika. Med cannabis förstås vid tillämpningen av narkotikastrafflagen (1968:64) de ovanjordiska delarna av varje växt av släktet Cannabis (med undantag av frön), från vilka hartset inte blivit extraherat och oavsett under vilka benämningar de förekommer. Frön undantas från kontroll även i FN:s narkotikakonventioner.</p>
<p>Skälet till att fröna undantagits från narkotikaklassning är att de inte innehåller den substans, delta-9-tetra-hydrocannabinol (THC) som ger de huvudsakliga ruseffekterna av cannabis.</p>
<p>Odling av narkotiska växter är sedan år 1983 att anse som framställning av narkotika. Straffansvaret är begränsat till att avse framställning av narkotika som är avsedd för missbruk. Narkotika får tillverkas endast för medicinskt, vetenskapligt eller annat samhällsnyttigt ändamål som är särskilt angeläget och tillverkning får bedrivas endast av den som har tillstånd till det.</p>
<p>Det enda legala användningsområdet för cannabisfrön (hampafrön) i Sverige är som fågelfrö.</p>
<p>Enligt Rikskriminalpolisens årsrapport för år 1999 sändes 53 ärenden med s.k. hemmaodlingar av cannabis till Statens kriminaltekniska laboratorium. Det innebar en ökning med 13 ärenden jämfört med år 1998. Utvecklingen går mot att odlingarna blir alltmer avancerade och vetenskapliga till sin karaktär med påkostad utrustning för kontroll av växtbetingelserna. Tekniska system för vatten- och näringstillförsel samt avancerade anläggningar för belysning blir allt vanligare i samband med sådana odlingar. Genom den växtförädling som sker på området ger fröna i dag cannabisplantor som innehåller högre THC-halter än vad som varit vanligt tidigare.</p>
<p>Försäljningen av cannabisfrön har uppmärksammats vid olika tillfällen under senare år. Särskilt diskuterat blev lämpligheten av att cannabisfrön inte är narkotikaklassade eller på annat sätt förbjudna att försälja i mitten av 1990-talet då en butik i Stockholm sålde pipor och annat med ett narkotikaförhärligande budskap.</p>
<p>En annan försäljningskanal är Internet. Där kan man finna hemsidor genom vilka man t.ex. kan beställa frön ur en frökatalog med bilder av de färdiga plantorna. På en hemsida framhölls fördelarna med de honfrön som såldes, och som ger honplantor med en hög THC-halt. I detta fall såldes samtliga frön om tio standardfrön eller tio honfrön och priserna varierade mellan 150 och 530 kronor för de förstnämnda och mellan 365 och 1 030 kronor för honfröna. Det i detta sammanhang aktuella företaget framhöll särskilt att det är förbjudet att plantera cannabisfrön och att de inte uppmanade någon att bryta mot lagen. På Internet finns även ett relativt stort urval hemsidor med utförliga instruktioner om hur man odlar cannabis.</p>
<h2>5.2.2.2 Utgör försäljningen av cannabisfrön ett problem?</h2>
<p>Den goda tillgången på växtförädlade cannabisfrön i kombination med en lättillgänglig information om odling har bidragit till allt mer avancerade anläggningar. Enligt de senaste uppgifterna ökar antalet hemodlingar i Sverige; det finns en trend att man driver relativt små sådana odlingar av cannabis.</p>
<p>Cannabismissbruket förekommer över hela landet. Även om de syntetiska drogerna fått stå i fokus under senare tid är cannabis fortfarande den typ av narkotika som det stora flertalet av de ungdomar som prövar narkotika använder sig av. Det torde bl.a. därför inte föreligga några svårigheter för dem som odlar att finna avsättning för sina plantor.</p>
<p>Mot denna bakgrund anser Narkotikakommissionen att det är angeläget att stoppa försäljningen av sådana cannabisfrön vars enda syfte är att användas för odling av cannabis i missbrukssyfte.</p>
<p>Ytterligare en anledning är enligt kommissionen att man med fog kan hävda att det ter sig märkligt – inte minst med hänsyn till den restriktiva svenska narkotikapolitiken och det svenska odlingsförbudet – att frön vars enda syfte är att användas för odling över huvud taget skall kunna ha en marknad i Sverige.</p>
<h2>5.2.2.3 Hantering av cannabisfrön får anses vara att bedöma som förberedelse till narkotikabrott</h2>
<p>I samband med att försäljningen av cannabisfrön uppmärksammats har enskilda personer och myndigheter föreslagit olika regleringar. Att, som föreslagits i något sammanhang, narkotikaklassa även fröna låter sig enligt uppgift inte göras eftersom de inte innehåller någon verksam narkotisk substans. Några andra förslag som framförts – och som kanske ligger något utanför en direkt reglering av själva hanteringen – är att med stöd av marknadsföringslagstiftningen beivra annonsering och försäljning eller med hänsyn till de höga priserna för fröerna bedöma försäljningen som ocker.</p>
<p>Den som köper och planterar cannabisfrön gör sig skyldig till försök  till narkotikabrott. Enligt Narkotikakommissionens mening framstår det mot den bakgrunden naturligt att även blotta handhavandet av fröna dessförinnan borde vara otillåtet.</p>
<p>En fråga som Narkotikakommissionen därför funnit intressant att överväga är om försäljning och köp av cannabisfrön skulle kunna vara att bedöma som förberedelse  till narkotikabrott och således rymmas inom nu gällande lagstiftning.</p>
<p>Enligt narkotikastrafflagen är alla gärningar kriminaliserade på förberedelsestadiet utom de som avses i 1 § 6, dvs. innehav, eget bruk och annan befattning av narkotika än vad som tidigare nämnts i bestämmelsen. I nu aktuella fall skulle förberedelsen avse odling, dvs. framställning av narkotika som är avsedd för missbruk enligt 1 § 2 varför den begränsningen inte skulle bli aktuell.</p>
<p>Till ansvar skall i sådana fall dömas enligt 23 kap. brottsbalken. Enligt 2 § nämnda kapitel gäller att den som, med uppsåt att utföra eller främja brott, lämnar eller mottager penningar eller annat såsom förlag eller vederlag för brottet eller anskaffar, förfärdigar, lämnar, mottager, förvarar, fortskaffar eller tager annan dylik befattning med gift, sprängämne, vapen, dyrk, förfalskningsverktyg eller annat sådant hjälpmedel, skall i de fall särskilt stadgande givits därom dömas för förberedelse till brottet, om han ej är förfallen till ansvar för fullbordat brott eller försök. I sammanhanget bör nämnas att om brottet har fullbordats av annan, blir den som förberett brottet i regel dömd för medverkan till fullbordat brott, inte till förberedelse.</p>
<p>Den som köper frön i syfte att odla cannabis för missbruksändamål har uppsåt att utföra brott och både anskaffar och förvarar fröna. Den som säljer fröna har i sin tur uppsåt att främja brottet genom att lämna fröna till köparen. Frågan är då närmast om cannabisfrön kan anses vara annat sådant hjälpmedel som avses i bestämmelsen.</p>
<p>I en promemoria från Brottsförebyggande rådet (BRÅ) i början av 1980-talet nämndes i samband med bestämmelsen om framställning av narkotika att genom att förberedelse då inte var straffbart var det också straffritt att anskaffa frön och annan utrustning för odling liksom att iordningsställa odlingsutrymmen. Sedan förberedelse av framställning av narkotika sedermera kriminaliserats har det i litteraturen emellertid ansetts vara tveksamt om sådana förberedande åtgärder som nämnts ovan skulle kunna beivras på detta sätt.</p>
<p>I detta sammanhang kan nämnas att Högsta domstolen i ett fall dömde en person för förberedelse till narkotikabrott på den grunden att han anskaffat och förvarat kemikalier, som varit avsedda för tillverkning av amfetamin, tillsammans med viss utrustning samt handböcker och recept. Högsta domstolen hänvisade därvid till att domstolen i ett tidigare avgörande slagit fast att en samling av föremål kan uppfylla villkoret på att vara annat sådant hjälpmedel, även om varje enskilt sådant inte är hjälpmedel av det slag som annars räknas upp i bestämmelsen.</p>
<p>Enligt Narkotikakommissionens mening måste cannabisfrön, på samma sätt som kemikalier, kunna anses utgöra hjälpmedel enligt brottsbalkens bestämmelse, oavsett om de ingått i en samling föremål eller förekommit ensamt.</p>
<p>Att fröna varit avsedda för framställning av narkotika för missbruk är en bevisfråga. Såvitt angår de särskilda växtförädlade cannabisfrön som beskrivits ovan, och som är de frön som man i första hand vill förhindra en spridning av, kan kommissionen inte se att dessa skulle behöva utgöra några problem ur bevishänseende. Mot bakgrund av försäljningssättet och priset – som framgått ovan säljs ett fåtal till höga priser, att jämföra med ett par kilo för några tior när de är avsedda för fågelfröändamål – torde några alternativa användningsområden knappast finnas. Sammantaget anser kommissionen således att förberedelsebrottet bör vara tillämpligt vid såväl försäljning som köp – och för den skull också innehav – av cannabisfrön i syfte att framställa narkotika som är avsedd för missbruk. Någon lagändring för att kunna lagföra den som säljer eller köper cannabisfrön i sådant syfte föreligger enligt kommissionens mening därför inte. I likhet med andra s.k. narkotikatillbehör bör cannabisfrön vara möjliga att förverka såväl enligt narkotikastrafflagens bestämmelse om förverkande då ett narkotikabrott begåtts som enligt brottsbalken för det fall fröna påträffas utan samband med narkotikabrott.</p>
<h2>5.2.2.4 Odling av hampa</h2>
<p>Inom EU betraktas hampa som en jordbruksprodukt bland andra och odling av hampa för industriändamål är tillåten i samtliga länder utom i Sverige och Grekland. Särskilda bestämmelser gäller i EU för vilka frön som får certifieras och säljas för att användas för odling av hampa. Syftet med att endast tillåta vissa sorter var ursprungligen att skydda arterna och ge stabila och enhetliga sorter. Med tiden har emellertid frågan om möjligheterna att använda växterna för missbruksändamål uppmärksammats. Detta har lett till att man beslutat att endast frön som ger cannabisväxter med så låg THC-halt att de är mindre intressanta att odla ur missbrukssynpunkt får certifieras. Detta innebär att alla andra frön är olagliga att sälja inom unionen. För odling av hampa som odlats inom EU utgår ett fast arealbidrag.</p>
<p>Under senare år har Läkemedelsverket vid några tillfällen haft att ta ställning till ansökningar om dispens från narkotikaförordningen för odling av hampa för industriändamål. Läkemedelsverket – och efter överklagande regeringen – har såväl före som efter Sveriges inträde i EU avslagit ansökningarna med hänvisning till att odling av hampa inte är tillåten.</p>
<p>Även om odling av hampa inom EU endast får ske med frön som ger växter med låg THC-halt är det enligt Narkotikakommissionen angeläget att Sverige på alla sätt verkar för att upprätthålla det svenska odlingsförbudet. De plantor som får odlas innehåller trots allt THC, varför de förväntas vara begärliga ur missbrukssynpunkt. Detta innebär att det ställs stora krav på kontroll av dem som ansöker om och får tillstånd till att odla. Dessutom krävs det kontroll över odlingarna som sådana. Förutom svårigheterna att förhindra svinn och stölder ur odlingarna är det svårt att kontrollera att det inte förekommer andra arter av cannabisplantor – med hög THC-halt – i en tillåten odling.</p>
<p>Till stöd för denna uppfattning kan hänvisas till de uttalanden som gjorts av FN:s narkotikakontrollorgan (INCB). I sina årsrapporter för åren 1994 och 1996 uppmärksammade INCB regeringarna inom EU på nödvändigheten av reglering för och kontroll av hampaodlingarna vilka ökat under senare år. I sin rapport för år 1997 uttryckte INCB sin oro över att kontrollerna inte längre kan anses vara ändamålsenliga för det fall tillverkningen sprids och uppmanade därför regeringarna och EU-institutionerna att inte bara ta hänsyn till miljöaspekter och industriella och ekonomiska aspekter när man bestämmer sig för förhållningssätt, utan också beakta narkotikakontrollaspekter.</p>
<p>Det är Narkotikakommissionens uppfattning att regeringen även fortsättningsvis skall verka för att upprätthålla det svenska odlingsförbudet.</p>
<h2>5.2.3 Kräkmedel</h2>
<p>Narkotikakommissionens förslag:  I narkotikastrafflagen (1968:64) tas in en bestämmelse om att den som är skäligen misstänkt för narkotikabrott, som inte är att anse som ringa, skall kunna ges läkemedel eller liknande vid en kroppsbesiktning. Avsikten är att det vid skälig misstanke om försäljning av narkotika skall kunna fattas beslut om att använda kräkmedel eller liknande vid kroppsbesiktning i sådana fall då det i dag beslutas om att placera den misstänkte på s.k. tulltoalett.</p>
<h2>5.2.3.1 Problemet med s.k. sväljare</h2>
<p>Narkotikaförsäljarna på gatuplanet i framför allt storstäderna har blivit allt mer raffinerade i sina metoder att undgå polisens upptäckt. Särskilt har detta blivit påtagligt på Sergels Torg i Stockholms city, på den s.k. Plattan. Här förvarar säljarna ofta sitt varulager, främst heroin, i munnen för att kunna svälja narkotikan om polis närmar sig. Den som har svalt narkotikan har vanligtvis för avsikt att kräkas upp kapslarna och kan sedan sälja dem.</p>
<p>En säljare kan förvara upp till trettio heroinkapslar i munnen samtidigt. Han plockar fram en kapsel i taget vid försäljning och köparen stoppar i sin tur blixtsnabbt in den köpta kapseln i sin mun. Ett vanligt förfarande är att flera säljare arbetar tillsammans mot köparen. En person som är lagerhållare, med ett större antal kapslar i munnen, uppehåller sig i närheten medan en annan letar kunder och en tredje tar upp betalningen. Det är inte ovanligt att säljaren även omger sig med vakter som slår larm om polis närmar sig säljarna.</p>
<p>I en sådan typisk försäljningssituation är heroinkapseln synlig för de observerande poliserna under några sekunder. Även om det är svårt att se att det är heroin som överlämnas så kan, enligt uppgifter från polisen, polismännen utifrån sin speciella kunskap om gatuhandeln lägga det ovan beskrivna karaktäristiska tillvägagångssättet till grund för att betrakta de inblandade som skäligen misstänkta för överlåtelse och innehav av heroin. Förutsättningarna för att besluta om kroppsvisitation och kroppsbesiktning är då uppfyllda. När polisen närmar sig är det, som nämnts ovan, emellertid inte ovanligt att säljaren – och för den skull även köparen – sväljer kapslarna.</p>
<p>Polismyndigheten i Stockholms län har vid olika tillfällen framfört att de verksamma gatulangningspoliserna i en situation som ovan saknar effektiva tvångsmedel att ingripa med. Den möjlighet som i dag står till buds för att säkra bevismaterial vid en sväljning är den s.k. tulltoaletten som finns på häkten. Inom ramen för tvångsmedlen anhållande och kroppsbesiktning kan i dag beslutas att den som misstänks ha svalt narkotika skall placeras på en tulltoalett och där bevakas dygnet runt.</p>
<p>Det finns flera praktiska och andra problem med tulltoaletten. Det kan t.ex. dröja flera dygn innan kapslarna letar sig ut den naturliga vägen. Det finns också fall då den misstänkte ”smyger” ut narkotikan den naturliga vägen för att åter svälja den. Vidare är kostnaderna för tulltoaletten, som kriminalvården debiterar polismyndigheten, höga. Bevakningen kostar cirka 6 500 kronor per dygn och till detta kommer kostnader för sjuksköterska på icke kontorstid och helger. Även läkarkostnader tillkommer. Läkare tillkallas alltid för en första undersökning och för att försöka bedöma den fortsatta insatsen; en kontinuerlig tillsyn sker sedan till och från. Slutligen kan nämnas att det endast finns ett fåtal tulltoaletter.</p>
<p>För att undvika att säljaren sväljer narkotikan och för att säkra bevis har polisen använt sig av en metod som här kan kallas för käkgrepp. Metoden består i att man fattar tag i en persons händer och käke för att genom ett överraskande ingripande och genom att tvinga isär käkarna förhindra att säljaren sväljer narkotikan. Justitieombudsmannen (JO) har i ett ärende slagit fast att detta inte är någon godtagbar arbetsmetod. Enligt polislagen krävs att den misstänkte skall ha gjort någon form av motstånd för att polisen skall kunna använda våld. Enligt JO medger inte lagen polisen rätt att använda våld i sådana fall där man visserligen kan förmoda att den misstänkte inte kommer att åtlyda polisens direktiv men där något handlande eller annat förhållningssätt från dennes sida som kan betecknas som motstånd ännu inte har förekommit. JO konstaterar avslutningsvis att man kan utgå från att denna speciella problematik inte förutsetts av lagstiftaren men att det självfallet därmed inte är sagt att denne skulle ha varit beredd att tillåta en våldsanvändning som käkgrepp om så skulle ha varit fallet. Slutligen har JO funnit iakttagelserna vara av den arten att de sänts för kännedom till justitieutskottet och till justitiedepartementet som i sin tur vidarebefordrat kopia av ärendet till Narkotikakommissionen.</p>
<p>För att möjliggöra för polisen att säkra bevisning om narkotikabrott har det från framför allt polisens sida, men även i t.ex. motioner i riksdagen och av den s.k. alternativkommissionen, föreslagits att kräkmedel skall få användas vid kroppsbesiktning av sväljare. Bestämmelserna om kroppsbesiktning har av tidigare utredningar och i andra sammanhang emellertid inte ansetts inrymma tvångsmedicinering och därmed inte heller användandet av kräkmedel.</p>
<p>I detta sammanhang skall nämnas att det i Norge är tillåtet att inom ramen för bestämmelserna om kroppslig undersökelse använda kräkmedel (brekkmiddel). Sväljer den misstänkte narkotika bereds han tillfälle att själv kräkas upp. Vid vägran förs den misstänkte till sjukhus där han, efter beslut av åklagare, ges möjlighet att inta kräkmedel. Vägrar han även detta kan en läkare ge den misstänkte en spruta med kräkmedel. Någon utvärdering av kräkmedelsanvändningen i Norge har inte gjorts. Kommissionen har dock muntligen fått uppgift om att metoden lett till att de misstänkta ofta avstår från att svälja narkotikan.</p>
<h2>5.2.3.2 Gällande bestämmelser</h2>
<p>Varje medborgare är gentemot det allmänna skyddad mot påtvingat kroppsligt ingrepp. Med kroppsligt ingrepp avses främst våld mot människokroppen men också läkarundersökningar och smärre ingrepp som vaccination och blodprovstagning. Skyddet mot påtvingat kroppsligt ingrepp kan begränsas genom lag.</p>
<p>Bestämmelser om kroppsbesiktning vid misstanke om brott finns i rättegångsbalken och utgör alltså en begränsning av grundlagsskyddet mot kroppsligt ingrepp. Med kroppsbesiktning avses undersökning av människokroppens yttre och inre samt tagande av prov från människokroppen och undersökning av sådana prov. En undersökning får inte utföras så att den undersökte riskerar framtida ohälsa eller skada.</p>
<p>Kroppsbesiktning kan utföras för att söka efter föremål som kan tas i beslag eller annars för att utröna omständigheter som kan vara av betydelse för utredning av brottet. Kroppsbesiktning får bara användas vid misstanke om brott på vilket fängelse kan följa.</p>
<p>Ett beslut om kroppsbesiktning meddelas av undersökningsledaren, åklagaren eller rätten. Är fara i dröjsmål, får beslutet fattas av polisman. Annan mera ingående undersökning än blodprov får endast utföras av läkare.</p>
<p>När man använder tvångsmedel vid misstanke om ett brott gäller den s.k. proportionalitetsprincipen. Det innebär att kroppsbesiktning får beslutas endast om skälen för den uppväger det intrång eller men i övrigt som åtgärden medför för den misstänkte.</p>
<p>Att ge någon kräkmedel mot dennes vilja är en form av tvångsmedicinering. I Sverige tillåts tvångsmedicinering bara vid psykiatrisk tvångsvård och rättspsykiatrisk vård och endast i medicinskt syfte då det kan antas vara till nytta för den som tvångsmedicineras.</p>
<h2>5.2.3.3 Tidigare överväganden</h2>
<p>Frågan om användning av kräkmedel i brottsutredande syfte har varit aktuell under en längre tid och i olika sammanhang. Under en period i början av 1990-talet användes kräkmedel med den misstänktes medgivande, men metoden ansågs inte godtagbar av Riksåklagaren. Tanken på att tillåta användandet av kräkmedel har därefter också avvisats vid samtliga tillfällen den varit föremål för övervägande.</p>
<p>I den departementspromemoria som låg till grund för de senaste ändringarna i bestämmelsen om kroppsbesiktning föreslogs att det skulle införas en uttrycklig regel i rättegångsbalken enligt vilken en misstänkt skulle kunna ges läkemedel och annat liknande enligt anvisning av läkare om det påtagligt kunde underlätta möjligheterna att utföra en kroppsbesiktning och medicinska skäl inte föranledde annat. Flera remissinstanser ställde sig avvisande till förslaget och påtalade att tvångsmedicinering går utöver vad som kan anses vara tillåtet med hänsyn till det kroppsliga integritetsskyddet i regeringsformen. I den efterföljande propositionen anfördes bl.a. att det är ett mycket allvarligt ingrepp i den kroppsliga integriteten att utsätta någon för tvångsmedicinering och att mycket starka skäl därför krävdes för att införa en sådan möjlighet i rättegångsbalken. Enligt departementschefen måste vid en sådan bedömning brottsbekämpande effektivitetshänsyn träda tillbaka.</p>
<p>Något förslag om tvångsmedicinering lades därför inte fram i propositionen. Justitieutskottet förklarade sig inte ha någon annan uppfattning och riksdagen ställde sig bakom uttalandet.</p>
<p>Frågan om tvångsmedicinering behandlades även av Polisrättsutredningen i dess slutbetänkande som avlämnades år 1995. Utredningen fann med hänsyn till vad som anförts i ovannämnda proposition inte anledning att närmare beröra frågan om tvångsmedicinering i syfte att genomföra en kroppsbesiktning. Inte heller borde det införas några bestämmelser som skulle göra det möjligt att med stöd av den misstänktes samtycke ge honom medicin för att möjliggöra en kroppsbesiktning. Skillnaden för den misstänkte mellan att bli erbjuden av polisen att ta t.ex. kräkmedel och att tvingas att ta medlet ansåg utredningen nämligen vara mycket liten. Polisrättsutredningens slutbetänkande bereds alltjämt i Justitiedepartementet.</p>
<p>I början av år 1997 gjorde Polismyndigheten i Stockholms län en framställan till Rikspolisstyrelsen om att styrelsen skulle verka för att kräkmedel skulle få användas vid kroppsbesiktning i anledning av narkotikabrott. Polismyndigheten anförde att situationen blivit allvarligare än den var vid behandlingen av propositionen ovan och föreslog att kräkmedel skulle få användas mot såväl säljare som köpare om syftet med en beslutad kroppsbesiktning inte kunde uppnås genom en mindre ingripande åtgärd.</p>
<p>Rikspolisstyrelsen hänvisade till tidigare uttalanden av regering och riksdag och anförde att polismyndigheten inte visat på någon omständighet som kunde föranleda någon annan ståndpunkt. Vidare vände sig Rikspolisstyrelsen särskilt mot tanken att ge kräkmedel till en misstänkt mottagare av narkotika för att på så sätt få fram bevisning mot en misstänkt langare. Rikspolisstyrelsen fann inte skäl att föra fram polismyndighetens förslag till regeringen.</p>
<p>Riksdagens justitieutskott har under senare år vid ett par tillfällen haft att ta ställning till yrkanden om att tillåta kräkmedel, men har inte funnit skäl att frångå den uppfattning utskottet intagit vid behandlingen av ovannämnda proposition. När frågan senast behandlades hänvisade utskottet till Narkotikakommissionens uppdrag och att utskottet erfarit att kommissionen kommer att behandla frågan om kräkmedel.</p>
<h2>5.2.3.4 Narkotikakommissionens överväganden</h2>
<p>En av samhällets viktigaste åtgärder för att minska narkotikamissbruket är att förhindra att det uppstår särskilda platser som ungdomar och andra känner som marknadsplatser för narkotika. Ju mer lättillgänglig narkotikan är, desto större risk för att fler prövar och fastnar i missbruk. Att minska gatuhandeln har också under en längre tid varit en av statsmakterna prioriterad uppgift för polisen.</p>
<p>Företrädare för gatulangningsgruppen i Stockholm city har för kommissionen förklarat att situationen på Plattan inte förändrats sedan dess polismyndigheten gjorde sin framställan till Rikspolisstyrelsen år 1997. Heroinförsäljningen är fortfarande organiserad på det sätt som beskrivits ovan och sväljningarna lika vanligt förekommande som tidigare.</p>
<p>Även om problemet med sväljare främst är att hänföra till Plattan i Stockholm kan det förekomma även på andra håll. I sammanhanget får man dock inte glömma att Plattan är en av landets mest kända försäljningsplatser; ungdomar och missbrukare från andra delar av landet söker sig hit för att köpa narkotika.</p>
<p>För att kunna ingripa mot dem som deltar i den mer eller mindre öppna heorinförsäljningen krävs ofta att polisen säkrar bevisning genom att ta narkotika i beslag. Att en säljare skall kunna undgå lagföring genom att svälja sitt lager är enligt kommissionens mening givetvis klart otillfredsställande. Att som i dag placera den misstänkte på en tulltoalett är såväl integritetskränkande som tidskrävande och kostsamt för staten. Tillsammans med det begränsade antalet platser leder detta till att man inte heller kan ingripa i alla de fall som annars skulle kunna vara befogat. Mot bakgrund av det angelägna i att förhindra att det förekommer mer eller mindre öppna marknadsplatser för narkotika anser kommissionen det därför vara motiverat att införa en möjlighet att använda kräkmedel för att på ett mer effektivt sätt säkra bevisning om försäljning av narkotika.</p>
<p>Bestämmelserna om kroppsbesiktning har som tidigare nämnts inte ansetts inrymma tvångsmedicinering – och därmed inte heller användandet av kräkmedel.</p>
<p>Det råder enligt kommissionens mening inte någon tvekan om att det är ett mycket allvarligt ingrepp i den kroppsliga integriteten att mot någons vilja utsätta honom eller henne för en sådan tvångsmedicinering som användandet av kräkmedel skulle innebära. Jämfört med att ställa någon under ständig bevakning under flera dygn på tulltoaletten framstår emellertid användandet av kräkmedel enligt kommissionens mening i vart fall inte som mer integritetskränkande. Också jämfört med andra typer av undersökningar som kan förekomma inom ramen för en kroppsbesiktning, t.ex. en rektoskopiundersökning, anser kommissionen att användandet av tvångsmedicinering i form av kräkmedel bör kunna komma i fråga.</p>
<p>Sammanfattningsvis anser Narkotikakommissionen att det inom ramen för en kroppsbesiktning bör vara möjligt att använda sig av kräkmedel för att säkra bevisning om försäljning av narkotika. Däremot anser kommissionen inte kravet på proportionalitet vara uppfyllt för en köpare i en motsvarande situation.</p>
<p>Narkotikakommissionen föreslår att det införs en ny bestämmelse i narkotikastrafflagen som skall komplettera rättegångsbalkens bestämmelser om kroppsbesiktning. Enligt den föreslagna bestämmelsen skall den som är misstänkt för narkotikabrott, som inte är att anse som ringa, få ges läkemedel om inte medicinska skäl föranleder annat. Avsikten är att det vid skälig misstanke om överlåtelse av narkotika skall kunna fattas beslut om att använda kräkmedel eller liknande vid kroppsbesiktningen i stället för att den misstänkte placeras på en tulltoalett.</p>
<p>Beslut om kroppsbesiktning som innefattar tvångsmedicinering bör enligt kommissionens mening alltid fattas av åklagare, vilket angivits särskilt i den föreslagna bestämmelsens andra stycke. Något utrymme för att anse det vara fara i dröjsmål, så att beslut kan fattas av polisman enligt 28 kap. 13 § första stycket rättegångsbalken, kan inte sägas finnas vid denna typ av beslut.</p>
<p>Av sistnämnda bestämmelse i rättegångsbalken framgår slutligen att kroppsbesiktningen endast får utföras av läkare. För tydlighetens skull har även detta angivits i lagförslaget. En viktig begränsning i möjligheten att använda kräkmedel i stället för tulltoaletten är den medicinska bedömning som läkaren gör i det enskilda fallet.</p>
<p>Narkotikakommissionen vill här framhålla att det bästa givetvis är om läkemedel kan ges med den misstänktes samtycke och därmed med minsta mått av tvång. Någon frivillighet i egentlig mening kan man enligt kommissionens mening emellertid inte tala om, eftersom alternativet för den som är skäligen misstänkt för brottet kan vara att få kräkmedel tvångsvis eller att bli anhållen och placerad på tulltoaletten under flera dygn. Det bör enligt kommissionens mening alltså inte vara möjligt att ge läkemedel till en misstänkt som samtycker till det, utan beslut om kroppsbesiktning enligt den föreslagna bestämmelsen måste alltid fattas.</p>
<p>Det finns enligt kommissionens mening inte någon universallösning för att komma åt den öppna gatuförsäljningen av narkotika. Att tillåta kräkmedel utgör endast ett hjälpmedel i det arbetet. Det kommer säkert vara så, att andra och för den skull också nya förvaringssätt kommer att utvecklas av säljarna. Enligt kommissionens mening är det emellertid inte något skäl för att avstå från att effektivisera de metoder som i dag ändå står till buds.</p>
<p>En konsekvens av att en ny lag om smuggling trätt i kraft vid årsskiftet, och som ersatt den tidigare varusmugglingslagen, är att den föreslagna bestämmelsen i narkotikastrafflagen om att ge läkemedel i vissa fall inte kommer att omfatta den som är misstänkt för smuggling av narkotika, nämligen då gärningen endast är att bedöma som narkotikasmuggling. De situationer i vilka Narkotikakommissionen ansett att det får anses vara befogat att använda kräkmedel gör sig, såvitt kommissionen för närvarande kan se, inte gällande vid de fall som kommer att täckas av den nya smugglingslagen. Någon bestämmelse motsvarande den i narkotikastrafflagen har därför inte föreslagits i den nya lagen om smuggling.</p>
<h2>5.2.4 Särskilda spaningsmetoder</h2>
<p>Narkotikakommissionens förslag: Det saknas för närvarande skäl att införa en specifik lagreglering rörande det som i dag kallas särskilda spaningsmetoder. Regeringen bör dock snarast tillsätta en särskild utredare med uppdrag att, tillsammans med företrädare för berörda myndigheter, göra en kartläggning av de särskilda spaningsmetoderna – och även andra i spaningsverksamheten använda arbetsmetoder – och hur de tillämpas i dag. Vidare bör eventuella oklarheter såvitt gäller tillämpningen belysas och klargöras. Slutligen bör den särskilde utredaren ta ställning till om det finns ytterligare arbetsmetoder som kan och bör utvecklas för att brottsbekämpningen skall kunna effektiviseras ytterligare. Mot bakgrund av resultatet av denna utredning bör regeringen därefter ge berörda myndigheter i uppdrag att tillsammans utarbeta riktlinjer på området.</p>
<h2>5.2.4.1 Vad avses med särskilda spaningsmetoder?</h2>
<p>Möjligheterna att upptäcka och utreda allvarliga narkotikabrott beror så gott som uteslutande på de brottsbekämpande myndigheternas egna initiativ. I arbetet utgår man ofta i ett inledningsskede snarare från att man misstänker att en viss person ägnar sig åt narkotikabrott än från att ett brott har begåtts och från att det gäller att hitta gärningsmannen. Därtill kommer att i vart fall de allvarligare narkotikabrotten bedrivs i slutna organiserade former, inte sällan med internationella förgreningar.</p>
<p>När det gäller den grövre narkotikabrottsligheten använder man sig inom polisen – liksom inom tullen och kustbevakningen – därför bl.a. av det som kommit att kallas särskilda spaningsmetoder. De särskilda spaningsmetoderna utgör ett komplement till den traditionella spaningen och är ett led i den kvalificerade brottsutredningsverksamheten. Tidigare benämndes de redovisade metoderna okonventionella spaningsmetoder. För att undvika att man med begreppet okonventionella skulle ge intrycket av att de i sig skulle anses vara otillåtna, och då metoderna blivit mer vanliga och accepterade, talar man i dag i stället om särskilda spaningsmetoder.</p>
<p>Till de särskilda spaningsmetoderna brukar först och främst provokation  hänföras. Med provokation förstås att polisen i sitt brottsbekämpande arbete använder sig av metoden att locka eller utmana någon till en handling eller ett uttalande, som kan vara besvärande eller på annat sätt negativt för denne eller annan i dennes närhet. Metoden används för att man skall få bevisning om planerad eller begången brottslighet. Ibland kan provokationen även syfta till att ett planerat brott skall fullbordas under sådana förhållanden att bevisning om detta kan säkras. En sådan s.k. bevisprovokation är alltså tillåten. Det är däremot inte tillåtet att provocera någon till att begå ett brott som han annars inte skulle ha begått, dvs. att använda sig av s.k. brottsprovokation. Den omständigheten att brottet har provocerats fram fritar emellertid inte från ansvar för brottet.</p>
<p>Som huvudregel vid provokation anses gälla att det skall vara fråga om en stark misstanke om ett grovt brott. Inom ramen för provokation har ansetts falla att polisen köper narkotika. Däremot tillåter svensk rätt i princip inte att polisen såsom en spaningsmetod säljer narkotika.</p>
<p>Med infiltration  har i detta sammanhang brukat avses att en polisman – eller eventuellt en bulvan för polisen – tar tjänst hos någon eller på annat sätt söker ta sig in i dennes verksamhet i syfte att erhålla upplysningar för uppdagande av brott.</p>
<p>I diskussionen kring särskilda spaningsmetoder har man med agentverksamhet  menat en polisverksamhet som bedrivs med polismän vilka utåt sett saknar all anknytning till polisen. Fria spanare  är ett begrepp som har getts en liknande innebörd. Det förekommer exempelvis utomlands att polismän under falsk identitet för lång tid placeras på den illegala narkotikamarknaden för att de skall skaffa allmänna informationer om narkotikasituationen i ett visst område och vidarebefordra dessa till polisen. rekomma att polisen provocerar någon att begå ett brott som han annars inte skulle ha begått.</p>
<p>För det tredje får polisen aldrig av spaningsskäl underlåta att vidta föreskrivna åtgärder mot brott eller en för brott misstänkt person. När en polisman får kännedom om ett brott skall han anmäla detta till sin förman så snart det kan ske. Finns det anledning att anta att ett brott har förövats, skall förundersökning inledas. Dessa regler bör aldrig få åsidosättas även om syftet är att komma åt mycket grov brottslighet. Ett ingripande får dock uppskjutas, så som sker vid en kontrollerad leverans. Med en kontrollerad leverans förstås att de brottsbekämpande myndigheterna inte ingriper mot en transport av narkotika utan att den under myndigheternas uppsikt får fortsätta till mottagaren av narkotikan.</p>
<p>Beslut om särskilda spaningsmetoder skall alltid fattas av åklagare eller polisman i polischefsbefattning och vid en kontrollerad leverans även av en befattningshavare i Tullverket. Stränga krav på dokumentation av vilka åtgärder som vidtas måste upprätthållas.</p>
<p>Slutligen måste alltid en allmän bedömning göras av om metoden är försvarlig med hänsyn till åtgärdens syfte och övriga omständigheter. Därvid måste en avvägning göras mellan å ena sidan den skada och det intrång som metoden medför eller riskerar att medföra och å andra sidan brottets grovhet och de fördelar från bevissynpunkt som står att vinna.</p>
<h2>5.2.4.2 Bör de särskilda spaningsmetoderna lagregleras?</h2>
<p>Under åren har frågan uppkommit om en specifik lagreglering avseende de särskilda spaningsmetoderna. 1982 års narkotikakommission föreslog t.ex. att det i narkotikastrafflagen skulle tas in särskilda regler om provokation och om kontrollerade leveranser. I den proposition där de ovannämnda principerna för de särskilda spaningsmetoderna behandlades delades inte denna uppfattning. Principerna rymdes i den allmänna regel som ger uttryck åt de s.k. legalitets-, behovs- och proportionalitetsprinciperna, dvs. att en uppgift alltid skall verkställas under iakttagande av vad som föreskrivs i lag eller annan författning, att åtgärden skall vara nödvändig och att mindre ingripande alternativ alltid skall prövas samt att de skador eller olägenheter som åtgärden kan medföra inte får stå i missförhållande till syftet med ingripandet. Från regeringens sida såg man inte att särskilda regler i lag härutöver skulle ge någon verklig ledning för polisarbetet. Vidare ansåg man att det skulle te sig egendomligt att meddela speciella bestämmelser för just spaningsverksamhet om t.ex. att polisen inte får bryta mot lagen och att den är skyldig att vidta föreskrivna åtgärder när brott uppdagas. Också förslaget från 1982 års narkotikakommission om att lagreglera två särskilt angivna metoder med sikte på bekämpandet av vissa former av narkotikabrottslighet ansågs inge betänkligheter av olika slag. Bland annat borde man beakta risken för att bestämmelser av detta slag skulle läsas motsatsvis.</p>
<p>Även efter detta uttalande har det framställts önskemål om att man inom ramen för lagstiftningsarbetet närmare skall överväga var gränserna för polisens spaningsmetoder skall gå. Vidare har frågan om att reglera förfarandet med kontrollerade leveranser nyligen aktualiserats vid behandlingen av Sveriges tillträde till den s.k. tullsamarbetskonventionen, den konvention som rör frågor om ömsesidigt bistånd och samarbete mellan tullförvaltningar inom EU:s medlemsstater. Regeringen har i den proposition som legat till grund för tillträdet uttalat att det i det ärendet inte funnits skäl att lägga fram förslag till lagstiftning av metoden med kontrollerade leveranser. Enligt regeringens bedömning kan metoden, så som den används i dag, tillämpas utan att den kommer i konflikt med svensk lagstiftning. Med hänsyn till att åtaganden inte bara aktualiserats i det internationella samarbetet utan även på svenskt territorium, liksom på initiativ av andra svenska myndigheter än Tullverket, anför regeringen att det framstår som nödvändigt att företa en mer grundläggande utredning och analys av behovet och lämpligheten i att genom lagstiftning ytterligare reglera förfarandet med kontrollerade leveranser än vad som varit möjligt i det lagstiftningsärendet.</p>
<p>Narkotikakommissionen kan instämma i att det kan finnas skäl att företa en mer grundlig analys av frågan. Det är enligt kommissionens mening emellertid svårt att se hur en lagreglering kring de särskilda spaningsmetoderna skulle kunna utformas. Inte heller framstår en lagreglering enligt Narkotikakommissionen som vare sig nödvändig eller önskvärd; Narkotikakommissionen delar helt den uppfattning som uttryckts vid behandlingen av 1982 års narkotikakommissions förslag om en lagreglering.</p>
<h2>5.2.4.3 En särskild utredning om de särskilda spaningsmetoderna m.m.</h2>
<p>Från tid till annan uppkommer frågor i den praktiska verksamheten kring de särskilda spaningsmetoderna som skulle behöva få ett klargörande. Dessutom utvecklas de kriminellas metoder ständigt varför det ställs krav på ny teknik och nya metoder som de brottsbekämpande myndigheterna har eller borde ha tillgång till.</p>
<p>Vidare skall här framhållas att Sverige genom olika internationella åtaganden också har att samarbeta med andra länder kring narkotikabrottsbekämpningen och att det internationella samarbetet har intensifierats i och med inträdet i EU. Det finns enligt kommissionens mening anledning att även utifrån ett sådant perspektiv undersöka i vilken utsträckning de särskilda spaningsmetoder som i dag finns medför att Sverige kan anses uppfylla dessa åtaganden. Enligt kommissionens mening måste man här ställa sig positiv till sådana eventuella förändringar som kan krävas för att man på ett effektivt sätt skall kunna bekämpa den grova narkotikabrottsligheten.</p>
<p>Efter att ha sammanträffat med en rad olika företrädare för de myndigheter som arbetar på kontrollområdet får det enligt kommissionens mening i dag anses föreligga ett behov av att se över de särskilda spaningsmetoderna och även andra arbetsmetodfrågor som rör bekämpandet av den grova narkotikabrottsligheten. Det gäller i första hand frågor av rent klargörande karaktär, som t.ex. gränsdragningsfrågor rörande bevis- och brottsprovokation, utländska tjänstemäns medverkan vid olika insatser i Sverige och möjligheterna att erbjuda de personer som på olika sätt samarbetar med polisen ett fullgott skydd. Det finns även ett behov av att utreda om man i dag har tillgång till sådana metoder som svarar mot en effektiv bekämpning av framför allt den grova narkotikabrottsligheten.</p>
<p>Narkotikakommissionen har inte funnit det möjligt att utföra en sådan översyn inom ramen för sitt uppdrag. En översyn kräver – förutom än mer fördjupade kunskaper i ämnet – bl.a. relativt omfattande internationella jämförelser, något som det inte funnits tid</p>
<p>till. Dessutom har kommissionen erfarit att det i dag i det internationella samarbetet inte sällan förs diskussioner om att använda vissa särskilda spaningsmetoder även för andra typer av brott, varför övervägandena lämpligen inte bör begränsas till vad som är lämpligt och rimligt ur narkotikabekämpningssynpunkt.</p>
<p>Narkotikakommissionen föreslår därför att regeringen snarast tillsätter en särskild utredare med uppdrag att göra en sådan översyn. I uppdraget bör ingå att göra en kartläggning av de särskilda spaningsmetoderna – och även andra i spaningsverksamheten använda arbetsmetoder – och hur de tillämpas i dag. Vidare bör eventuella oklarheter såvitt gäller tillämpningen belysas och klargöras. Slutligen bör den särskilde utredaren ta ställning till om det finns ytterligare arbetsmetoder som kan och bör utvecklas för att brottsbekämpningen skall kunna effektiviseras ytterligare. Till den särskilde utredaren bör knytas experter på området från framför allt de myndigheter som har praktisk erfarenhet av arbetet med dessa arbetsmetoder. Mot bakgrund av resultatet av denna utredning bör regeringen därefter ge berörda myndigheter i uppdrag att tillsammans utarbeta riktlinjer för området.</p>
