<h1>Mediernas Vi och Dom</h1>
<h2>Mediernas betydelse för den strukturella diskrimineringen Redaktörer:</h2>
<h2>Rapport av Utredningen om makt, integration och strukturell diskriminering Stockholm 2006</h2>
<h2>Förord</h2>
<p>Utredningen om Makt, integration och strukturell diskriminering tillsattes efter ett regeringsbeslut den 22 april 2004 och har i uppdrag att identifiera och kartlägga mekanismer bakom strukturell/ institutionell diskriminering på grund av etnisk och religiös tillhörighet. Resultaten ska redovisas successivt i syfte att ge underlag för en fördjupad diskussion om och åtgärder mot strukturella hinder för att alla medborgare ska kunna delta i samhällslivet på lika villkor och med samma möjligheter.</p>
<p>Föreliggande rapport granskar den strukturella/institutionella diskrimineringen inom media och är utredningens fjärde publikation.</p>
<p>Media och dess påverkan på den allmänna opinionen har länge studerats inom samhällsvetenskaperna. En del forskare har studerat medias roll för reproduktionen av vedertagna normer och föreställningar som råder i ett samhälle. Dessa vedertagna “normaliteter” påverkar journalisterna på många olika sätt. De allra flesta journalister har socialiserats i ett socialt sammanhang där det råder ett djuprotat vi-och-dem-tänkande som reproduceras genom förskolan, skolan och det etablerade mediala och politiska systemet.</p>
<p>Journalisterna har dessutom gått en utbildning som också förstärker studenternas redan förvärvade normer, värderingar och vedertagna föreställningar om “de andra”. Sedan gör dessa färdigutbildade journalister inträde på den mediala arbetsmarknaden med dess institutionella sammansättning som reproducerar den strukturella/institutionella diskrimineringen.</p>
<p>Media är dock inte en isolerad och självständig aktör som ensam bär ansvaret för reproduktionen av de negativa föreställningarna om “de andra”. Interaktionen och relationer med andra maktcentra, som t.ex. det politiska systemet, utbildningssystemet och marknaden, är bidragande faktorer för den mediala reproduktionen av de etablerade föreställningarna om det “normala vi” och det “avvikande dem” som därmed reproducerar de etniska hierarkierna i samhället.</p>
<p>En rad olika mediala händelser kan exemplifieras där “de andra” å ena sidan, och “vi” å den andra essentialiseras som två väsenskilda grupper med vitt skilda “kulturella egenskaper”. “Vi” görs till det normala, det bekanta och måttstocken för bedömningen av “de andra”. Skillnaderna med och “avvikelserna” från ett föreställt och homogent “vi” görs till centrala värden som ger en händelse nyhetsvärde. Till exempel blir rapporteringen av “hedersmord” och Zlatans “avvikelser”, som diskuteras i denna antologi, och “invandrarnas kriminalitet” viktiga “nyheter” och ges oproportionell plats i svenska medier. Detta följer vad Jacques Derrida kallar åtskiljandets logik. Man skapar två grupper, “invandrare” och “svenskar” och tilldelar dem olika essentiella egenskaper och återskapar därmed det etablerade “vi-och-dem-tänkandet” och de handlingar som följer av detta.</p>
<p>Media är enligt maktutredningen (SOU 1990:44) det tredje maktcentrat i Sverige. En makt som ska kontrollera makten men ofta själv inte underkastar sig samma kontroll för att granska sin roll för reproduktionen av de etniska orättvisorna i samhället. Men bilden är långt ifrån okomplicerad. Inom det mediala området finns det aktörer som motverkar medias vedertagna roll som majoritetssamhällets organiserade röst och försöker förmedla andra perspektiv. Tyvärr är dessa journalister få och agerar oftast i motvind. Skillnaderna är dock inte begränsade till journalisterna utan också mellan olika medier. Det finns vissa etablerade medier som har som sin huvuduppgift att försvara sitt “normala” arbetssätt och reproducera den diskursiva diskrimineringen “med alla medel”. Det finns exempel på dessa medier att hämta i denna rapport.</p>
<p>Under senare år har från många håll hörts krav på ökad “mångfald” inom journalistkåren. Detta måste betraktas som ett positivt steg med förbehåll. Som bidragsgivare till denna antologi visar, följer anställningen av personer med invandrarbakgrund oftast ett bestämt mönster. De etablerade medierna anställer personer med invandrarbakgrund som är beredda att anpassa sig till det “normala” arbetet på redaktionerna. Med andra ord, “de” som är beredda att skriva som “vi” är välkomna inom vissa ramar; kanske som en “invandrarkvot”. Detta fenomen är ett växande inslag i den frekventa rapporteringen av “de andra” och deras problem. En skara av “experter” med invandrarbakgrund som säger vad “vi” vill höra om “dem” utgör idag “invandrarkvoten” som säger “sanningen om de andra”. Deras expertis är oftast begränsad till “deras rötter” som per automatik ger dem”kulturkompetens” och gör dem legitima “sanningssägare”. Det finns otaliga subtila institutionaliserade mekanismer för att reproducera den diskursiva diskrimineringen som utgör en integrerad del i den strukturella/institutionella diskrimineringen. Både den svenska och den internationella forskningen om diskriminering inom mediavärlden visar att vi behöver många flera systematiska studier.</p>
<p>Som redaktörerna i denna antologi föreslår behöver vi systematiska studier med nya frågeställningar som ger oss underlag för att stävja diskrimineringen inom media. Detta behöver specifika satsningar. En av dessa är ökade resurser till forskningen om den strukturella/institutionella diskrimineringen inom media. Som redaktörerna till denna antologi visar, är forskningen om diskriminering inom media ett eftersatt område. Intresset för sådan forskning har av “naturliga” skäl varit sval. Med andra ord, etablerade forskningscentrum och universitet har i huvudsak nonchalerat och i många fall motverkat ett fokusskifte från “de andra” till problem i “våra institutioner och strukturer”. Därför är etableringen av ett forskningscenter med adekvata resurser och fokus på forskning om strukturell/institutionell diskriminering som kan tillhandahålla kontinuerlig kunskap om medias arbetssätt i förhållande till reproduktionen av diskrimineringen av “de andra” ett viktigt steg i rätt riktning.</p>
<p>Vi vill rikta ett varmt tack till Simon Andersson för hans läsning och värdefulla kommentarer.</p>
<h2>1 Introduktion</h2>
<h2>Mediernas makt och betydelse</h2>
<p>Den här boken består av ett antal studier där nyhetsmediernas betydelse för den strukturella diskrimineringen behandlas. Varför är det då relevant att undersöka medierna när man kartlägger den strukturella diskrimineringen i samhället?</p>
<p>Ur ett diskrimineringsperspektiv är medierna intressanta i flera bemärkelser. Som en del av kulturindustrin utgör medieföretagen en mycket speciell typ av organisation som både liknar och skiljer sig från andra industrier. Liksom andra industriföretag är medierna arbetsplatser med en personal vars etniska sammansättning är relevant att studera ur diskrimineringssynpunkt. Över huvud taget har medieföretagen flera gemensamma drag med andra industriföretag och blir alltmer integrerade i näringslivets generella struktur. Samtidigt spelar mediernas utbud en nyckelroll när det gäller att strukturera de bilder och diskurser med vars hjälp människor förstår världen (Golding & Murdock 2000:70). Till skillnad från andra industriföretag producerar medieföretag alltså symboliska varor, medieprodukter vilka genom sin närmast allestädes närvaro i västerländska samhällen har blivit centrala komponenter i människors kommunikativa miljö. En växande del av både vår faktakunskap och våra tolkningar av verkligheten kan därför på goda grunder sägas härröra från medierna, om än på mer eller mindre direkta och komplexa sätt. Inom medie- och kommunikationsvetenskapen har tidigare antaganden om hur medier påverkar människor kritiserats och ersatts av uppfattningen att medierna, snarare än att bestämma vad vi tänker, tycker och gör, har betydelse för våra förståelseramar. Med andra ord utgör medierna en viktig (om än långt ifrån den enda) källa för våra föreställningar om vad som är önskvärt och icke önskvärt, normalt och onormalt, möjligt och orealistiskt (se Asp 2002 resp. Livingstone 1996 för en fruktbar diskussion av mediernas makt i samhället).</p>
<p>I denna medieutbudets påverkanskraft (Asp 2002: 8) är mediernas makt att benämna och klassificera verkligheten den viktigaste komponenten, vilket innebär att mediernas sätt att beskriva och representera denna verklighet blir den viktigaste källan till kunskap om sammanhang som vi själva inte är bekanta med (Hall 1997). Men förutom medieutbudets påverkanskraft rymmer den vida frågan om mediernas makt, som Asp påpekar, ytterligare en delfråga: den om i vilken utsträckning det är journalisterna eller medierna själva som har makten över mediernas innehåll. Sett i ett längre tidsperspektiv anser Asp att det är uppenbart att journalisterna, i jämförelse med andra aktörer som t.ex. politiker, kraftigt har ökat sitt inflytande över den bild som förmedlas i nyhetsmedierna (Asp 2002: 8–9). Denna ökade makt för journalisterna kan vara direkt, som när en reporter väljer att redigera bort vissa intervjupersoner eller utsagor i ett reportage, eller mer indirekt som när andra aktörer, t.ex. politiker, väljer att anpassa sina utspel efter mediedramaturgins krav. Forskare har betecknat detta som medialisering, vilket alltså syftar på att olika aktörer utanför medierna tar hänsyn till medielogiken i syfte att få fördelaktig publicitet (Altheide & Snow 1979; Asp 2002; Ekström & Nohrstedt 1996). Numera finns en hel profession av opinionskonsulter, vilken vuxit snabbt de senaste decennierna och som ger råd åt betalstarka eliter om hur man på lämpligaste sätt utnyttjar medielogiken för sina intressen (Larsson 2005). Denna medialisering är ytterligare en viktig anledning att rikta uppmärksamheten mot mediernas sätt att formulera och sprida opinion om invandring och personer med utländsk bakgrund. Forskningen om invandringspolitiken i Europa har visat att det inte alls är ovanligt att olika eliter antingen aktivt driver eller åtminstone opportunistiskt utnyttjar rasistiska och främlingsfientliga strömningar för att stärka sin maktposition (European Dilemma s. 58; van Dijk 2000). Sverige är som bekant en del av Europa och detta gäller inte minst invandrings- och integrationspolitiken som utvecklats i allt mer främlingsfientlig riktning de senaste åren med en tydlig tendens att se ”invandrarna” själva som diskrimineringens och segregationens orsak (Peralta 2005). Ledande politiker och etablerade partier skaffar sig politiska framgångar genom att spekulera i främlingsfientlighet. Det går inte att bortse från att denna typ av populistisk politisk spekulation utgår från en bedömning av hur medielogiken fungerar, dvs. att strategerna bakom dessa utspel och denna politik kalkylerar med att mediernas publicitet kommer att gynna dem. Därigenom blir medielogiken central för förståelsen av diskrimineringens mekanismer. Huruvida medierna faktiskt ger en positiv inbäddning av främlingsfientliga föreställningar eller ej är en fråga som den här boken försöker besvara.</p>
<p>Teoretiker brukar göra en åtskillnad mellan individuell, institutionell och strukturell diskriminering. Skillnaden mellan de två senare inte självklar och i många fall inte heller fruktbar för forskningen. Vidare gör det sammanflätande förhållandet mellan institutionell och strukturell diskriminering att en empirisk åtskillnad mellan de två formerna nästan är omöjlig. Strukturell och institutionell diskriminering kan definieras som majoritetssamhällets systematiska handlingar av underordning och stigmatiserande definitioner av vissa etniska, religiösa eller invandrargrupper (Kamali 2005). För enkelhetens skull kommer begreppet strukturell diskriminering att användas som en sammanfattande benämning.</p>
<p>Kommittédirektivet för utredningen Makt, integration och strukturell diskriminering definierade begreppet på följande sätt:</p>
<p>Med strukturell diskriminering på grund av etnisk eller religiös tillhörighet avses således i dessa utredningsdirektiv regler, normer, rutiner, vedertagna förhållningssätt och beteenden i institutioner och andra samhällsstrukturer som utgör hinder för att i praktiken uppnå lika rättigheter och möjligheter oavsett etnisk eller religiös tillhörighet. Sådan diskriminering kan vara synlig eller dold och den kan ske avsiktligt eller oavsiktligt (Dir. 2004:54).</p>
<p>En av slutsatserna av den kunskapsöversikt som gjordes inom ramen för Utredningen om strukturell diskriminering, Det blågula glashuset …(SOU 2005:56) är att en form av kulturrasism är den allra vanligaste i Sverige. Den formuleras som stereotypa föreställningar om ”invandrares” och ”svenskars” kulturer i det dessa tillskrivs väsensskilda och oförenliga egenskaper.</p>
<p>Som tolkningsram har strukturell diskriminering flera fördelar. Teorin om strukturell diskriminering riktar uppmärksamheten på rutinmässiga aktiviteter och visar hur dessa kan reproducera ojämlikhet. Strukturell diskriminering är för handen när de institutionella rutinerna systematiskt gynnar en dominant grupps intressen. Dessa rutiner förblir obemärkta och blir inte utmanade p.g.a. allmänt utbredda, oreflekterade kulturrasistiska föreställningar (Downing & Husband 2005: 10–11). Det är dock viktigt att hålla i minnet att inte alla former av strukturell diskriminering är förankrade i rasistiska diskurser. Det finns institutionella praktiker som inte är ämnade att diskriminera, men som ändå har diskriminerande effekter, t.ex. genom tillämpning av normer som utestänger individer och/eller ignorerar individers olika förutsättningar. Men oavsett om den är avsiktlig eller oavsiktlig påverkar den strukturella diskrimineringen olika gruppers över- eller underordnade positioner i samhället.</p>
<p>Eftersom diskrimineringen ofta är omedveten är den nära förbunden med ett förnekande, enligt teorin om strukturell diskriminering. Förnekande av diskriminering är en av de socio-kognitiva mekanismer som bidrar till dess reproduktion. I det kollektiva medvetandet har svenskheten förknippats med föreställningen om Sverige som världsledande i rättvisefrågor (Lappalainen & Lundgren 2004:9). Denna nationella självförståelse låter sig knappast upprätthållas utan förtigande och förnekande av att systematisk diskriminering förekommer inom den nationella gemenskapen.</p>
<h2>Går teorin om strukturell diskriminering att pröva och i så fall hur?</h2>
<p>Forskningen om strukturell diskriminering i allmänhet och kanske i synnerhet i samband med tillsättandet av den utredning till vilken den här rapporten är ett bidrag är kontroversiell. Det kan finnas flera skäl till detta. Ett skäl som är rimligt att diskutera här är kritiken att teorin om strukturell diskriminering ”inte går att falsifiera” (Dagens Nyheter huvudledare 2005-06-14). Denna kritik förtjänar att tas på allvar och vi ska här kortfattat redovisa vår position i denna vetenskapliga fråga.</p>
<p>Kritiken är klassiskt popperiansk. Teorier sanningsprövas inte genom att verifieras empiriskt utan genom att utsättas för svårast tänkbara falsfieringsförsök. Endast de teorier som klarat en sådan prövning ska – tills vidare – behållas, menade Karl Popper (2002). Hans uppfattning hade sin udd riktad såväl mot traditionell positivism som marxism och psykoanalys (jmf. Popper 1981). I det här sammanhanget är det hans kritik mot de senare som är mest intressanta. Han avvisar både marxismen och psykoanalysen för deras inbyggda immunitet mot empiriska falsifieringar genom att de i en eller annan form inbegriper ett antagande om ett ”falskt medvetande”. Enkelt uttryckt menade Popper att anhängare av dessa teorier avfärdar kritiker med att dessa är förblindade av falskt medvetande. Med denna inbyggda ”bortförklaringstes” blev teorierna, enligt Popper, inte möjliga att pröva. De är alltså inte falsifierbara. Dagens Nyheters  ledare hävdar att något liknande gäller för teorin om strukturell diskriminering. Kritiken kan synas bestickande i och med att förnekande av diskrimineringen ingår som en komponent i diskrimineringen enligt denna teori (Kamali 2005). Den dominerande majoriteten förutsätts vanligtvis förneka att någon diskriminering förekommer. Frågan är emellertid om detta gör teorin omöjlig att falsifiera. Och vidare: Hur rimlig är Poppers falsifikationism som strategi för prövning av vetenskapliga teorier?</p>
<p>För att ta den senare frågan först så har mycket kritik riktats mot Poppers uppfattning inom den s.k. Kuhn-Popper-kontroversen vid mitten av 1960-talet från en rad vetenskapsteoretiker (se t.ex. Kuhn 1997; Lakatos 1999; Feyerabend 2000; se även Motterlini 1999). Kritiken mot falsifikationismen har främst gått ut på att den är orealistisk och opraktisk. I korthet har man sagt att teorier behålls så länge man inte har utvecklat bättre teorier, dvs. även om en teori skulle vara falsifierad på någon punkt så förkastas den inte försåvitt inte en alternativ teori med bättre förklaringsvärde finns att tillgå. Ett av problemen med Poppers strategi är att den endast siktar på att göra sig av med falska teorier och att han inte inser att även en bristfällig teori kan vara bättre än ingen alls. Ett annat problem är att Popper inte inser att eftersom empiriska prövningar förutsätter en speciell begreppsapparat och observationsteknik så är det nästintill omöjligt att tänka sig att företrädare för olika konkurrerande teorier skulle kunna enas om hur en prövning skulle gå till som avgör vilken av teorierna som är mest sanningslik. Olika teoretiska paradigm med skilda utgångsantaganden, begrepp och metodologier blir därigenom i praktiken nästintill omöjliga att pröva mot varandra på det sätt som Popper föreställde sig. Den vetenskapsteoretiska diskussionen har sedan Kuhn-Popper-kontroversen gått i pragmatisk riktning. Teorier prövas gradvis och används för den del eller domän av verkligheten som de lyckas förklara. Forskningen får förlika sig med att det finns olika teorier som sällan helt kan ersätta varandra och endast i bästa fall fungerar komplementärt (Alvesson & Sköldberg 1994; Danermark et al 1997; Jensen 2002).</p>
<p>Teorin om strukturell diskriminering får alltså bedömas dels utifrån vilka alternativa teorier som står till buds, dels med hänsyn till i vilken utsträckning den på ett rimligt sätt förmår förklara väsentliga förhållanden i samhället. Såvitt vi kan förstå finns det två huvudkonkurrenter till teorin om strukturell diskriminering. För det första den social-psykologiska teorin om fördomar mot etniska andra. Enligt denna teori är orsaken till diskriminering vissa individers stereotypa negativa föreställningar om Dom andra. Downing och Husband (2005:10) beskriver denna som en ”rötäggsteori” (vår övers.; på engelska: ”rotten apple theory”) i och med att de fördomsfulla individerna antas finnas i alla grupper och uppmärksamheten riktas därför inte mot några institutionella eller politiska orsaker till diskrimineringen eller rasismen. Den andra konkurrerande teorin eller förklaringsperspektivet är teorin om kompetensbrist, en teori som förklarar diskrimineringen med handikapp eller resursbrist hos dem som befinner sig i utanförskapet (Mattsson 2001:244).</p>
<p>Det finns alltså tre olika sätt att förklara diskrimineringen. Diskrimineringens mekanismer utgörs i det första fallet, dvs. enligt teorin om strukturell diskriminering, av aktiv exkludering från majoritetssamhällets sida gentemot de Andra, i det andra fallet av vissa individers och gruppers fördomar och negativa attityder gentemot de Andra och i det tredje fallet av bristande egenskaper och förmågor hos de Andra själva. Att ta ställning mellan dessa tre alternativa förklaringsperspektiv är inte alldeles lätt och i praktiken omöjligt på enbart empiriska grunder, eftersom alla teorierna går att verifiera empiriskt. Ingen, inte heller DN:s ledarskribent, förnekar att det förekommer aktiv exkludering av etniska minoriteter och det finns såväl studier som påvisar utbredda fördomar mot minoritetsgrupperna som att t.ex. språkliga handikapp utgör en försvårande faktor för inkludering i det svenska samhället. Det främsta argumentet för att trots allt tillmäta teorin om strukturell diskriminering större förklaringskraft än de två konkurrenterna är, som vi ser det, att i stort sett hela den svenska invandringspolitiken har utgått från en kombination av de två senare teorierna och därför inriktats mot att bekämpa fördomar hos t.ex. arbetsgivare och krögare samt mot kompensatoriska åtgärder, t.ex. samhällsinsatser för svenskundervisning, boende, arbetssökarkurser osv. Utan att diskrimineringen därför har upphört eller ens minskat (de los Reyes & Kamali 2005). Detta tyder på att det är något allvarligt fel både med teorin om fördomar och teorin om resurshandikapp, vilket inte är detsamma som att säga att teorin om strukturell diskriminering är sista ordet. Men den erbjuder i varje fall en alternativ förklaring som riktar ljuset mot mer grundläggande samhällsförhållanden, som förbises av de två konkurrerande teorierna, och därför är värd att prövas .</p>
<p>Vad kan då medieforskningen bidra med som skulle kunna bredda underlaget för ett ställningstagande beträffande fruktbarheten hos teorin om strukturell diskriminering? Någon heltäckande prövning och jämförelse mellan de två teorierna är knappast något som medieforskningen kan åstadkomma. Det beror på att flera viktiga mekanismer bakom diskrimineringen finns inom andra sektorer av samhället, t.ex. arbetsmarknaden och rättsväsendet, och endast sekundärt påverkas av mediernas verksamhet. Dessutom har medieforskare sällan studerat sådana faktorer som inom medieföretagen skulle kunna förklara förekommande diskriminering, vilket också den här boken avspeglar. Men det är möjligt för medieforskningen att analysera huruvida mediernas verksamhet och utbud bekräftar hypoteser som kan genereras från de alternativa teorierna. Teorin om strukturell diskriminering ger anledning att förvänta sig att kulturella minoriteter övervägande skildras på ett negativt och nedlåtande sätt jämfört med majoritetsgruppen. Enskilda individer som begår brott och missgärningar och avviker från vedertagna normer skulle i de fall de tillhör en minoritetsgrupp, enligt denna hypotes, exempelvis beskrivas som företrädare för hela gruppen som kollektiv, medan något motsvarande inte skulle förväntas i de fall det handlar om individer som tillhör majoritetskulturen.</p>
<p>Såsom teorin om strukturell diskriminering har utvecklats i utredningens tidigare rapporter är det en flernivåteori där kognitiva, samhällshistoriska, politiska och sociala nivåer knyts samman i förklaringen av diskrimineringens mekanismer. Dikotomin Vi och Dom är utgångspunkten och den har sitt ursprung i det socio-kognitiva behovet att skilja mellan den egna gruppen och andra grupper. Historiskt är denna kognitiva mekanism i identitetsskapandet nära sammankopplad med framväxten av nationalstaten och den därmed sammanhängande diskursiva konstruktionen av en nationell identitet. Denna baserades på en dubbel konstruktion: för det första ett förhärligande av egenskaper som projicerades på den egna nationella gemenskapen och för det andra projicering av negativa egenskaper på dem som ej tillhörde gemenskapen. Sammanhållningen i nationalstaten syftar både till gemenskap inåt och sammanhållning utåt. Men rötterna till nutidens identitetskonstruktioner återfinns även hos den europeiska kolonialepokens rasistiska ideologier och exploateringen av främmande folk och naturtillgångar. Detta historiska arv sätter sedan avtryck i dagens främlingsfientliga partier som även influerar de etablerade politiska partierna i en riktning som innebär skärpta krav på personer med utländsk bakgrund, flyktingar och asylsökande. Till skillnad från kolonialtidens i allt väsentligt rasistiskt motiverade förtryck formuleras nutidens främlingsfientlighet i kulturalistiska termer. Det är inte rasblandning som anses vara av ondo utan blandningen av kulturer. Eliternas rasifierande diskurser underblåser inte bara extremisternas diskriminerande praktiker utan även den institutionaliserade diskrimineringen som utövas av myndigheter, företag och organisationer. För att beskriva denna grundläggande kognitiva mekanism insatt i ett historiskt-socialt sammanhang införs termen ”andrafiering”. Masoud Kamali beskriver andrafieringen som en sociokognitiv komponent i nationsbildandet, vilken på en och samma gång upprättar en homogen kollektiv identitet, ett ”folk”, och avgränsar denna identitet från de ”Andra” (Kamali 2005:40 ff.). Samtidigt är det viktigt att inse att diskrimineringens diskursiva mekanismer inte bara – kanske inte ens främst – har med ”bilden av de Andra” att göra utan framför allt med “bilden av Vi” eller med vad som har kallats diskrimineringens ”andra ansikte” (Mattsson 2005:139). Det är just i den kombinerade verkan av dessa två Virespektive Dom-relaterade ”ansikten” som den diskursiva diskrimineringen blir en så stark kraft i samhället att vi kan tala om den som en struktur. Slutligen ska här nämnas vad det betyder att man teoretiskt betraktar diskrimineringens andra ansikte, dvs. i vårt fall svenskheten, som symboliskt objekt. Poängen är att självförhärligandet av den egna kollektiva gemenskapen tillmäts en grundläggande och avgörande betydelse för diskrimineringen av de Andra, vars beständighet i mycket kan förklaras med den flexibilitet, godtycklighet och anpassningsbarhet i förhållande till den aktuella situation och de egna intressena som utmärker bilden av oss själva (Azar 2005). Genom att svenskheten – eller vilken annan identitet som helst – aldrig strikt definieras kan det som betecknas som ”svenskt” variera från den ena situationen till den andra utan att det upplevs som ett problem. Det enda som är fixerat är den självgodhetens lov som är mer eller mindre underförstådd i den diskursiva diskrimineringens praktiker oavsett vilka de Andra för stunden råkar vara.</p>
<p>Det är från dessa teoretiska utgångspunkter som ovan nämnda hypoteser om hur nyhetsmedierna kan antas medverka i diskrimineringen av medlemmarna i etniska minoritetsgrupper kan härledas. Om dessa hypoteser bekräftas av medieforskningen är det ett skäl att ta teorin om strukturell diskriminering på allvar och att överväga sådana åtgärder för att motverka diskrimineringen som tar fasta på dess strukturella orsaker. Men något slutgiltigt ”bevis” för teorins hållbarhet får vi förvisso inte eftersom nya teorier med ännu större förklaringskraft kan komma att utvecklas i framtiden. Skulle däremot hypoteserna inte bekräftas talar detta för att teorin knappast är hållbar. I sig är detta dock inte något ”bevis” för att den konkurrerande teorin är hållbar. För detta krävs ytterligare underlag i form av empiriska belägg, dvs. att den alternativa teorins hypoteser har verifierats. Också vid ett sådant utfall är teorins hållbarhet endast avgjord ”tills vidare”.</p>
<h2>Forskning om medierna i det multietniska samhället</h2>
<p>Medierna i det multietniska samhället kan karaktäriseras som ett forskningsområde inom medie- och kommunikationsvetenskap som länge var tämligen outforskat men på senare tid har expanderat både i Sverige och i synnerhet internationellt. Det är samtidigt ett mycket heterogent område med avseende på teoretiska perspektiv, forskningsobjekt, frågeställningar och metoder (se t.ex. Brune 2002 och 2004, Cottle 2000, Downing & Husband 2005, SOU 2005: 56 för svenska och internationella översikter). Vi har inte för avsikt att här presentera en utförlig genomgång av denna forskning men presenterar nedan några iakttagelser om fältet som helhet. Snarare än att kommentera enskilda studier vill vi belysa en del generella trender och utmärkande drag som vi bedömer som specifikt relevanta för volymens tematik.</p>
<p>Fältet som helhet präglas av en stor obalans med avseende på de delar av mediernas kretslopp som forskningen har fokuserat. I jämförelse med studierna av utbudet , framför allt av nyhetsmediernas representationer av t.ex. etnicitet, rasism, flyktingar, ”invandrare” och integrationsfrågor, är studierna av medieproduktionen  liksom av publiken  och dess reception av medieinnehållet betydligt färre. Enligt den brittiske medieforskaren Simon Cottle speglar detta en obalans som kännetecknar det medie- och kommunikationsvetenskapliga fältet i dess helhet (Cottle 2000: 15). Vi resonerar nedan om några innebörder och konsekvenser av denna obalans.</p>
<p>För det första är avsaknaden av produktionsstudier  problematisk av flera skäl. Dels tenderar den att leda till underteoretiserade analyser av de krafter som både betingar och möjliggör etniska minoriteters medieproduktion. Dels ställer den sig i vägen för en fullständig förståelse av de faktorer som bidrar till såväl etniska minoriteters underrepresentation i majoritetsmediernas arbetskraft som deras missrepresentation i dessa mediers utbud. Dessa faktorer omfattar t.ex. den statliga mediepolitiken, rådande assimilations- och integrationsideologier, kulturella klimat, förändringar i mediesystemets struktur och processer, samt globaliserings- och kommersialiseringstrender (Cottle 2000: 15-17). Denna avsaknad av forskning om medieproduktionen kan också konstateras för Sveriges del. Det råder exempelvis brist på studier om den etniska sammansättningen i majoritetsmediernas personalstyrka, t.ex. på nyhetsredaktionerna. Likaså saknas undersökningar om vad en förmodad underrepresentation av minoriteterna har för konsekvenser och vilka följder en förändring av arbetskraftens sammansättning skulle kunna få för diskrimineringen (SOU 2005: 161).</p>
<p>För det andra är även den relativa  avsaknaden av publikstudier  problematisk. Studier av etniska minoritetspubliker  är fåtaliga och detta beror enligt Cottle på en institutionell (akademisk) logik som länge ignorerade vad dessa grupper kunde tänka, vilja eller säga om medieutbudet och mediernas relevans för deras vardagsliv. De senaste årens förändrade mediesituation med alltmer fragmenterade marknader och ökande konkurrens mellan medierna har dock lett till att medieföretag har börjat göra marknadsundersökningar av minoriteters mediesmak. Parallellt med detta kan konstateras ett ökande intresse för receptionsstudier inom den akademiska forskningen sedan början av 1990-talet, vilket resulterat i studier av meningsskapande processer i förhållande till identitetsskapande och föreställda gemenskaper (Cottle 2000: 23–24). För Sveriges del konstaterar Ylva Brune att det saknas systematiska studier av hur människor med olika etnisk och social bakgrund uppfattar en svensk nyhetsrapportering som bl.a. berör deras förhållanden. Hon gör dock iakttagelsen att i undersökningar som bl.a. behandlar flyktingars integration och ungdomars identitetsarbete uttrycks uppfattningen att svenska nyhetsmedier ensidigt och återkommande producerar bilder av vissa länder, kulturer, religioner och personer från dessa länder som är nedvärderande och stereotypiserande samt att dessa bilder har både sociala konsekvenser (dvs. konsekvenser i det praktiska livet, såsom hur någon bedöms som arbetssökande) och mentala konsekvenser för den egna självbilden (Brune 2004: 14). Ulrika Olausson som svarat för ett kapitel i den här boken har dock nyligen lagt fram en avhandling som är unik i det den bland annat studerar hur olika etniska grupper ser på medierna i anslutning till några aktuella krishändelser (Olausson 2005).</p>
<p>Låt oss nu skifta fokus till majoritetspubliker  och frågan om journalistikens betydelse för den offentliga debatten och människors sätt att tänka och tala. Brune konstaterar att det i den litteratur som handlar om medier, rasism och etniska relationer i västerlandet ofta tas för givet att det finns viktiga samband mellan nyheternas verklighetskonstruktioner och medborgarnas verklighetsuppfattningar och handlingsmönster, men att det samtidigt finns få empiriska studier av hur dessa samband mer exakt ser ut. Hon anser dock att de befintliga studierna ger stöd för antagandet att nyheterna medverkar i att upprätta diskursiva ramar för hur flykting- och invandrarfrågor artikuleras och förstås i det offentliga samtalet och bland medborgarna (Brune 2004: 11ff). Bristen på empirisk forskning på detta område har även påtalats av utredningen om strukturell diskriminering (SOU 2005: 56, s. 161).</p>
<p>För det tredje, när det gäller medieutbudet  noterar samma utredning att den forskning som i och utanför Sverige fokuserat på de bilder av ”invandrare” och ”svenskar” (eller andra nationaliteter) som förmedlas av medierna pekar i en tydlig riktning: ”Medierna är dels etniskt homogena, dels en mycket central arena och aktör i skapandet av å ena sidan stigmatiserande, ofta rasistiska stereotyper om invandrare och å andra sidan en positiv bild av Sverige och majoritetsbefolkningen.” (SOU 2005: 56, s. 127) Enligt utredaren tycks de svenska studierna enhälligt visa att svenska medier, liksom medier i andra länder, rutinmässigt återskapar en övergripande Vi och Dom-indelning som följer etniska linjer och att detta sker genom att gruppen ”invandrare” rutinmässigt förknippas med negativa företeelser såsom brottslighet och könsförtryck (SOU 2005: 56, s. 127–128). Det kan emellertid tilläggas att den svenska medieforskningen inom detta område är teoretiskt heterogen och att teorin om den strukturella diskrimineringen är underutnyttjad av medieforskarna.</p>
<p>Föreliggande antologi motsvarar rätt väl forskningsläget nationellt och internationellt. Det är innehållsanalytiska studier av nyhetsmaterial som dominerar. Dessa spänner över ett brett spektrum av genrer från inrikes-, ekonomi- och brottsjournalistiken samt rapporteringen om ett ”hedersmord”, via kultur-, nöjes- och konsumentnyheter till sport- och krigsjournalistik. Genom fokuseringen på utbud från olika tidsperioder möjliggör även somliga kapitel jämförelser över tid varigenom förändringstendenser görs synliga. Dessutom ingår i boken en organisationsstudie och en publikstudie. Den förra fokuserar på mediearbetare med utländsk bakgrund och deras situation och position i majoritetsmedier. Den senare undersöker hur människor från både majoritetskulturen och minoritetsgrupper förhåller sig till utbudets inkluderande och exkluderande mekanismer. Antologins bidrag tillämpar begrepp och tolkningsramar från teorin om strukturell diskriminering, vilket möjliggör en förståelse av både institutionella och ideologiska förhållanden bakom mediernas roll för diskrimineringen. Flera av författarna konstaterar vissa tendenser i positiv riktning och hävdar att förändringar är möjliga.</p>
<h2>Bokens bidrag</h2>
<p>Svensk medieforskning har som redan noterats producerat relativt lite säker och övergripande kunskap om förekomsten av mediearbetare med utländsk bakgrund i majoritetsmediernas personal samt hur de fördelar sig på t.ex. medieformer och företagstyper. Detsamma gäller för dessa mediearbetares uppfattningar och upplevelser av sin situation och position på arbetsplatsen samt om de anser sig vara utsatta för diskriminering. Leonor Camauër presenterar i sitt kapitel en intervjuundersökning med tio mediearbetare med utländsk bakgrund, i syfte att ur deras berättelser frilägga eventuella mekanismer för strukturell diskriminering inom majoritetsmedierna. Studien identifierar sex olika typer av diskrimineringsmekanismer. Tre av dessa, mekanismer vid rekrytering, anställningsformer samt kollegors och chefers behandling av mediearbetare med utländsk bakgrund, har det gemensamt att de huvudsakligen har effekter på den individuella mediearbetaren. De tre andra typerna, ghettoisering av mångfaldsredaktioner och verksamheter, styrning av det journalistiska arbetet samt förnekelsemekanismer, är mekanismer som både har konsekvenser för individen samt för det journalistiska arbetet och dess produkter. Viktiga effekter av dessa mekanismer är exkludering eller villkorad inkludering och att de bidrar till reproduktionen av andrafiering. Vidare finner Camauër att mediearbetare vid både public service och privata företag överlag uttrycker en desillusionerad inställning till medieföretagens mångfaldsarbete och mångfaldspolicies. Man betonar den stora diskrepansen mellan retorik och praktik, långsamheten och de ringa resultaten. Camauër pekar dock på vissa hoppingivande tendenser i medieföretagen som ökad medvetenhet om diskrimineringen och ett sökande efter alternativa sätt att gestalta verkligheten. Hon drar slutsatsen att dessa tendenser, kombinerade med ett mediepolitiskt stöd och ett ökat tryck från den mediekritiska debatten, kan  bereda marken för en process av omvärdering av invanda journalistiska värderingar och rutiner. Kapitlet avhandlar också frågan om varför det är viktigt att fler mediearbetare med utländsk bakgrund blir verksamma i majoritetsmedier, vilket diskuteras utifrån både teoretiska utgångspunkter och empiriska indikationer.</p>
<p>Mediernas och journalistikens betydelse för diskriminering i olika avseenden, dvs. både könsmässigt och etniskt och vad gäller sexuell läggning, är en fråga som debatterats återkommande under åtminstone något decennium, vilket bland annat har lett till att medieföretagen och journalistkåren tagit initiativ för att öka mångfalden bland personalen och motverka diskriminerande stereotypa skildringar av t.ex. etniska minoriteter. Publicistklubbens årsbok 2005 har titeln Förändringstid  för att markera ambitionen att journalistiken lever upp till kraven i ett multietniskt samhälle. Detta är utgångspunkten för Ylva Brune som i sitt kapitel analyserar hur tre storstadstidningar under några veckor våren 2005 beskrev det svenska, etniskt heterogena samhället i ett antal olika genrer. Skiljer sig journalistiken i dag från hur den såg ut tidigare, är hennes frågeställning. Hennes resultat är både positiva och i vissa avseenden nedslående. Hon vänder troligen upp och ner på vissa förutfattade meningar om hur s.k. kvalitetspress skiljer sig från kvällspress och nyhetsjournalistik från sportjournalistik med avseende på etnisk diskriminering. Brune konstaterar att mediebilden av ”Dom” och ”Vi” undergår vissa förändringar som genomgående framstår som positiva utifrån ett mångfaldsperspektiv. I synnerhet om vi begränsar tidshorisonten till det senaste decenniet. Ur detta perspektiv befinner journalistiken sig av allt att döma i en ”förändringstid”. Men inom s.k. ”hårda” genrer som traditionellt åtnjutit hög status, såsom inrikes och ekonominyheter, liksom i brottsjournalistiken är bilden huvudsakligen negativ, eftersom de Andra sällan förekommer som auktoritativa källor men däremot ofta figurerar som brottsmisstänkta och kriminella. Brune tycker sig dock se en tendens till inkludering i mer mjuka genrer som kultur-, nöjes- och konsumentjournalistiken, vilka fått allt större utrymme på senare tid. I dessa genrer tenderar etniska minoriteter att behandlas på i stort sett samma sätt som andra ”vanliga människor” och utan att stigmatiseras. Detsamma tycks gälla sportjournalistiken, en genre där sportidoler med utländsk bakgrund varit vanligt förekommande sedan länge. Inkluderingsstrategier kan dock ibland spela med stereotyper och om de inte kopplas till ett förhållningssätt som utgår från mänskliga rättigheter riskerar de enligt Brune att endast åstadkomma en sorts kosmetisk inkludering.</p>
<p>I Gunilla Hulténs bidrag anläggs ett historiskt perspektiv på hur i första hand den svenska lokalpressen skildrat ”invandrare” och invandring under perioden 1945–2000. Hon bygger sina resultat på ett stort material – totalt ca 1800 artiklar från fyra tidningar – som också ligger till grund för en avhandling. Genom att analysera tidningstexterna mot bakgrund av den aktuella invandringspolitiken och dess grundläggande idéer visar Hultén hur intimt relaterade journalistiken är med de officiella politiska strömningarna. Journalistiken framstår som statsmaktens lyhörda följeslagare men också som dess tribun. Från denna förmedlar journalisterna ”tankar för dagen” och medverkar genom denna förmedling till befästande av kollektiva tankemönster och förhållningssätt. Men bakom invandringspolitikens konjunkturer som pressen så följsamt återger skönjer Hultén ett mer beständigt inslag. Det är klangen från folkhemmets trygga gemenskap från tiden innan och före. På detta sätt tar sig mediernas rekonstruktion av den nationella gemenskapen skiftande form vid olika tidpunkter samtidigt som de oavbrutet utgör ett fundament för den föreställda nationella gemenskapen. Under andra världskriget tog Sverige emot ca 200 000 flyktingar och mot slutet av kriget började myndigheterna se dessa som lösningen på arbetskraftsproblemen inom jordbruket och industrin. De var en resurs för det svenska samhället och de skulle göra rätt för sig – det var ledtemat i lokalpressen från 1945 och vidare under 1950-talet. Samtidigt betonas hur de invandrade utlänningarna i gengäld får del av det svenska välståndet. Förutsatt att de anpassar sig till de skötsamhets- och flitighetsideal som förutsätts utmärka folkhemmet. På 1970-talet upphör arbetskraftsinvandringen praktiskt taget helt på grund av skärpta regler och sedan dess handlar invandringen om flyktingar och deras anhöriga. ”Invandrare” blir nu ett begrepp och invandringspolitikens mål anges som jämlikhet, valfrihet och samverkan. I pressen är det samhällets insatser för att förverkliga dessa mål som står i centrum såsom språkkurser, daghem, hemspråksundervisning osv. Från slutet av 1980-talet ökar antalet asylsökande kraftigt, främst från konflikterna på Balkan. Främlingsfientliga åsikter får genomslag i en lokal folkomröstning i Sjöbo 1988 och Ny demokrati kommer in i riksdagen 1991. Hatbrott mot utlänningar blir vanligare, vilket får stor uppmärksamhet i medierna. I lokalpressen anar man en vilja att lyfta fram det positiva med invandringen. Bland annat i reportage om hur invandrarnas matkultur berikar den svenska matkulturen förmedlas en bild av det inbjudande mångkulturella svenska samhället.</p>
<p>Marcus Johansson tar sig också an lokalpressens rapportering av ”invandrare” och invandring. Även i hans studie är perspektivet historiskt. Johansson studerar hur representationen av personer med utländsk bakgrund har förändrats mellan 1980 och 1999 i två lokaltidningar i Örebro: Nerikes Allehanda  och Örebro-Kuriren. Kapitlet redovisar resultaten både från en kvantitativ analys av i vilken utsträckning som personer med utländsk bakgrund betraktas som resurs eller problem och från en kvalitativ analys där såväl språkbruk, förklaringsperspektiv, stereotyper och relationen till invandringspolitiken studeras. Den helt övervägande delen av artiklarna i det två örebrotidningarna (83 procent) skildrar ”invandrare” som problem. Johansson konstaterar att den negativa bilden av ”invandrarna” ökar i takt med att de blir flera. Detta är särskilt påfallande i artiklar där personer med utländsk bakgrund beskrivs som kollektiv. Ökningen av problemrelaterade beskrivningar är här konstant under hela undersökningsperioden. Liksom i Hultén studie finner Johansson att rapporteringen är hierarkiserad, den skildrar personer med utländsk bakgrund som underlägsna den etniska majoriteten. Detta sker i vissa fall mycket aktivt genom tydliga ställningstaganden och värderingar också i nyhetsartiklarna. Det är bara i undantagsfall som etniska minoriteter får representera sig själva. Däremot visar också Johansson att den lokala politiska eliten ofta kommer till tals och även får tala både om och för de personer som har utländsk bakgrund.</p>
<p>Andrafieringen, dvs. att ”de Andra” exkluderas från den egna gemenskapen vilken beskrivs som ifrågasatt eller hotad av deras närvaro, kommer till uttryck i åtskilliga reportage. Johansson belyser t.ex. hur kontrasterande termer används i lokalpressens konstruktion av det svenska respektive det främmande – termer som genomgående framställer det förra som mer värt än det senare. Termen ”invandrare” används ofta oreflekterat och kopplas till kostnader för samhället, bostadsområden med sociala problem och segregering. Lokala politiker får okritiserat framträda med uttalanden om att en begäran om muslimsk friskola är ”extravaganta grejor” som drabbar kommunens ekonomi. Ett internt bråk inom en minoritetskyrka slås upp stort i båda lokaltidningarna och den svenska kyrkan och polisen beskrivs som fredsmäklare. Genomgående finner Johansson exempel på hur lokaljournalistiken ger ett passivt stöd till majoritetskulturen och den rådande maktstrukturen.</p>
<p>Vissa händelser äger en unik förmåga att ställa på sin spets föreställningar och debatter om ”invandrar”- och mångfaldsfrågor. Mordet på Fadime Sahindal den 21 januari 2002 hör onekligen till dessa. Händelsen gav upphov till ett omfattande mediepådrag där frågor om kultur och kulturskillnader stod i fokus. I sitt kapitel studerar Pia Strand Runsten ett urval nyhetsinslag och samhällsmagasin som sändes i Sveriges Television i direkt anslutning till mordet. Med diskursanalytiska metoder undersöker författaren hur händelsen gestaltades samt vad denna gestaltning säger om de inblandade och deras kultur respektive Sverige och dess kultur. Analysen pekar på tydliga stigmatiserande och dikotomiserande drag i bevakningen av mordet. Strand Runsten finner i sitt material starka polariseringar mellan ”Vi” och ”Dom”, mellan den svenska/västerländska och den kurdiska/österländska kulturen, vilka framställs som vitt skilda och oförenliga. Ett centralt tema i rapporteringen om mordet utgörs av kulturen kring hedersmord. Författaren visar att mordet tolkas nästan uteslutande i kulturella termer varvid den svenska kulturen framställs som den rätta och goda, som hederlig, rättvis, jämställd, handlingskraftig och beskyddande. I gestaltningen av Dom antyder bevakningen att ”invandrare” inte vet, eller inte bryr sig om, vilka normer som gäller i Sverige och att de därför gör som de vill. Vanligt förekommande i materialet är också att minoritetsbefolkningens åsikt betraktas som mindre tillförlitlig, tillmäts ett lägre nyhetsvärde och efterfrågas sällan i någon större utsträckning. Ytterligare en dikotomi har att göra med gestaltningen av könsförtrycket. Det könsförtryck som förekommer i Sverige betraktas som onormalt medan samma förtryck framställs som en legitim företeelse i andra kulturer. Det sker genom inslagens/ programmens diskursiva konstruktion av könsförtryck som en kulturell handling där patriarkala strukturer anses förekomma endast inom vissa kulturella ramar och nationella gränser. Enligt samma logik gestaltas unga kvinnor med utländsk bakgrund generellt som förtryckta, passiva, okunniga och isolerade.</p>
<p>I sitt kapitel om sportjournalistik noterar Göran Eriksson att sport utgör en kultursfär där översvallande känslouttryck för det nationella nästan är norm och att denna journalistiska genre i sin egenskap av medskapare och uttolkare av idrottsevenemang spelar en central roll i sammanhanget. Härmed riktas strålkastarljuset mot diskrimineringens andra ansikte, majoritetskulturens skapande av en idealiserad ”Vi”-gemenskap. Författaren undersöker det språkbruk och de konventioner som används vid bevakningen av idrottsevenemang och hans material består av Aftonbladets  och Expressens  sportbilagor från två stora mästerskap åren 2004 respektive 2005. En utgångspunkt för studien är att sportjournalistiken kan upprätthålla föreställningar om vad som är ”svenskt”, men samtidigt bidra till en andrafiering genom att peka ut det/dem som inte tillhör den nationella gemenskapen. Ett av studiens resultat är att sportjournalistiken bidrar till en tydlig gränsdragning mellan Vi och Dom, med avseende på dels andra nationer, vilka kan framställas som något som hotar det svenska utifrån, dels ett hot som kommer inifrån, vilket reproducerar dikotomin ”svensk-invandrare”. Genom språkbruk och andra konventioner skapar sportjournalistiken nationella hjältar och en bild av ett gemensamt förflutet, och den framhåller en förankring i familj och vardagsliv i Sverige som betydelsefullt för framgångarna. Vidare noterar Eriksson att både ursprungssvenskar och svenskar med utländsk bakgrund kan inkluderas i det lyckorus som frammanas av medierna vid svenska sport- och idrottsframgångar. Hjältarna hyllas oberoende av identitet. Men denna öppenhet har samtidigt en illusorisk karaktär eftersom andrafieringens Dom och Vi-dikotomi dels ligger till grund för sportjournalistikens förgivettagna banala nationalism, dels även strukturerar polariserade karaktärsskildringar av ”hjältar” med olika etnisk identitet inom den kollektiva svenska gemenskapen. Således kan sportjournalistik på ett ytligt plan innesluta alla, men den har också en tendens att inordna människor i kategorin invandrare, vilken sätts i ett motsatsförhållande till det svenska. Genom sådana dikotomier reproducerar genren tankar och språkbruk som upprätthåller strukturell diskriminering.</p>
<p>Krigsjournalistiken är en specialgren inom nyhetsjournalistiken och dessutom ursprunget till journalistiken som institution. I sin genomgång av forskningen om främst svenska mediers rapportering från krigen från och med Gulfkriget 1990–1991 konstaterar Stig Arne Nohrstedt att svenska medier genomgående präglats av en identifiering med västvärlden och därmed också varit mottagliga för supermakten USA:s krigspropaganda. Den amerikanska propagandaapparatens styrka och den internationella dominansen av medier med hemvist i USA har resulterat i en krigsrapportering som måste betecknas som osjälvständig i förhållande till Washington trots att kritiska röster inte har saknats i de svenska medierna. Detta beroende och denna identifiering med USA som västvärldens och demokratiernas ledande företrädare blir särskilt tydlig vid en analys av hur krigets offer skildras i rapporteringen. De offer och det lidande som den egna sidan i konflikterna drabbas av har alltid högst prioritet som ”värdiga offer”. Det är dem journalistiken visar empati och medkänsla medan offren på den andra sidan antingen förbigås med tystnad eller skildras opersonligt och distanserat. Men detta betyder inte att inget har förändrats i svensk krigsjournalistik sedan Gulfkriget. Även om denna grundläggande struktur av inkludering/exkludering beträffande offerbilden inte har försvunnit så har ensidigheten minskat. Jämfört med mediebilden av det ”kliniska kriget” i samband med Gulfkriget som helt enkelt ignorerade tiotusentals om inte hundratusentals civila offer på den irakiska sidan var rapporteringen från Kosovokriget, Afghanistankriget och Irakkriget betydligt mer balanserad i termer av ”värdiga” och ”ovärdiga” offer. Medlidandet omfattade också offren för USA:s och andra väststaters krigföring. Denna trend mot en starkare och mer universell fokusering på civila offer i medierna finns sannolikt inte bara inom svensk krigsjournalistik och hänger bland annat samman med förändringar inom det globala medielandskapet. Framför allt har etablerandet av al-Jazeera som en viktig konkurrent till CNN och BBC inneburit att kriget mot terrorismen inte går att skildra som ett ”kliniskt krig” i några fria medier utanför USA. Samtidigt har denna trend framkallat det kanske största hotet mot krigskorrespondenterna och krigsjournalistiken hittills, nämligen USA-administrationens allt tydligare policy att stoppa ofördelaktig rapportering med vapenmakt.</p>
<p>Ulrika Olausson utmanar i sitt kapitel förståelsen av den nationella televisionen, och i förlängningen de nationella medierna, som barden, som en starkt sammanhållande social ritual. Hon riktar analysen av gruppernas meningsskapande på diskrimineringens andra ansikte, dvs. processerna av inneslutning i en föreställd svensk gemenskap, och beskriver sedan hur den banala nationalismen samtidigt fungerar exkluderande för vissa minoritetsgrupper. Vad betyder då denna mediebild av ”de Andra” för diskrimineringen i Sverige? Olausson visar att mediediskursernas inkludering/ exkludering av olika identiteter i den svenska kollektiva gemenskapen får betydande konsekvenser för de andrafierings-mekanismer som framkommer vid fokusgruppsintervjuer i anslutning till tre krisartade händelser, dvs. branden i en ungdomslokal i</p>
<p>Göteborg 1998, Kosovokonflikten 1999 och Göteborgskravallerna 2001. Genomgående framgår en identifiering med en banal-nationalistisk Vi-konstruktion hos intervjugrupperna med ursprungssvenska medlemmar, en konstruktion som finns tydligt representerad i medierapporteringen. Man bekymrar sig i dessa grupper för hur Sveriges renommé skulle påverkas av uppgifterna om att branden var anlagd av rasister. På liknande sätt anammade medlemmarna av majoritetsgemenskapen mediernas bild av svensk humanitärt engagemang i Kosovokonflikten respektive upprördhet, för att inte säga hatiskhet, över att bilden av Sverige smutsats ned av kravallerna i Göteborg. En reaktion som förklaras av mediernas fokusering på demonstranternas våldsamma metoder. Kravallerna och även polisvåldet fick i medierapporteringen en stark koppling till utländska aktivister som hotade den svenska gemenskapen och samhället. Hos intervjupersoner med utländsk bakgrund skapade mediernas banala nationalism en motreaktion och ett förstärkande av upplevelsen av exkludering från majoritetssamhället. Identifieringen med utanförskapet i grupper som känner sig missrepresenterade i medierna aktualiserades när självbilden ”frontalkrockade” med mediernas bild. Mediernas betydelse för diskrimineringen handlar följaktligen inte om någon mekanisk påverkanseffekt utan tvärtom om att deras innehåll aktualiserar och understöder de polariserande andrafieringsmekanismer som skapar förutsättningar för diskrimineringen. Olausson argumenterar för att denna polarisering endast kan motverkas om medierna kan anta utmaningen att fungera som diskursiva bryggor som gör det möjligt för minoritetsgrupperna att bli jämställda deltagare i det offentliga samtalet.</p>
<h2>Vad säger resultaten om hållbarheten hos teorin om strukturell diskriminering?</h2>
<p>Starkt förenklat finns det tre huvudsakliga sätt att förklara den etniska diskrimineringen. Den kan antingen förklaras av institutionella och strukturella faktorer eller av vissa individers fördomar eller, slutligen, av begränsade resurser och kompetens hos de diskriminerade själva. Innan vi allra sist i denna introduktion lämnar några förslag till åtgärder diskuteras frågan vad rapportens resultat säger om förklaringsvärdet hos dessa (delvis) konkurrerande förklaringsperspektiv. Som framgick ovan intar vi en pragmatisk hållning till frågan om vilken teori som är mest sanningslik. Mycket talar för att det är ofruktbart söka efter teorin med stort T. I stället torde det vara rimligare och mer konstruktivt att försöka bestämma det relativa förklaringsvärdet hos de föreslagna teorierna genom att ringa in vad var och en av dessa teorier närmare bestämt kan förklara. Ser man det så behöver man inte slutgiltigt förkasta något av förklaringsalternativen utan kan ta vara på varje teoris bidrag till att förklara diskrimineringen. Såväl teorin om fördomar mot Dom andra hos majoritetsgruppens ”rötägg” som teorin om resurshandikapp hos minoritetsgruppernas medlemmar har otvivelaktigt ett visst empiriskt stöd. Förvisso finns det ett visst antal individer som utmärker sig genom extrema uppfattningar om ”invandrare” och även i handling kan utgöra ett tydligt hot mot de människor som de avskyr. Men dessa ”rötägg” skulle inte ha den betydelse de har i dag om det inte vore för de eliter och samhällsinstitutioner som på olika sätt ger dem bekräftelse – genom att utpeka ”de Andra” som själva skyldiga till sitt utanförskap eller som ovärdiga att upptas i den svenska gemenskapen (jfr. Jonsson 2005; Brøgger m.fl. 2005). Teorin om resurs- och kompetenshandikapp kan förklara vissa av de hinder för integration som möter minoritetsgruppernas medlemmar, men inte varför t.ex. det utländskt klingande namnet eller utseendet leder till diskriminering av dem på arbetsmarknaden eller av rättsvårdande myndigheter. Vår slutsats är därför att teorin om strukturell diskriminering är ett komplement till de andra teorierna, vilken på ett mer grundläggande och övergripande sätt förklarar diskrimineringens orsaker. Den ger också ett bättre underlag för att förklara mediernas betydelse för diskrimineringen. Enbart förekomsten av eventuella enskilda ”rötägg” inom journalistkåren torde inte förklara varför de goda och seriöst menade intentionerna om ökad mångfald inte har förverkligats i större utsträckning än de har. Inte heller kommer man särskilt långt med att hänvisa till olika slags resurssvaghet, t.ex. språkförmåga, hos minoritetsmedlemmarna om man vill förstå varför bilden av Dom är så genomgående negativ. Det är ju trots allt i huvudsak journalister med en etnisk tillhörighet till majoritetsgruppen som gör dessa reportage – inte invandrarna eller flyktingarna själva. Däremot lyfter teorin om strukturell diskriminering, till vilken vi här för enkelhetens skull också räknar underteorierna om banal nationalism och svenskheten (eller vilken som helst nationalidentitet) som symboliskt objekt, fram förklaringsmekanismer som förefaller oundgängliga för en djupare förklaring av hur medier och journalister oavsiktligt bidrar till diskrimineringen. Dessutom tillför teorin om strukturell diskriminering ett makt- och intresseperspektiv som saknas i de två andra förklaringsperspektiven, vilket innebär att den kan betraktas som en mer utvecklad samhällsteori. Det förhållandet att denna teori också inbegriper ett förnekelse-element (se ovan) innebär inte att den är omöjlig att falsifiera. Men en prövning av dess hållbarhet måste göras med hänsyn till hur långt denna teori kommer jämfört med de andra konkurrerande teorierna när det gäller att förklara diskrimineringen. Det kan aldrig vara tillräckligt att endast granska en teori utifrån kriteriet om den innehåller något antagande om falskt medvetande eller ej.</p>
<p>Sammanfattningsvis kan vi konstatera att studierna i den här rapporten bekräftar antagandet att medierna bidrar till den strukturella diskrimineringen genom sin banala nationalism och den diskursiva konstruktionen av berättelser om relationerna mellan olika etniska grupper, vilken utgår från andrafiering som ett grundläggande element. Påfallande ofta bygger medierapporteringen på en dikotomi mellan ett kollektivt Vi med fördelaktiga karaktärsdrag och egenskaper och ett Dom med i huvudsak motsatta drag och egenskaper. Detta hindrar dock inte att förändringar i positiv riktning kan skönjas. Medvetenheten om bristande mångfald inom medieföretagen har spritt sig och ett antal företag har genomfört eller i varje fall startat satsningar för att bredda den etniska sammansättningen hos personalen. Insikten om att också rapporteringens innehåll i många sammanhang – främst kanske brottsjournalistiken – lider av stigmatiserande och diskriminerande skildringar av etniska minoritetsgrupper har också fått visst genomslag i professionen. Inom en del redaktioner för man t.ex. diskussioner om alternativa sätt att gestalta minoritetsgrupper och om integrationsprojekt. Och ser man till intentionerna finns det knappast anledning att ifrågasätta journalistkåren i allmänhet. Många journalister försöker lyfta fram diskrimineringen av etniska minoritetsgrupper och belyser orättvisorna och utanförskapet. Extrema gruppers rasism och främlingsfientlighet utsätts för kritisk granskning. Men fortfarande förekommer rutinmässigt förringande uttryck och stereotypa bilder i alltför stor utsträckning för att journalistiken ska kunna friskrivas från ansvar för diskrimineringen. Främsta orsaken till att de vanligtvis goda intentionerna inte förverkligas ligger sannolikt i den banala nationalismens normalitet. Det är bristen på institutionaliserad självkritik och reflektion över normer och rutiner i den dagliga verksamheten som utgör det största hindret för att förverkliga en icke-diskriminerande och mångfaldspräglad journalistik. För att medier och journalister ska stimuleras att ta sitt ansvar krävs kontinuerlig genomlysning av hur etiken hanteras i praktiken. Endast om publiken, dvs. medborgarna, får en chans att ta ställning till de normer och den praxis som styr redaktionernas och journalisternas dagliga arbete kommer det att utvecklas en professionell etisk debatt värd namnet (Ekström & Nohrstedt 1996). Detta gäller också för diskussionen om mediernas betydelse för diskrimineringen av etniska minoritets- och andra underprivilegierade grupper.</p>
<h2>Förslag till åtgärder</h2>
<p>En allmän slutsats från rapportens genomgång av svensk medieforskning om medier och strukturell diskriminering är att kunskapen är bristfällig. Insatser är särskilt angelägna i syfte att fylla ut kunskapsluckorna beträffande den strukturella och institutionella diskrimineringen i medieföretagens organisation och produktion samt beträffande utbudets konsekvenser för publikens föreställningar och den allmänna debatten. Vi föreslår följande: 1. Att förstärka forskning och kunskapsbildning inom området medier och strukturell diskriminering, där behovet är särskilt stort av ytterligare kunskap om diskriminerande förhållanden i vad som avser dels medieföretagens rekrytering och produktion, dels medieutbudets betydelse för publikens reception och attityder. Sådana insatser kan handla om att särskilda forskningsmedel avsätts och fördelas via forskningsråden och som uppdragsforskning. 2. Att ett fristående forskningsinstitut med inriktning på bl.a. medier och strukturell diskriminering inrättas, vilket skulle genomföra kontinuerliga uppföljningar på beställning av DO, Jämo, PO, PON, Granskningsnämnden för radio och TV och/eller medieföretagens branschorganisationer. 3. Att en kommitté tillsätts med uppdrag att ta fram konkreta förslag baserade på konsekvensanalyser av a) hur presstödet skulle kunna utformas för att motverka diskriminering i medierna, t.ex. genom att presskommitténs förslag om årlig redovisning av jämställdheten inom pressföretagen kompletteras med motsvarande vad gäller etnisk diskriminering; b) hur journalistutbildningarnas rekrytering kan breddas samt hur kursinnehåll och praktikmöjligheter kan förändras för att motverka diskriminering och främja integration, en fråga som redan uppmärksammats av journalistutbildningarna och där en nationell kunskaps- och erfarenhetsbank kunde utgöra en viktig resurs; c) hur fortbildningen av journalister kan förändras i samma riktning; och d) hur medieföretagens antidiskrimineringsarbete kan stödjas och systematiskt utvärderas.</p>
<p>Det är dock viktigt att komma ihåg att medierna bara utgör en av samhällets många institutioner och att integrerade institutioner endast utvecklas och stärks i integrerade samhällen.</p>
<h2>2 Mediearbetare med utländsk bakgrund och majoritetsmediers diskrimineringsmekanismer</h2>
<p>Leonor Camauër</p>
<h2>Inledning</h2>
<p>Mediearbetare med utländsk bakgrund, i synnerhet de med utomeuropeisk bakgrund, är kraftigt underrepresenterade i majoritetsmediernas arbetskraft. Enligt den stora enkätundersökningen Journalist 2000 var detta år i journalistkåren som helhet drygt 3 procent (eller c:a 500) uppvuxna i ett land utanför Sverige. Av dessa hade 1 procent vuxit upp i ett nordiskt land, 1 procent i ett övrigt europeiskt land, och 1 procent i ett utomeuropeiskt land (Djerf-Pierre & Levin 2005: 172; Djerf-Pierre m.fl. 2001: 72; Weibull 2001: 15). Även om siffrorna inte är helt jämförbara kan man inte bortse från att skillnaden mellan 3 och 11.3 procent, vilket står för andelen utrikes födda i landets totala befolkning år 2000 (se Statistisk årsbok för Sverige 2004: 95), är stor.</p>
<p>Om man också räknar in de journalister som har en mor eller far som huvudsakligen vuxit upp i ett land utanför Norden uppgår siffran till 7 procent (Djerf-Pierre & Levin 2005: 172). Återigen med en reservation för att siffrorna inte är helt jämförbara kan man än en gång konstatera en ansenlig skillnad mellan denna andel och andelen invånare med utländsk bakgrund (utrikes födda samt Sverige födda med minst en förälder född utomlands) i landet som helhet, vilken uppgick till drygt 20.5 procent samma år (se Befolkningsstatistik 2000. Del 3, 2001).</p>
<p>Jämfört med kollegorna med svensk/nordisk bakgrund var journalisterna med utomnordisk bakgrund år 2000 kraftigt överrepresenterade i Stockholmsmedierna, särskilt vid Sveriges Radio och Sveriges Television, och underrepresenterade i landsortspressen (Djerf-Pierre och Levin 2005: 172-3). Men förutom detta samt att de var klart underrepresenterade på makronivå, finns det relativt lite säker, övergripande kunskap om mediearbetarna med utländsk bakgrund. Om den befintliga kunskapen är ringa blir de frågor som inställer sig när man kopplar dessa siffror till senare tiders allmänna debatter om diskriminering och mediernas bidrag till denna genom ett andrafierande utbud och en ytterst homogen arbetskraftsammansättning desto fler. Hur har de få mediearbetare med utländsk bakgrund som ändå finns i majoritetsmedierna lyckats ta sig dit? Hur gör de för att stanna där? Vilka uppoffringar krävs? Vilken är deras position och situation på arbetsplatsen? Hur behandlas de av kollegor och chefer? Behandlas mediearbetarna annorlunda beroende på om de jobbar på privata respektive public service företag? Anser de sig vara utsatta för diskriminering? Dessa frågor kan underordnas den övergripande frågan om mediearbetare med utländsk bakgrund anser att diskriminering förekommer i majoritetsmedier och i så fall på vilket sätt, vilken är kapitlets huvudfråga. Kapitlets andra fråga handlar om den uppfattning som mediearbetare med utländsk bakgrund har om medieföretagens mångfaldspolicies och mångfaldsarbete, dvs. vad företagen gör för att åstadkomma ett mer balanserat utbud och en mer heterogen arbetskraft. Dessa frågor besvaras med hjälp av en kvalitativ intervjuundersökning med tio mediearbetare med utländsk bakgrund verksamma i majoritetsmedier. Undersökningens syfte har varit att ur mediearbetarnas berättelser om sin position och situation i, samt uppfattning och upplevelse av, respektive arbetsplats/medieinstitution, frilägga eventuella mekanismer för strukturell diskriminering inom majoritetsmedier (dvs. svenskspråkiga mainstreammedier).</p>
<p>Denna kunskap är viktig givet att det finns skäl att anta att en etniskt mer heterogen journalistkår kan bidra till en mer balanserad bevakning av etniska minoritets-, flykting- och integrationsfrågor (se avsnitt ”Varför är det viktigt…” nedan). Ur ett diskrimineringsperspektiv är detta av ytterst betydelse därför att nyhetsmedierna utgör en viktig källa för medborgarnas faktakunskaper och tolkningar av verkligheten. Det är min förhoppning att studiens resultat både bidrar till en bättre förståelse av de villkor som mediearbetare med utländsk bakgrund verkar under samt det manöverutrymme de har i sina redaktioner och ger enskilda medieföretag och myndigheter underlag för ett mer effektivt mångfalds- och policyarbete.</p>
<p>Kapitlets huvudfokus är alltså empiriskt och jag utgår från ett antagande om att strukturell diskriminering förekommer i samhället i stort, i arbetslivet och i medieinstitutioner. Antagandet är både teoretiskt grundat (Downing & Husband 2005; Kamali 2005a; SOU 2005: 56) och empiriskt baserat (Davidsson 2005; Invandrar- och minoritetsmedia i Sverige… 2000; Kamali 2005b) och dessa belägg presenteras nedan.</p>
<p>Majoritetsmediers diskrimineringsmekanismer kan undersökas ur en mängd olika perspektiv och med en rad olika metoder. Den undersökning som presenteras här utgår från de diskriminerades perspektiv och använder kvalitativa, semistrukturerade intervjuer som metod.</p>
<p>Denna typ av intervjuer gör det möjligt att fånga mediearbetarnas personliga berättelser om sina arbetslivserfarenheter. Socialantropologen Philomena Essed betonar de personliga skildringarnas källvärde när det gäller att visa vad vardagsrasism handlar om: orättvisor som är så ofta förekommande att de nästan tas för givna. Utan dessa skildringar, hävdar hon, skulle mycket av diskrimineringens vardagliga dimensioner gå förlorade i politiska och sociologiska historie(makro)beskrivningar. Bland dessa skildringars förtjänster kan nämnas att de genom sina detaljerade kontextualiseringar hjälper läsaren att identifiera sig med ämnet; att de pekar på den emotionella kostnaden av att ständigt vara utsatt för diskriminering; och att de tydliggör kopplingarna mellan vardagliga, till synes triviala mikrohändelser och makrostrukturer hos institutioner och organisationer. Erfarenheter och upplevelser av rasism utgör en relevant källa för forskningen därför att rasism ofta tar sig dolda uttryck och förnekas och förmildras av grupper i maktposition (Essed 2005: 71-2, 75, 85).</p>
<p>Som redan antytts, finns det påfallande lite akademisk forskning om medieproduktion ur ett mångetniskt perspektiv, vilket har konstaterats både för Sveriges del och internationellt (Camauër 2005; Cottle 2000; Djerf-Pierre & Levin 2005: 168; Downing & Husband 2005: 25-6). Mig veterligen finns idag endast en svensk studie av övergripande karaktär (Djerf-Pierre & Levin 2005) som fokuserar på journalister med utländsk bakgrund och deras karriärvägar och strategier samt de mekanismer och argument som försvårar deras inträde på mediemarknaden. För kunskap om dessa frågor kan man numera vända sig till den ökande mediekritik med mångfaldsperspektiv som på senare tid börjat bedrivas utanför akademin (Beckman 2003; Publicistklubbens årsbok 2005; QuickResponses undersökingar; Sandström 2004).</p>
<p>Begreppet ”strukturell diskriminering” är centralt för den studie som redovisas i detta kapitel. Begreppet har presenterats i antologins introduktion och för att undvika upprepningar nöjer jag mig med att precisera att jag har arbetat efter den definition som ges i Kommittédirektivet för utredningen Makt, integration och strukturell diskriminering (Dir. 2004: 54). Enligt definitionen betecknar strukturell diskriminering de regler, normer, rutiner, vedertagna förhållningssätt och beteenden i institutioner och andra samhällsstrukturer som utgör hinder för att i praktiken uppnå lika rättigheter och möjligheter oavsett etnisk eller religiös tillhörighet. Direktivet poängterar att sådan diskriminering kan vara synlig eller dold samt ske avsiktligt eller oavsiktligt.</p>
<p>I kapitlets nästa avsnitt diskuteras först minoritetsgruppers kritik av majoritetsmediers utbud och etniska sammansättning och sedan frågan om varför det är viktigt att fler mediearbetare med utländsk bakgrund blir verksamma i majoritetsmedier. Därefter avhandlas ett av den strukturella diskrimineringens huvudsakliga verkningsmedel, förnekandets mekanism. Detta åtföljs av en presentation av intervjustudiens urval och resultat och en konklusion.</p>
<h2>Missnöje med majoritetsmedier</h2>
<p>I dagens mångetniska samhälle är det ur ett demokratiskt perspektiv av största vikt att minoritetsmedlemmar deltar i produktionen, och som brukare tar del av, majoritetsmedier. Lika väsentligt är, ur samma perspektiv, att majoritetsmediernas utbud förmår uppfylla minoriteternas kommunikativa behov.</p>
<p>Att så inte är fallet tyder, beklagansvärt nog, en rad indikationer på. I en konferens som samlade minoritetsmedieproducenter och myndighets- och svenskspråkiga mediers representanter i Malmö år 2000 ventilerades ett djupt missnöje med svenska majoritetsmediers under- och missrepresentation av etniska minoriteter och deras ursprungsländer (Camauër 2003: 83; Invandrar- och minoritetsmedia i Sverige… 2000). Samma djupa missnöje med majoritetsmediernas utbud och funktionssätt uttrycktes av de människor med utländsk bakgrund som deltog i den fokusgruppstudie som genomfördes inom ramen för arbetet med Sverige inifrån… (Kamali 2005b: 107-8), Utredningens om makt, integration och strukturell diskriminering andra volym. Deltagarna i fokusgruppstudien var överens om att medierna ger en överdrivet negativ bild av personer med utländsk bakgrund, invandring, förorten och de länderna som de kommer ifrån. Man var särskilt kritiska mot medieutbudets ensidighet och överdrifter och ansåg att medierna bidrar till ökad segregering och vardagsrasism.</p>
<p>Ytterligare en aspekt av majoritetsmediernas funktionssätt som togs upp i den nämnda Malmökonferensen var den markanta underrepresentationen av mediearbetare med utländsk bakgrund som råder i dessa medier. Journalisten Björn Kumm karaktäriserade majoritetsmedierna som ”i praktiken etniskt rensade” och ”befolkade av WASP [vita anglosaxiska protestanter]”, med undantag såsom vissa avdelningar av Sveriges Radio och Sveriges Television. Kommunalrådet Kent Andersson sade i sitt tal: ”När jag ser på svenska mediavärlden kan jag säga att, på det vi kallar de allmänna redaktionerna, så har vi en personalsammansättning som i ganska hög grad liknar den som media rapporterar om som en brist i många andra delar av arbetsmarknaden” (Invandrar- och minoritetsmedia i Sverige… 2000: 23-4, 42-3). De flesta deltagarna i fokusgruppstudien Sverige inifrån… var ense om att det behövs fler journalister med utländsk bakgrund (Kamali 2005b: 108).</p>
<h2>Varför är det viktigt med fler mediearbetare med utländsk bakgrund?</h2>
<p>Nyhetsredaktioners etniska sammansättning kan inte skiljas från medieutbudets etniska balans, enligt medieforskarna John Downing och Charles Husband (2005: 152). Kan man då utan vidare anta att mediearbetare med utländsk bakgrund, enbart i kraft av denna bakgrund, skulle producera ett mer balanserat utbud? Är vi aningslösa essentialister som egentligen går kulturrasismens ärenden om vi påstår något sådant? Men omvänt, är vi inte ohjälpligt naiva om vi tar för givet att mediearbetarnas etniska ursprung inte betyder någonting alls? Frågan måste benas upp.</p>
<p>Vi kan börja med att placera frågan i en tolkningsram av allmänna rättvisekrav. Utifrån denna är det självklart att alla människor bör ha samma möjligheter till tillträde till alla yrken, förutsett att de uppfyller de uppställda kraven. Här kan man säga att oavsett utfallet när det gäller de producerade medietexterna, skulle inlemmandet av fler mediearbetare med utländsk bakgrund göra mediekåren mer mångfärgad vilket i sig är eftersträvansvärt givet att samhället i stort faktiskt är mångfärgat. Det skulle ”normalisera” minoritetsmedlemmars närvaro i en annan sektor av arbetsmarkanden än de service-sektorer där de vanligen brukar finnas.</p>
<p>För det andra, om vi lånar tankefiguren om representation som tala för och tala om (se Marcus Johanssons kapitel i denna bok) och vidgar dess tillämpning något, kan man se att medan det skulle vara naivt att anta att enskilda mediearbetare med utländsk bakgrund skulle representera deras minoriteters intressen (tala för), så är det åtminstone tänkbart att en del av dem skulle ta med sig in i redaktionsrummen nya erfarenheter och tankeperspektiv, inte minst upplevelser och uppfattningar som härrör ur en underordnad position i samhället, vilket har konsekvenser för hur man talar om (eller skriver om och gestaltar) händelser och företeelser. På motsvarande sätt kan man anta att en etniskt mer heterogen journalistkår även skulle medföra ökad variation bland de källor som framträder i medieutbudet. Här är på sin plats att betona att mediearbetare med utländsk bakgrund bör betraktas som en grupp som är så heterogen som vilken annan grupp som helst i samhället. Om vi verkligen tar på allvar de meningsteorier som förfäktar att vi tolkar verkligheten utifrån vår bakgrund och vår köns-, klass- och etniska tillhörighet, kan vi inte samtidigt påstå att den senare skulle sakna betydelse.</p>
<p>Sist men inte minst måste vi begrunda frågan utifrån ett mer specifikt medievetenskapligt perspektiv, det om enskilda mediearbetares relativa autonomi i medieföretagen. I en diskussion av frågan om huruvida ett ökat antal kvinnliga journalister skulle leda till ett bättre medieinnehåll med avseende på jämlikhet mellan könen understryker den holländska medieforskaren Liesbet van Zoonen medieproduktionens kollektiva, förhandlade och förhandlande karaktär. Dessutom är de förhandlingar som utgör kärnan i produktionsprocessen inbäddade i en organisationskontext som i sin tur betingas av faktorer såsom medieorganisationernas målsättningar och avnämare, den ekonomiska organisationen av, och de intressen som styr medieindustrin, staters och transnationella organisationers mediepolitik, etc. Alla dessa faktorer anses utgöra begränsningar av den enskilde mediearbetarens autonomi (van Zoonen 1994: 43–48). I den nyligen publicerade Utredningen om strukturell diskriminering, Det blågula glashuset… (SOU 2005: 56, s. 139) noteras att frågor om konsekvenserna av underrepresentationen av etniska minoriteter i medieföretagens arbetskraft samt huruvida stereotypa bilder skulle minska om fler personer med invandrarbakgrund arbetade i dessa företag är tämligen outforskade i Sverige. Utredaren refererar dock till två forskare som har teoretiserat om detta i Sverige respektive Storbritannien. Ylva Brune anser att etniskt blandade redaktioner inte automatiskt leder till en mångfald av perspektiv och att det är svårt för enskilda journalister att gå emot de strängt ritualiserade och hierarkiska arbetssätt som råder på redaktionerna (Brune 1998: 13). Även Stuart Allan menar att den rådande journalistiken med dess metoder och former betingas av privilegierade gruppers sätt att se på världen. Mediearbetare med minoritetsbakgrund formas även de av de rådande idealen (Allan 2002: 181–182).</p>
<p>Den refererade forskningen tyder på att en starkare närvaro av minoriteterna i medieföretagen inte i sig och inte automatiskt skulle leda till bättre medieprodukter ur ett mångfaldsperspektiv. Å andra sidan pekar den undersökning som presenteras i detta kapitel på en del hoppingivande öppningar. Flera mediearbetare vittnade till exempel om diskussioner på redaktionerna där man efterfrågar deras synpunkter på artiklar och program samt sätt att gestalta grupper och händelser. Även när det gäller dessa diskussioner kan man förstås argumentera för att de inte i sig och inte automatiskt kommer att leda till förändring, men jag vill hävda att om dessa diskussioner kombineras med visst mediepolitiskt stöd och tillräckligt mycket tryck från den allmänna mediekritiska debatten, så kan man inleda en process av omvärdering av yrkesideologier samt journalistiska/redaktionella värderingar och rutiner.</p>
<p>Förnekandets mekanism</p>
<p>Oftast bemöts man av (mer eller mindre kraftigt uttryckt) avståndstagande, eller åtminstone tveksamhet, när man för på tal att det finns rasism i Sverige. I betänkandet från Utredningen om strukturell diskriminering noteras att sådana förhållningssätt bottnar i en föreställning om att Sverige är ”annorlunda” än andra länder i det att det saknar en historia av kolonialism, rasism och förtryck av etniska minoriteter. Utredaren fastslår att det finns tydliga historiska exempel på motsatsen, från de uppenbara kränkningarna av inhemska minoriteter som pågick fram till 1960-talet och inrättandet i Sverige av världens första rasbiologiska institut till assimilationsideologin i invandringspolitiken som officiellt rådde fram till 1974. Efter andra världskriget blev Sverige en stor förespråkare för mänskliga rättigheter runt om i världen, samtidig som kränkningarna mot dessa rättigheter på hemmaplan förnekades (SOU 2005: 56, s. 23, 121).</p>
<p>I Europa har tendensen att relatera rasism till andra världskriget, och se den som det yttersta brottet, lett till att det blir tabubelagt att konfrontera individer med rasism i deras beteende (Essed 2005: 74). I Sverige har rasism och diskriminering länge likställts med nazism och apartheid och representanter för svenska institutioner verkar ha svårt att ta dessa ord i sin mun. Makt- och strukturella perspektiv har ofta saknats och rasism har setts som något som finns i andra länder, under andra tider eller bland förvirrade unga män. Således har privilegierade grupper i majoritetssamhället kunnat förneka diskrimineringens strukturella karaktär och sluppit granska sig själva (SOU 2005: 56, s. 31).</p>
<p>Förnekandet av diskriminering är i allra högsta grad funktionell och de funktioner den uppfyller i Sverige är enligt Lappalainen och Lundgren (som i sin tur grundar sig på Mattsson 2001 och Pred 2000) att försvara Sveriges legitimitet som världsledande i rättvisefrågor, viktiga ideologiska begrepp som ”folkhem” och ”välfärdsstat”, och kanske framför allt att försvara de egna positionerna i ett privilegiesystem, dvs. man förnekar för att man inte har något intresse av att erkänna de strukturella förklaringarna till sin egen position (Lappalainen & Lundgren 2004: 9).</p>
<p>Det systematiska förnekandet av diskrimineringen och behovet av att vidta åtgärder mot den ses av den offentlige utredaren som en form av strukturell diskriminering i sig (SOU 2005: 56, s. 122). Detta förnekande har konsekvenser på en rad samhällsområden. På det politiska området är en sannolik följd att åtgärder och politiska program kommer att riktas mot ”invandraren”, i stället för mot strukturer och handlingsmönster i det omgivande samhället. Förnekandet anses också ha varit en huvudorsak till den långsamma utvecklingen av lagstiftningen mot etnisk diskriminering, något som också gäller för andra europeiska länder med undantag för Storbritannien. Enligt den offentlige utredaren kännetecknas denna utveckling av att det har stiftats lagar som främst hade ett symboliskt värde och som man redan i förväg visste skulle brista i effektivitet. Först 1999 antogs en lag mot etnisk diskriminering som enligt utredaren är jämförbar med den mer effektiva jämställdhetslagen från 1979 (Lappalainen & Lundgren 2004: 7; SOU 2005: 65, s. 121, 200).</p>
<p>På motsvarande sätt kan man hävda att förnekandet av diskriminering inom forskningen till exempel kan yttra sig i studier som sätter ”invandraren” i fokus när diskriminering och främlingsfientlighet ska förklaras, i stället för det svenska samhället (Lappalainen & Lundgren 2004: 7). En viktig utgångspunkt för föreliggande studie är därför att genom djupintervjuerna med mediearbetarna med utländsk bakgrund rikta strålkastarljuset mot det som händer i centrum, vid de större majoritetsmedieinstitutionerna.</p>
<p>Samhället är dock inte statiskt och man skulle kunna säga att det systematiska, djupt inrotade förnekandet av diskrimineringen p.g.a. etnisk och religiös tillhörighet sedan några få år verkar parallellt med en spirande, motsatt tendens, märkbar hos t.ex. statliga myndigheter och akademisk forskning, att erkänna denna diskriminering och dess strukturella karaktär. I en skrift från ombudsmannen mot etnisk diskriminering (DO) noteras att en av DO:s uppgifter är ”att öka acceptansen för det faktum att diskriminering /…/ är utbredd i Sverige” (Råd till arbetsgivare… 2004: 5). Samma år förklarade dåvarande integrationsminister Mona Sahlin tillsättningen av den offentliga utredningen Makt, integration och strukturell diskriminering med följande ord: ”I integrationsdebatten har vi sökt förklaringarna till bristande integration hos invandrarna /…/ hos individerna /…/ I stället borde vi vända blicken och säga: Har vi, majoritetssamhället, byggt upp strukturer som tränger bort och tränger undan?” (Dagens Nyheter 2004-06-01).</p>
<p>På motsvarande sätt noterar t.ex. ekonomihistorikern Paulina de los Reyes och journalisten Mats Wingborg (2002: 24) att man på senare tid börjat uppmärksamma förekomsten av etnisk diskriminering inom arbetsmarknadsforskning som jämfört utlandsfödda och svenskfödda personers situation. Denna forskning pekar på skillnader mellan dessa gruppers position i arbetsmarknaden, vilka inte går att förklara utifrån observerbara olikheter i respektive gruppers humankapital. Författarna anser att detta ger stöd åt diskrimineringshypotesen och visar att diskrimineringen inte längre kan betraktas som isolerade företeelser.</p>
<h2>Intervjustudien</h2>
<p>En stor majoritet av dem som upplevt att bli utsatt för diskriminering har blivit det i arbetslivet. Erfarenheten är densamma oavsett kön och ålder (Davidsson 2005: 29).</p>
<p>En nyligen publicerad SCB-studie ger vid handen att ungefär hälften av dem som ingick i undersökningen anger att de har blivit utsatta för diskriminering. En stor majoritet tror att den etniska tillhörigheten eller det utländska namnet är orsak till diskrimineringen. Man anser sig som mest utsatt för diskriminering i arbetslivet, men också när man vill besöka restauranger eller andra ”uteställen”. De vanligaste förekommande formerna av diskriminering omfattar nedsättande kommentarer, mobbning, att man blir retad eller förlöjligad samt att man blir bortsorterad när man söker jobb (Davidsson 2005: 37). Kvantitativa undersökningars styrka är att de producerar kunskap om företeelsers omfattning, frekvens och distribution. Företeelsers komplexitet och sammansatta mekanismer fångas dock bättre med hjälp av kvalitativa metoder. Det är bland annat av denna anledning som jag har valt den kvalitativa, semistrukturerade intervjun för att studera den eventuella förekomsten av strukturella diskrimineringsmekanismer vid majoritetsmedier.</p>
<p>Urval av intervjupersoner</p>
<p>Urval vid kvalitativa undersökningar är som regel små och strävar efter största möjliga inbördes variation. De personer som ingår i urvalet anses alltså inte representera subgrupper inom den större studerade gruppen. Snarare förväntas den variation med avseende på både generella och mer specifika faktorer som råder dem emellan säkerställa ett gott resultat. Jag har försökt att sammanställa ett urval av mediearbetare med utländsk bakgrund verksamma i svenskspråkiga majoritetsmedier, med stor variation med avseende på ålder, kön, utbildning, ursprung (de kontinenter som mediearbetarna kommer ifrån eller har sin bakgrund i), spridning över medieformer (tryckta medier, radio och TV) samt typ av medieföretag (dags- och annan press, landsorts och storstadspress, public service och privata företag), medieyrke (reporter, redaktör, etc.), anställningsform samt antal år i yrket.</p>
<p>Begreppet ”utländsk bakgrund” behöver preciseras. Det finns en äldre (bredare) och en ny (snävare) definition av utländsk bakgrund. Den äldre omfattade utrikes födda samt inrikes födda med minst en utlandsfödd förälder. Från 2002 har SCB dock skärpt definitionen och man rekommenderar de statistikansvariga myndigheterna att låta kategorin utländsk bakgrund endast innefatta utrikes födda samt svenskfödda med två utrikes födda föräldrar (Personer med utländsk bakgrund… 2002: 5, 10). I denna studie har jag utgått från den äldre, bredare definitionen av utländsk bakgrund för att ha ett större underlag att utgå från vid urvalet.</p>
<p>Från majoritetssamhällets synvinkel är inte alla ursprungsländer lika värda. Anita Göransson skriver om en outtalad status- eller symbolisk hierarki bland ursprungsländer, där de nordiska länderna knappast ens räknas som utländska: ”Ju närmare Sverige ursprungslandet ligger och/eller ju rikare och mer kulturellt dominerande det är, desto högre symboliskt kapital tycks det ge de invånare, som flyttar ut därifrån” (Göransson 2005: 14). Givet denna outtalade rasifierade hierarki, den generella marginalisering som drabbar människor och grupper från vissa utomeuropeiska länder (dvs. de flesta afrikanska, asiatiska och central- och sydamerikanska länder) och det faktum att dessa grupper också är dåligt representerade inom svenskspråkiga medieinstitutioner (se ovan), valde jag vid sammanställningen av urvalet att huvudsakligen inkludera personer med bakgrund i något av de ovan nämnda utomeuropeiska länderna.</p>
<p>En begränsande faktor vid urvalsarbetet var den redan nämnda avsaknad av ”säker” kunskap om förekomst av mediearbetare med utländsk bakgrund vid majoritetsmedier samt deras spridning över olika medieföretag som råder inom svensk medieforskning. Jag var därför tvungen att börja mitt urvalsarbete med att ta fram listor över mediearbetare som var verksamma inom tryckta medier, radio och TV, vilket gjordes genom förfrågningar till enskilda mediearbetare, personer inom medieföretag och organisationer som är/har varit involverade i mångfaldsarbete samt genomgångar av den (icke akademiska) mediekritiska litteratur som publicerats på senare tid. Dessa listor kan inte betraktas som helt systematiskt framtagna, men givet variationen hos källorna kan de antas ge en provisoriskt godtagbar bild av förekomsten av mediearbetare med utländsk bakgrund vid majoritetsmedierna. Det fortsatta urvalsarbetet omfattade noggranna genomgångar av listorna med ovan nämnda variationskriterier i åtanke, vilka så småningom resulterade i att ett antal mediearbetare valdes ut och tillfrågades om medverkan.</p>
<p>Kollektiv presentation av intervjustudiens urval</p>
<p>Presentationen av urvalets intervjupersoner görs kollektivt för att skydda deras anonymitet. En oro över risken att bli igenkända uttrycktes (om än med olika grader av intensitet) av flera mediearbetare när jag bad dem att medverka i undersökningen. Eftersom undersökningens syfte inte är att teckna enskilda personers yrkesbiografi anser jag att föreliggande kollektiva presentation trots anonymiseringen av specifika individer ändå ger en god bild av urvalets sammansättning. Den uttryckta oron är enligt min mening intressant i sig i det att den pekar på några mediearbetares osäkerhet om medieorganisationernas förmåga att ta emot kritik utan att svara med repressalier.</p>
<p>Vid tidpunkten för intervjuernas genomförande (perioden mellan för- och sensommaren 2005) var de tio mediearbetarna med ett enda undantag verksamma i svenskspråkiga medier. Undantaget utgörs av en person som inte längre är verksam inom medieområdet.</p>
<p>Könsfördelningen inom urvalet är jämn. Åldersmässigt är fem av de intervjuade under 34 år medan fem är mellan 35 och 65 år gamla. En jämnare åldersmässig spridning hade varit önskvärd, men man bör komma ihåg att detta är en kvalitativ undersökning och att de enskilda mediearbetarna därför inte fungerar som representanter för andra i respektive åldersgrupp. Fem av de tio intervjupersonerna hade journalistutbildning, varav två universitetsutbildning från Sverige och en från hemlandet, och två folkhögskoleutbildning. Ytterligare en hade en annan medieutbildning från Sverige.</p>
<p>När det gäller deras nationella ursprung fördelas intervjupersonerna enligt följande. Fem har sin bakgrund i asiatiska länder, tre i sydamerikanska länder, en i ett afrikanskt land och en i ett sydeuropeiskt land. Åtta av urvalets tio personer är utrikes födda och två är födda i Sverige.</p>
<p>I urvalet ingår medarbetare verksamma inom tryckta medier samt radio och TV. Inom de tryckta medierna arbetar intervjupersonerna vid dags-, organisations- och facktidningar samt lansdorts- och storstadspress. När det gäller radio och TV är de verksamma inom public service företag (riks- och lokala redaktioner) och privata bolag. Flera av dem har också erfarenhet av olika arbetsplatser inom pressen eller etermedierna. De specifika yrken som ingår i urvalet inkluderar reportrar, researchers, redaktörer, producenter och fotografer.</p>
<p>När det gäller anställningsformen är sex av mediearbetarna i urvalet fast anställda medan fyra är projektanställda, vikarier och frilansare. En del av dem som idag är fastanställda har tidigare varit projektanställda, vikarier och/eller frilansare.</p>
<p>De intervjuade mediearbetarna har varit verksamma vid svenska medieinstitutioner i mellan ett par och ett 30-tal år.</p>
<p>Yrkesbiografi, intervjuguide och genomförande</p>
<p>Intervjupersonerna ombads att före intervjun fylla i ett kort yrkesbiografiformulär med grunduppgifter såsom ålder, etnisk/nationalitetsbakgrund och utbildning samt uppgifter om deras anställningar vid svenskspråkiga medier (arbetsuppgifter, tidsomfattning och anställningsform). Genomgången av biografierna utgjorde sedan en del av intervjuförberedelserna.</p>
<p>Intervjuerna var semistrukturerade och intervjupersonerna inbjöds att tala fritt om ett antal temaområden. Intervjuguiden omfattade tematiska områden såsom rekryteringsprocesser, anställningsvillkor, löner, fördelning av arbetsuppgifter, möjligheter att driva egna idéer och påverka redaktionens arbete, relationer till kollegor och överordnade, utvärdering av prestationer, karriärmöjligheter, tillgång till fortbildning, huruvida mediearbetarna ansåg att de behandlades på ett annat sätt än sina svenska kollegor, eventuella hinder de hade mött, deras förståelse av de institutionella villkor som de arbetar under, deras uppfattning om dold och öppen diskriminering samt avsiktlig och oavsiktlig diskriminering, och deras åsikter om medieföretagens mångfaldspolitik och mångfaldsarbete.</p>
<p>Merparten av intervjuerna genomfördes på intervjupersonernas arbetsplats (på deras förslag) och i utredningens lokaler, en gjordes på ett kafé och en hemma hos mig. Intervjuerna var i genomsnitt mellan en och en och en halv timme långa och transkriberades i sin helhet men med en mycket lätt redigering. De intervjuutdrag som återges här redigerades sedan ytterligare i syfte att få en mer skriftspråklig stil.</p>
<h2>Intervjustudiens resultat</h2>
<p>Givet att intervjustudiens syfte har varit att frilägga mekanismer för strukturell diskriminering i majoritetsmedierna utgör dessa mekanismer också fokus för nedanstående resultatframställning. Jag vill dock understryka att åtskilligt framkom i intervjupersonernas berättelser som vittnar om positiva upplevelser av deras arbete, relationer med chefer och kollegor, utvecklingsmöjligheter m.m.</p>
<p>Vid analysen och tolkningen av intervjuerna har det faktum att andra grupper i underordnade positioner (t.ex. kvinnor, unga människor, etc.) drabbas av motsvarande diskrimineringsmekanismer som mediearbetarna med utländsk bakgrund inte betraktats som ett ogiltighetsförklarande för själva mekanismen. Det tolkas i stället som att flera grupper drabbas av mekanismer som har en del gemensamma drag och effekter.</p>
<p>Studien utgår som redan nämnts från mediearbetarnas eget perspektiv. Både deras berättelser om faktiska förhållanden och deras kontextualiseringar och tolkningar av dessa är viktiga. Inom ramarna för vad som är en rimlig kapitellängd ger jag därför i detta avsnitt många och längre citat.</p>
<p>Vid presentationen av analysen har ”den” i en del fall använts i stället för ”han” eller ”hon”. Enligt Svenska språknämndens (2005: 78-9) Språkriktighetsboken kan ”den” användas som pronomen i subjektsform när det tydligt syftar tillbaka på en person. Detta bruk av ”den” beror på att jag av anonymitetsskäl har velat undvika att identifiera en intervjuperson som ”han” eller ”hon”.</p>
<p>Nedan presenteras de viktigaste typerna av diskrimineringsmekanismer som har frilagts ur de intervjuade mediearbetarnas berättelser. Tre av typerna, mekanismer vid rekrytering, anställningsformer samt kollegors och chefers behandling av mediearbetare med utländsk bakgrund, utgör mekanismer som huvudsakligen har effekter på den individuella anställda. De tre andra typerna, ghettoisering av vissa redaktioner och verksamheter, styrning av det journalistiska arbetet samt förnekandets mekanismer, är mekanismer som både har effekter på individen och på det journalistiska arbetet och dess produkter. Slutligen tar jag upp mediearbetarnas uppfattning av mångfaldspolicies och deras förverkligande.</p>
<p>En viktig kontext för de mekanismer som presenteras nedan är den befintliga diskrimineringslagstiftningen. Även om en detaljerad genomgång av denna faller utanför ramen för detta kapitel vill jag här kort notera att enligt lagen om åtgärder mot diskriminering i arbetslivet p.g.a. etnisk tillhörighet, religion eller trosuppfattning (1999: 130) senast ändrad 2003 (2003: 308) är arbetsgivare skyldiga att bedriva ett målinriktat arbete för att främja lika rättigheter och möjligheter på arbetsplatsen. Lagen kräver att arbetsgivare ska arbeta planmässigt med aktiva åtgärder samt sätta klara och mätbara mål. Rekrytering, arbetsförhållanden och trakasserier utgör de tre huvudområden inom vilka arbetsgivaren enligt lagen är skyldig att vidta aktiva åtgärder (Råd till arbetsgivare… 2004: 5-6).</p>
<p>Rekrytering</p>
<p>Flera intervjupersoner uttryckte att kontakter och nätverk inne i medieinstitutionerna är avgörande och att avsaknaden av kontakter försvårade, åtminstone till en början, inträdet i medierna för både de som hade och de som saknade svensk journalistutbildning:</p>
<p>Det är en ganska sluten arbetsmarknad, man kommer inte in på den, om man inte har… vissa specifika kontakter och kontaktnät eller om man inte känner vissa nyckelpersoner /…/ De vill ha något som är lite tryggt, någon som de vet har jobbat som sommarvikarie eller någon som är kusin med någon, det fungerar ju så på många arbetsplatser. 5</p>
<p>Jag tror mig veta att det finns en stor vilja att ta in personer med utländsk bakgrund. Man har börjat förstå på senare år att det är en speciell kompetens /…/ Men vid rekryteringen, i princip alltid, så går det ut på att man känner till en person, att den personen har jobbat på någon annan redaktion eller att någon chef kan säga att den här personen har jag jobbat med, den är jätteduktig. Men, det är väldigt sällan som någon kommer in här på [medieföretaget] på en meritförteckning. Du måste ha någonting mer än så, du måste antingen kunna säga att jag har jobbat där och där och där, eller så måste du ha kontakter, och det är där jag tror liksom det klickar, det funkar inte riktigt.</p>
<p>Detta är knappast något nytt och gäller alla som vill in i medieyrket, men mediearbetare med utländsk bakgrund torde utgöra en av de grupper som drabbas hårdast p.g.a. deras avsaknad av kontakter inom medierna samt deras svårigheter, åtminstone tills helt nyligen, att få ”strategiska” praktikplatser i de fall de har en svensk journalistutbildning.</p>
<p>En mediearbetare vittnar om hur jobbigt det kändes att vara den enda i en klass på 20 studenter som inte hade fått någon praktikplats när praktikperiodens start närmade sig, vilket den betecknar som ”den första strukturella diskrimineringen jag utsattes för”. En annan berättar om de många brev den skickade utan att få något svar. Flera intervjupersoner har det gemensamt att de fann det svårt att hitta praktikplatser, få jobb och sälja artiklar som frilansare under den första tiden då de försökte etablera sig i yrket. I flera fall blev det så att allteftersom mediearbetarna började få uppdrag och kortare anställningar och därmed också möjlighet att visa vad de kunde, då började ytterligare arbetserbjudanden komma:</p>
<p>Det märkte man sedan när jag hade gjort mig ett namn här i [stad], människor visste att även om jag hade ett konstigt namn så var jag en duktig reporter, då var det inga problem för mig längre att sälja frilansartiklar. Och sedan finns det vissa redaktörer som är /…/ ja, om man ska säga färgblinda, då. Så att man har ringt dem och så har de inte tänkt på att det är ett konstigt namn och att jag bryter, utan de har liksom lyssnat på vad jag har sagt och så har de sagt ja eller nej. Men det märkte man ganska tydligt, på den tiden var det ganska många telefonsamtal /…/ det var inte så mycket e-post som det är idag. Och då märkte man hur vissa /…/ liksom kände att det här är en invandrare, [den] kan inte skriva. Men andra, ibland fick man nej, trots att det var en väldigt trevlig och öppen redaktör, och då förstod man att det här var ju liksom, idén passade inte, så, men vissa redaktörer var det liksom bara nej.</p>
<p>Man skulle kunna säga att vi just nu är inne i en period då allt fler medieföretag blir medvetna om den snäva etniska sammansättningen av deras personalstyrka och att en del av dem har börjat vidta åtgärder för att korrigera detta. En chefredaktör för en större tidning meddelade till exempel det universitet från vilket de varje termin tar emot fyra praktikanter att om det fanns några studenter med invandrarbakgrund var tidningen beredd att ta emot ytterligare två praktikanter (Abu-Eid 2005: 29). En rad medieinstitutioner har explicit signalerat att de vill anlita mediearbetare med utländsk bakgrund och faktiskt anlitat en del av dessa. Som citaten nedan antyder är det dock inte vilka mediearbetare (med utländsk bakgrund) som helst som har blivit föremål för denna medieföretagens nya öppenhet. Föremålen för denna öppenhet står huvudsakligen att finna bland ett segment mediearbetare med mycket specifika egenskaper. De är relativt unga, födda i Sverige eller invandrade vid en tidig ålder, har en svensk skolgång och högskoleutbildning och talar felfri svenska:</p>
<p>Just nu tror jag att media är ett väldigt, väldigt speciellt område, för att det finns väldigt få invandrare. Det finns väldigt få invandrare som är tjejer framför allt. Jag tror att det finns ett väldigt stort sug efter det. Plus också att /…/ jag kan så bra svenska, så på ett sätt blir jag den perfekta invandraren.</p>
<p>Det blir så lätt att ta en person som faktiskt är precis, som egentligen har haft samma möjligheter som alla andra. Jag har svensk skolbakgrund, svensk utbildning, jag ser annorlunda ut men jag har med mig i bagaget ungefär samma sak som alla helsvenska kollegor här.</p>
<p>Om jag i någon del av liksom min historia har blivit särbehandlad, så skulle jag nästan tippa att jag har blivit lite positivt diskriminerad. Alltså att man, ’Oh! här kommer en invandrare som har de här grejerna som vi vill ha, vad bra, då får vi allt i ett, liksom ett paket’, så där. Ofta är det kanske något som inte stämmer, till exempel språket, fast personen X har allting annat, och då blir det lätt så att man liksom tar bort den personen. Det har nog varit enkelt [i mitt fall], jag har varit en enkel person [att ta in], tror jag.</p>
<p>En del intervjupersoner anser dock att bara misstanken att de anlitats p.g.a. deras utländska bakgrund är obehaglig:</p>
<p>Till exempel träffade jag en kille en gång som när jag sa att jag skulle jobba på [medieföretag] sa han så här ´Aha, är du deras favoritneger?’ /…/ Det var också liksom i stil med att ´Ja, men du är så rätt i tiden´. Och sådant är lite tråkigt, för det är att antyda att jag inte skulle vara lika kompetent som någon annan.</p>
<p>Jag tror faktiskt att en del av de här uppdragen har jag fått på grund av att jag har invandrarbakgrund. Som till exempel, jag vet att på flera av de här [medieföretagen] /…/ så vet jag att det finns nästan ingen med invandrarbakgrund som jobbar där, och som sagt jag har ju inte sökt något jobb själv utan jag har alltid blivit kontaktad av dem. Och de har frågat liksom ´Vill du arbeta för oss?´ Och jag tror att de aldrig hade frågat mig om de inte tyckte att jag var kompetent och duktig /…/ men samtidigt så tror jag också att jag på ett sätt blev headhuntad, kanske för att jag har invandrarbakgrund.</p>
<p>Om man betraktar rekryteringsprocesser i ett bredare perspektiv, dvs. som något som börjar långt innan någon söker ett arbete vid ett specifikt företag, visar studien att mediearbetare med utländsk bakgrund (eller unga människor som ville bli mediearbetare) utsattes för diskriminerande praktiker redan vid kontakt med skola och arbetsförmedling.</p>
<p>IP: Jag berättade [för syokonsulenten på komvux] att jag ville bli journalist och han skrattade åt mig.</p>
<p>I: Vad rekommenderade han?</p>
<p>IP: Jag skulle bli verktygsslipare eller svarvare, svetsare, skulle göra något annat. För han sa det liksom, det är omöjligt /…/ jag skulle aldrig någonsin kunna behärska språket tillräckligt bra för att bli det och även om jag lyckades med det så skulle det dröja i alla fall femton tjugo år innan jag kanske någon gång skulle kunna skriva i en tidning.</p>
<p>En annan intervjuperson berättar om hur en arbetsförmedlare för många år sedan avfärdade personens önskemål att lära sig mer svenska för att kunna utöva sitt yrke. Personen i fråga var högutbildad och hade flerårig journalistisk erfarenhet. Arbetsförmedlaren ville inte ens titta på betygen och skickade personen att jobba inom sjukvården.</p>
<p>Han avgjorde mitt liv på något sätt här i Sverige /…/ Jag hoppas att ingen blir bemött på det sättet idag. Den arbetsförmedlaren glömmer jag aldrig. Och då tappade jag självförtroendet. Jag tänkte, jag kommer aldrig att kunna skriva på svenska lika bra som jag skriver på [modersmålet], den skada fick jag länge dras med, ja, kanske tills jag kom till [praktikplats vid ett medieföretag]. Alltså nu ser jag, jag skulle ha börjat med en kurs för journalister för att kunna komma in i språket på ett annat sätt genom att skriva och praktisera i tidningar.</p>
<p>När det gäller rekryteringsförfaranden framkommer i intervjustudien som helhet exempel på både diskriminering och positiv särbehandling. Exempel på diskriminering utgörs av företagsledningars tendens att anlita människor som de eller någon i deras krets redan känner. Fram till nyligen komplicerades detta ytterligare av att det var relativt svårt för människor med utländsk bakgrund att få praktikplatser under journalistutbildningen, vilket annars kunde utgöra ett första steg i uppbyggande av ett kontaktnätverk. Att dessa praktiker är vanliga även inom andra sektorer av arbetsmarknaden, och att de även kan drabba andra grupper, t.ex. människor från arbetarklassen eller glesbygden, som även de saknar nätverk inne i medieföretagen, gör dem inte mindre diskriminerande till sina effekter när det gäller att bibehålla etnisk ojämlikhet.</p>
<p>Företeelsen kan förstås med hjälp av två begrepp, etnosocialitet och cronysm. Begreppet etnosocialitet har myntats av Knocke m.fl. (2003) och används av Djerf-Pierre och Levin (2005: 188-9) i deras analys av de vägar in i mediefältet som står till buds för mediearbetare med utländsk bakgrund. Begreppet kan appliceras på de tillfällen då arbetsgivare anställer sådana som är lika dem själva, eller som de känner igen sig i. Eller som en mediearbetare med utländsk bakgrund som jag träffade när jag höll på att planera projektet sade: ”Man anställer Anders i stället för Ahmed”, för att man vet på ett ungefär hur Anders kommer att fungera, medan Ahmed utgör ”ett osäkert kort”.</p>
<p>Det andra begreppet, cronysm, innebär att man anställer folk som man är bekant med och vet att man kan lita på, och utgör enligt Downing & Husband (2005: 163) en form av kvotering som spelar en viktig roll för bibehållandet av etnisk ojämlikhet i medieindustrin.</p>
<p>Exemplen på positiv särbehandling kan hittas inom ramen för en nyare trend som innebär att medieföretag anlitar yngre mediearbetare, som är födda i Sverige eller invandrade vid en tidig ålder, har svensk högskoleutbildning och talar felfri svenska, kort sagt, som en intervjuperson självironiskt sade, ”den perfekta invandraren”. Även denna positiva särbehandling är problematiskt, eftersom det är ett uttryck för en sorts modifierad etnosocialitet varigenom man, trots föresatsen att öka mångfalden, ändå anlitar dem som liknar en själv så mycket som möjligt. En annan sida av denna trend är den kan skapa en osäkerhet hos mediearbetaren om huruvida de är den egna kompetensen eller invandrarbakgrunden som motiverar anställningen.</p>
<p>Anställningsformer</p>
<p>Svenska Journalistförbundets visstidsenkät från 2004 visar att drygt var sjunde anställd journalist (c:a 14 procent) hade ett vikariat eller annan tillfällig anställning den dag enkäten genomfördes. Andelen visstidsanställda varierar mellan de olika medieformerna. Den är högst inom både kommersiella och public service etermedier (c:a 23 procent) och lägst, 6.4 procent, inom vecko- och fackpress. Inom dagspressen uppgår andelen visstidsanställda till 13 procent.</p>
<p>Resultatet bygger på svar från 123 företag eller arbetsplatser vars platsklubbar rapporterat in hur många tillsvidare- och visstidsanställda som fanns på redaktionen den 11 november 2004. Svenska Journalistförbundet (SJF) genomförde en motsvarande undersökning år 2003 (Svenska Journalistförbundets webbplats). Den visade att andelen visstidsanställda uppgick till 18 procent. Några direkta jämförelser mellan de båda åren låter sig dock inte göras eftersom de två undersökningars svarsunderlag till väsentlig del är annorlunda (Svenska Journalistförbundets webbplats). Förbundet understryker att SJF inte haft möjlighet att på egen hand genomföra en totalundersökning om tillfälliga anställningsformer och att enkäten inte utgör en vetenskaplig undersökning. Ovanstående resultat bör därför betraktas som provisoriska, men har redovisats här för att ge läsaren en uppfattning om visstidsanställningars ungefärliga omfattning.</p>
<p>Tillfälliga anställningsformer så som praktik, vikariat och frilansande är vanliga bland mediearbetare med utländsk bakgrund. De flesta intervjupersoner i mitt urval har erfarenhet av visstidsanställningar. Även om deras yrkesbanor skiljer sig åt kan man säga att flera av dem har upplevt åtminstone en arbetslivscykel som omfattade alla eller flera av följande komponenter: vikariat/projektanställning-utlasning-studier/frilansande inom medieområdet/arbete inom annat yrke-återkomst som fast anställd till samma medieföretag/vikariat på nytt företag. De yngsta bland intervjupersonerna uttrycker en acceptans för att sådana är de villkor som råder på mediemarknaden, medan de som är några år äldre erkänner att den bristande tryggheten blir problematisk när tiden går och man vill bilda familj. För yngre medarbetare brukar dessutom viljan att etablera sig i yrket vara så stark att man är benägen att acceptera otryggheten.</p>
<p>För mediearbetarna innebär fast anställning förutom tryggheten förmåner såsom subventionerad sjukvård och, kanske ännu viktigare, återkommande utvecklingssamtal där mediearbetaren tillsammans med sin chef diskuterar och planerar den förras fortsatta karriärutveckling, behov av fortbildning m.m. Mediearbetare med tillfälliga anställningsformer anger att de saknar i regel dessa samtal liksom fortbildningsmöjligheter.</p>
<p>Om vi nu flyttar fokus till medieföretagen kan man konstatera att ”praktikanställningar” inte alltid fungerar i verkligheten på det sättet de är avsedda att fungera, dvs. att erbjuda arbetslösa en möjlighet att prova på arbetsuppgifter, få vägledning och en viss utbildning. I vissa fall verkar dessa anställningar, medvetet eller omedvetet, användas av företagen som en sorts besparingsåtgärd. Exemplet nedan illustrerar ett sådant fall. För den berörda intervjupersonen slutade det hela lyckligt (den fick ett vikariat) men vi har ingen kunskap om hur många liknande fall som finns och hur dessa brukar sluta.</p>
<p>Sedan [efter ett vikariat] fanns det ingenting för mig och då fick det liksom bli invandrarpraktik, som det kallades på den tiden /…/ gjorde samma jobb som alla mina andra kollegor men [medieföretaget] behövde inte betala ett öre och jag levde på socialbidrag. Sedan när facket upptäckte det, då blev det pinsamt för mina chefer. För de förstod liksom, va fan, du gör samma, alltså, [mediearbetaren] gör samma jobb som alla andra, men [mediearbetaren] har socialbidrag. Och det var då de sade ’Men du ska bli vikarie då, och få en riktig lön.’ Och då fick jag bli vikarie.</p>
<p>Att inte fler mediearbetare med utländsk bakgrund blir anställda förklaras ofta av medieföretagens representanter med argument om bristande resurser och anställningsstopp. Dessa argument tillbakavisas kraftigt av en intervjuperson:</p>
<p>Det är skitsnack. De anställer hela tiden, de tar in en massa nya människor hela tiden, på vikariat, tjänstledigheter, föräldraledigheter, du vet, nu är det friår och så vidare. Jag menar, det kommer in nya hela tiden, nytt fräscht blod. Däremot är det inte lätt att få fast anställning idag.</p>
<p>Ovanstående får stöd i flera intervjupersoners situation: flera har nyligen blivit fast- och visstidsanställda, vilket tyder på att företagen ibland gör undantag eller går, åtminstone delvis, utanför allmänna riktlinjer. Frågan är, vilka är de ”undantag” som görs? I ett par fall blev mediearbetare fast anställda först efter att ha blivit utlasade och när de var på väg ut till ett annat jobb.</p>
<p>Bland Journalistförbundets medlemmar är visstidsanställningar vanligast i åldersgruppen mellan c:a 20 och 30 år. De flesta intervjupersoner i urvalet har erfarenhet av detta men få uttryckte öppen kritik mot denna anställningsform. Den verkar accepteras, i synnerhet av de yngre, som ett av de villkor som råder på mediemarknaden och som det pris man måste betala för att etablera sig på den. De som är lite äldre erkänner dock det problematiska med den bristande anställningstryggheten. I en del fall fungerar visstids- och praktikanställningar som besparingsåtgärder eller som ett sätt för företagen att hålla fasta kostnader nere. Detta drabbar inte bara mediearbetare med utländsk bakgrund utan yngre mediearbetare överlag och oavsett om det görs avsiktligt för att hålla dessa grupper i en otrygg situation eller inte, har förfarandet påtagliga konsekvenser i form av, förutom själva otryggheten, avsaknad av förmåner som sjukvård och fortbildning samt lägre engagemang i mediearbetarens karriärutveckling från chefernas sida.</p>
<p>Kollegors och chefers behandling av mediearbetare med utländsk bakgrund</p>
<p>Av flera mediearbetares berättelser framkommer en rad exempel på öppen respektlös och nedvärderande behandling från kollegornas sida: föraktfulla flin, blickar, vägran att hälsa på kollegan med utländsk bakgrund, att läxas upp av kollegor, spydiga kommentarer som ”Jävla svartskalle, jag vill inte jobba med dig”, eller ”Kom nu, stjärnreporter, och ställ dina frågor”. I ena fallet anger mediearbetaren dock att den nedvärderande behandlingen ebbade ut med tiden.</p>
<p>Flera mediearbetare vittnar också om ”halvrasistiska”, ”grovt rasistiska” och ”xenofobiska kommentarer”.</p>
<p>Och jag var ju på en redaktion där flera har uttryckt sig så grovt rasistiskt, och då blir det ett problem, inte bara för det journalistiska innehållet, för jag tycker att vi sänder ut rasistiska reportage, utan då blir det också ett arbetsplatsproblem, för vi sitter där /…/ låt säga att det var en redaktion på [x antal] personer, där vi kanske är två eller tre som har utomeuropeisk bakgrund, och då kan vi som journalister dryfta de här problemen och säga så här, ’Vad har vi för perspektiv, vilka idéer om världen tar vi för givna?’ Om människor liksom /…/ Människor och egenskaper, framför allt, som jättemånga journalister jobbar efter. Det är ett problem, men det andra problemet är ju att vi sitter där och blir rasistiskt kränkta på grund av vad de vill göra för slags reportage.</p>
<p>Andra mediearbetare har känt sig kränkta av kollegors kommentarer om ”invandrare” eller specifika folkgrupper även om de inte tillhör just dessa grupper. En annan sida av problemet är enligt en intervjuperson att det ofta blir svårt att diskutera det diskriminerande i dessa uttalanden, eftersom kollegorna inte ser det:</p>
<p>Och så sitter vi till exempel i ett lunchrum och så reagerar jag över någonting, för att jag tycker det var rasistiskt eller diskriminerande, så förstår de inte det och tycker att jag överdriver. Men det är för att de inte har en susning om hur det är att vara diskriminerad, liksom, och få kämpa så mycket hårdare för allting, för att man är invandrare.</p>
<p>Diskriminerande föreställningar framträder ibland i skämtets form.</p>
<p>Eller på den här [redaktion], där drog de massa skämt om ’Visa öronen!’ för muslimska tjejer, istället för dem, ja, som fulla fotbollsfans eller fulla töntiga killar kanske ropar ´Visa brösten!´ Så här ´Visa öronen!´, som om det skulle vara roligt. Men jag och den här andra tjejen från [land] [fann det inte] ett dugg roligt.</p>
<p>Man blir kallad svartskalle, och det är på skoj, va. En sak är att jag säger det om mig själv, för jag vet vad som ligger i min egen definition av en svartskalle, därför kan jag använda det ordet. Men när någon annan använder det, så vet jag att de inte använder det ordet med samma innebörd som jag, för i min definition av en svartskalle så ingår motstånd, förstår du? /…/ det är att vara en människa som gör motstånd, som är politiskt medveten och som har bestämt sig för att inte låta sig kuvas av majoritetssamhället. Det är min egen definition. En av mina kollegor använder det, minst en gång i veckan, på ett eller annat sätt /…/ i skämt, när man fikar /…/ När det gång på gång blir så, så förstår man att det där är mer, alltså, det är inte så att de vill förnedra mig, eller förödmjuka mig, men det är mer att det är en egenterapi, det är att det fortfarande [X antal] år senare, fortfarande är det jobbigt för dem att ha en utlänning, en utböling i den där fina gemenskapen, svenska gemenskapen, medelklassgemenskapen /…/ och därför, rent psykologiskt, det är så jag förklarar det för mig själv. Därför behöver de /…/ skoja kring det där, för att kunna bearbeta den mentala chocken över vad det nu kan vara, liksom.</p>
<p>Andra intervjupersoner ger ytterligare exempel på stereotypa och kränkande antaganden och föreställningar, vilka uppfattas som ”osynliga” och dolda former av diskriminering:</p>
<p>Det kan också vara att det kommer någon medarbetare som är jättesnäll, bra, vettig, utbildad, men ´Din syster, hur är hon uppfostrad?´ eller ´Hur har ni det hemma?´ Jag har andra kompisar som har fått höra många sådana. Alltså när man i all välmening ska fråga, eller är nyfiken eller försöker vara snäll och sedan omedvetet överför man sina fördomar eller rasism eller stereotyper, det händer ibland. Inte så ofta nu, men det händer då och då.</p>
<p>Det handlar ju jättemycket om hur folk pratar med en och hur folk tar sig friheter att skämta med en om vissa saker eller att göra sig föreställningar om ens liv och ens familj, förstår du?</p>
<p>IP: … sedan så också en attityd, som att man är en sådan här skojig person, bara för att man är invandrare och tjej, förstår du? Att man är lite skojigare än de svenska tjejerna, på vissa sätt. Och i det finns ju alltså sexuella anspelningar som är liksom byggda på både kön och etnicitet.</p>
<p>I: Att man förväntas vara hetare?</p>
<p>IP: Ja, precis, och liksom lite öppna, alltså /…/ att man kan säga liksom lite mer, män kan ta sig lite mer friheter mot en, förstår du? [Mitt i en praktikperiod] blev jag tillkallad till chefredaktören som ville prata med mig, för [chefen] ville veta vem jag var och ungefär en timme satt jag och pratade om allt möjligt mellan himmel och jord /…/ Och till slut så frågade [chefen] en fråga som jag, vad jag vet så är jag den enda [mediearbetaren] på redaktionen som har fått den frågan /…/ det var vilken politisk färg jag hade /…/ Sådant där är jobbigt /…/ lite sakteliga konstrueras man, inte bara som medborgare, som invandrare, utan man konstrueras också som yrkesmänniska till att passa en viss form, till att, tar man inte, så blir man ett hot mot den sorts journalistik, den sorts världsbild som de liksom propagerar för i [medieföretaget].</p>
<p>Vidare finns det exempel på negativ rolltillskrivning utifrån etnicitet: ”Vi, vi var inte reportrar [i några kollegors ögon], vi var invandrare. Om man är svensk då är man reporter”; ”Det har hänt med vissa fotografer, att de inte har förstått att jag jobbat där eller typ att någon har tagit mig för praktikant, för de kan inte tro att man jobbar som journalist”.</p>
<p>Jag tycker att det har varit lite svårt för mig att övertyga, det dröjde innan jag lyckades övertyga samtliga medarbetare, mina chefer gjorde jag faktiskt ganska snabbt, du vet, jag övertygade dem om att jag hade förmåga, att jag hade kapacitet för att utvecklas till en välfungerande reporter på svenska. Men mina kollegor, det dröjde nog längre.</p>
<p>Intervjupersonerna ger flera exempel på att denna negativa rolltillskrivning förekommer också utanför redaktionerna, dels vid möten med människor inom ramen för yrkesutövandet, dels när man är ”ute på stan”.</p>
<p>En mediearbetare vittnade om en redigerares överdrivna nit och uppmärksamhet på språkriktigheten i den förras texter och sätt att tala, ibland till den grad att den senare fann fel i texter som redan reviderats av en utomstående med stor journalistisk erfarenhet.</p>
<p>Det finns de som hittar en massa fel, för att de vet att det är en invandrare, så man får inte göra stilbrott eller någonting, för det ser de som ett fel. Och de är så betingade av att de vet att jag är invandrare /…/ Och just den person, hon hittade oftast sådana där fel. Jag hade använt ett ordspråk en gång, ’mycket snack och liten verkstad’. Och hon kände inte till den. Och då tyckte hon att ’Är det någon direktöversättning? Ha, ha, ha’ /…/ För det är någonting jag har lärt mig under min tid i [stad], för att på [mediearbetarens modersmål] säger man inte alls ’mycket snack och liten verkstad’ /…/ men hon tog det direkt som att det var fel, då. Hon började skratta, ’Så här kan man inte göra, direktöversättningar’. Ja, men det är den typ som är övernitiska för att de vet att jag är invandrare.</p>
<p>Intervjuerna gav en mycket varierad provkarta på kränkande och nedvärderande former av behandling från kollegors och chefers sida, allt från föraktfulla flin, blickar, folk som vägrade att hälsa och läxade upp mediearbetaren med utländsk bakgrund, spydiga, halvrasistiska och grovrasistiska kommentarer om ”invandrare” eller specifika folkgrupper, utfrågning om personens politiska färg, stereotypa och kränkande antaganden och föreställningar om mediearbetaren och dennes närmaste, till etniskt grundade negativa rolltillskrivningar och övernitisk uppmärksamhet på mediearbetarens sätt att tala och skriva. Många av dessa typer av kränkande behandling bygger på allmänt cirkulerande kulturrasistiska föreställningar och oavsett om de är avsiktliga eller inte utgör de en källa till stort obehag. Några få intervjupersoner nämnde inga sådana exempel alls, och karaktäriserade sina relationer till chefer och kollegor som mycket positiva överlag, medan de flesta målade upp en bild som präglades av stor ambivalens, med upplevelser av uppskattning och kränkande behandling om vartannat.</p>
<p>Ghettoisering av vissa redaktioner och verksamheter</p>
<p>Mediearbetare vid public serviceföretag som arbetat/arbetar vid redaktioner eller med satsningar som producerar mångfalds- och integrationsrelaterat utbud (vilka i fortsättningen för enkelhetens skull kommer att kallas för mångfaldsredaktioner), anser att deras redaktioner och verksamheter har varit isolerade och nedvärderade. De betecknar sina redaktioner som ”ett reservat”, ”ett ghetto” eller ”[Public serviceföretagets] Rinkeby”. I detta sammanhang bör noteras att mediearbetare verksamma vid andra public serviceredaktioner liksom vid andra medieföretag inte har påtalat någon sådan ghettoisering. Vid intervjuerna med mångfaldsredaktioners mediearbetare framkom desto fler exempel på aspekter av denna ghettoisering och de problem som enligt mediearbetarna är förknippade med dessa.</p>
<p>En aspekt är den ställning som mångfaldsredaktioner har haft inom medieföretaget. En mediearbetare anser att dessa redaktioner har haft en lägre status, att de inte betraktades som en självklar och integrerad del av företagets verksamhet utan som något provisoriskt:</p>
<p>Som att man var tvungen att ha den verksamheten, nästan som att det skulle vara politiskt inkorrekt att inte ha den /…/ som att man tolererar /…/ det finns ingenting som är uttalat på det sättet, men allas gemensamma upplevelse var sådan och det bekräftades kanske av våra låga löner, lägst av alla, och av vår budget, lägst av alla.</p>
<p>De resurser som redaktioner och verksamheter tilldelas utgör också ett mått på den betydelse som de tillmäts. Flera intervjupersoner anser att deras mångfaldsredaktion har/hade färre resurser än andra, och en nämner att sin redaktion alltid fick lägsta belopp per sändningstimme på hela företaget. Intervjuanalysen visar att de knappa resurserna av mediearbetarna kopplas till dels bredden och kvaliteten för mångfaldsfrågornas bevakning (t.ex. att man har begränsade möjligheter att resa inom landet för att åstadkomma en allsidig täckning av dessa frågor), dels individuella upplevelser av särbehandling i samband med så konkreta saker som ”var man blir bjuden, hur mycket ens middag får kosta”:</p>
<p>Jag menar till och med våra middagar /…/ julmiddag, eller något annat, avslutningsdag, vi ska åka på en konferens, vad ska vi välja för hotell, och möjligheten att göra resor, och var ska man bo när man reser. Jag menar, hela bilden var alltid, vi hade en känsla av att vi skulle kosta mindre.</p>
<p>Några av de intervjuade menar att en konsekvens av mångfaldsredaktionernas knappa resurser var att de anställda under en rad år hade markant lägre löner än andra redaktioners medarbetare. Enligt en intervjuperson uppgick skillnaden mellan en mångfaldsredaktions löner och företagets genomsnittliga löner under några år till flera tusen kronor per månad. Lönegapet har dock enligt samma person minskat med åren. Samma mediearbetare berättar att facket kopplades in och efter att ha gjort en del jämförelser var den facklige representantens slutsats att ”ärligt talat, den enklaste förklaringen [till de lägre lönerna] är att ni är invandrare”. Den låga lönesättningen gällde alla i denna redaktion, inklusive etniska svenskar som t.ex. arbetade som teknisk personal, vilket gjorde att arbete vid redaktionen kunde anses som ”någon slags straff”.</p>
<p>Isoleringsaspekten betonas kraftigt av intervjuade mediearbetare vid mångfaldsredaktionerna. De anser att de hade väldigt lite kontakt med (de svenska) kollegorna på andra redaktioner och att de inte fick smälta in i företaget: ”inget utbyte och ingen uppskattning”. Kollegor efterfrågar inte samarbete och ledningen har inte främjat samproduktioner tvärs över redaktionsgränser. Intervjupersonerna anger att när de kontaktades av kollegor från andra redaktioner ville dessa oftast ha hjälp med tolkning och översättningar, frågor om uttal av vissa ord, och tips på kontakter och experter i deras hemland, men att de aldrig tillfrågades p.g.a. journalistisk kompetens och fackkunskaper:</p>
<p>IP: …aldrig tillfrågades vi att följa med, att göra reportage. Men alltid sade man så här till en [nationalitetsbeteckning] kollega ´Kan du komma till sändningsrummet, för att jag har en minister som säger någonting på [språk], kan du tolka det för mig?´ Så att man… man efterfrågade inte de journalistiska kvalitéerna som människorna… besatt, utan det enklaste, språket. Jag menar, man kunde skicka en reporter härifrån till ett helt okänt land, [exempel på land], för att göra någonting, men det vanligaste är att utnyttja den kunskap och den resurs som finns här. Jag menar, det enklaste hade varit att våra namn skulle finnas hos redaktörerna på andra redaktioner och att vi sedan tillfrågas och träffar den reporter som ska åka ner, ger en bakgrund och så vidare. Men det vanligaste som vi användes till, det var det att ´Kan du hjälpa mig, jag har någon som pratar [språk], kan du översätta åt mig?´ Ja, man gick in i rummet, ’Ja, tack så mycket’, och så man gick ut.</p>
<p>I: Och vad tror du det beror på /…/?</p>
<p>IP: Ja, men jag menar att det är som att säga att någon som pratar med brytning är sämre journalist, eller, vad har han att erbjuda mig? Jag är kunnig, jag bevakar ett område, ja… Opålitlighet /…/ man säger [till sig själv] att den där figuren som pratar [språk] och jobbar där borta, är han objektiv? /…/ Nej, nej, lika bra att jag läser en artikel i tidningen, då får jag lite bakgrundsfakta så att säga.</p>
<p>De intervjuade medarbetare vid mångfaldsredaktioner upplever alltså att de saknar/saknat yrkesmässigt meningsfulla kontakter med andra redaktioner, att deras kompetens inte har använts till fullo, och att den ibland även har ignorerats och osynliggjorts.</p>
<p>Denna marginalisering och selektiva användning av medarbetarnas kompetenser för med sig inte bara frustration och uppgivenhet hos de enskilda anställda, den har också påtagliga konsekvenser för deras utvecklings- och karriärmöjligheter. För mediearbetare vid mångfaldsredaktioner existerar enligt två intervjuade möjligheterna att röra sig horisontellt (prova på nya arbetsuppgifter) och vertikalt (få mer kvalificerade uppgifter, bli arbetsledare) endast eller huvudsakligen inom dessa redaktioner: ”för att bli chef eller göra karriär /…/ vi hänvisas till det egna ghettot, vi är ledare inom ghettot”. Isoleringen och de bristfälliga kontakterna med andra redaktioner kopplas klart och tydligt till karriärmöjligheterna:</p>
<p>Ja, hinder, till exempel att smälta in i företaget. Detta att vi inte användes över redaktionsgränserna /…/ Och nu sattes vi där att jobba med det, men vi fick aldrig den chansen att ´Kom och hjälp oss, vad tycker du om det?’ och ’Vi ska göra en resa, vad tycker du om det och det?´ Det fanns aldrig, så att på det sättet, det knöts inte dom naturliga kontakterna /…/ Hur ska jag göra karriär då, vem ska ens veta att jag finns?</p>
<p>Ytterligare ett karriärhinder utgörs enligt en intervjuperson av att medarbetare vid mångfaldsredaktioner anses vara ”tematiskt snäva”.</p>
<p>Som jämförelse kan noteras att mediearbetare vid andra public serviceredaktioner och andra medieföretag anser att de har/har haft möjligheter att utvecklas inom yrket och göra karriär. En av dem säger:</p>
<p>Ja, det har jag, det tror jag faktiskt nu, för jag är inne i systemet. Jag vet hur det funkar, jag känner folk. Folk, inte alla, men folk känner till mig. Så fort man är inne i systemet och presterar så går det bra. Det gäller att komma in och bryta den barriären och sedan göra bra ifrån sig.</p>
<p>Jag noterade ovan att en del medieföretag på senare tid har börjat anlita och även explicit söka mediearbetare med utländsk bakgrund. Detta är positivt i sig, men samtidigt kan en för stark fokusering på just denna egenskap hos en medarbetare (den etniska tillhörigheten) åstadkomma en nästan motsatt effekt. Om medarbetaren inte är särskilt vaksam när det gäller att inte låta sig placeras i ett fack, t.ex. att alltid uppdras att bevaka ”invandrarfrågor”, integrationsfrågor, etc., är risken stor att han eller hon så småningom blir kategoriserad som ”invandrarjournalist” och tillskrivs en kompetens som av samma medieföretag kan komma att betraktas som tematiskt snäv. De här riskerna kan ses som inbyggda i medieföretagens funktionssätt och har även påtalats av mediearbetare som inte är verksamma vid mångfaldsredaktioner. De nämnda kategoriseringarna kan enligt en av de intervjuade mediearbetarna utgöra ett klart hinder för karriären:</p>
<p>Cheferna på [medieföretaget], de tänker på en mycket som en invandrare, det kan ju också vara negativt. Man kan se det som en fördel, men det kan samtidigt också vara så att de tänker att ´Nej, den här personen är så snäv i sitt yrkesområde´ och att det skulle vara ett hinder för att komma vidare.</p>
<p>Mediearbetare vid mångfaldsredaktioner uttryckte alltså en tydlig uppfattning av att dessa redaktioner var isolerade och utgjorde ett ghetto inom public serviceföretaget: dessa redaktioner har lägre status och tilldelas mindre resurser, vilket i sin tur resulterar i lägre löner för mediearbetarna. Isoleringen ansågs innebära dels att utvecklings- och karriärmöjligheterna endast fanns ”inom ghettot”, dels en avsaknad av yrkesmässigt meningsfulla kontakter och samarbete tvärs över redaktionsgränser. De kunde tillfrågas om hjälp med tolkning och översättning, men anser att deras journalistiska kompetens och fackkunskap varken erkändes eller användes till fullo. Det senare kan kopplas till en mycket diffus men kraftigt verksam självlegitimerande föreställning om en ”svensk” syn på journalistik. Som Djerf-Pierre och Levin (2005: 215) noterar, vad denna ”svenska” synen på journalistik egentligen innebär är något som tas för givet och sällan har preciserats. Man kan dock säga att föreställningen om en omutlig objektivitet är en central komponent i denna syn. Eftersom denna syn är starkt idealiserad kommer aldrig (förmodade) ”andra” syner på journalistik att kunna mäta sig med den.</p>
<p>Den status man har gett mångfaldsredaktionerna inom public serviceföretaget och de villkor under vilka deras medarbetare verkar framstår som diskriminerande i dubbel bemärkelse: dels särbehandlas mediearbetarna genom lägre produktionsresurser och löner, sämre utvecklingsmöjligheter etc., dels reproducerar dessa sämre förutsättningar en föreställning om att dessa program (och i förlängningen de mångfaldsfrågor som de behandlar) är mindre värda.</p>
<p>Styrning av det journalistiska arbetet</p>
<p>Flera mediearbetare anser att redaktionsledningen och även kollegor försöker pracka på dem en syn på verkligheten som ska gestaltas i medieprodukten, t.ex. en problemorienterad syn på invandrare: ”Många svenska journalister och redaktörer vill ofta ha människor som ska bekräfta någonting eller som ska ta deras tes”. Enligt en intervjuperson utgör detta ett hinder när man vill ”visa att det är mer komplext och brett än vad folk tror och sen också visa att det inte är synd om alla människor”.</p>
<p>IP: Vissa chefer har ju vissa förväntningar på en när de anställer en. Och om man inte införlivar de förväntningarna så tycker jag att det blir lite så här konstigt. Och på det sättet så blir man ju behandlad annorlunda än vad svenskar blir.</p>
<p>I: Och vad kan det vara för typ av förväntningar? Var det det där med källorna eller?</p>
<p>IP: Ja, men förväntningar på att man ska göra vissa typer av jobb. Och förväntningar på det sätt som de vill styra en på, i det journalistiska arbetet, ja, men de sätter en på vissa jobb och säger ’Gör det här jobbet och sen gör du det på det och det sättet’. Förstår du?</p>
<p>IP: Vissa chefer försöker styra en för att man ska göra vissa reportage som passar in i deras mall av hur man ska belysa vissa frågor /…/ att man är där /…/ för att de ska använda en som ett verktyg för någonting, just för att man är den människa man är liksom.</p>
<p>I: Just det, ville du säga någonting mera om de där färdiga mallarna?</p>
<p>IP: Jo, men alltså /…/ till exempel en chef som sade till mig att ’Ja, men vi vill skriva en reportageserie om en tjej och en kille som växer upp i [förort] och som ska gå ut nian och vad de ska göra efter nian’. Och då tänkte jag så här, ok, man ska försöka komma de här ungdomarna nära och liksom berätta om deras liv och inte prata om att de är invandrare, då, utan prata om vad de gör liksom, hur deras liv ser ut och vad de tänker att de ska göra i framtiden och sådant. Och sen när vi skulle ha vårt första möte efter att jag hade tackat ja så säger han så här, ’Ja, men då vill jag att du ska göra ett reportage som handlar om en kille som är lite strulig, som har problem i skolan, som kanske är lite halvkriminell /…/ och tjejen ska vara så här duktig, hon hjälper till jättemycket hemma’ och jag bara satt så här, ja, men du skämtar alltså, varför har du tagit hit mig då, om du ska göra radioteater liksom, förstår du? Och så här, alltså, det var ju ett väldigt tydligt exempel på hur han tror att han ska använda mig för att jag skulle vara någon nyckel till deras liv, förstår du, bara för att jag också själv är svartskalle så här. Och det är ett sådant här tydligt exempel på vilka mallar man har att jobba utifrån.</p>
<p>Andra styrningsförsök avser de ämnen och företeelser som mediearbetarna ska skriva om. I första exemplet nedan förmedlas ”påbudet” av en ”invandrare”, vilket visar att diskriminerande mekanismer inte automatiskt och inte på något direkt sätt kan kopplas till en specifik etnicitet.</p>
<p>IP: Det gällde att vara väldigt försiktig för att kunna behålla sin integritet både som yrkesman, som människa, som invandrare, som individ, som [nationalitetsbeteckning], för det kommer påbud om att ska du lyckas som journalist så måste du bli svensk, ska du liksom ha framgång, ha en karriär, så måste du lära dig att skriva som vi, att prata som vi, att se på världen som vi, du måste mer eller mindre skaffa dig blåa ögon och ett ljust huvud.</p>
<p>I: Hur uttryckte sig dessa påbud?</p>
<p>IP: På olika sätt, det uttrycktes genom kollegor, på konversationer vid fikabordet och så vidare. Men det absolut starkaste och tydligaste beskedet fick jag från en kollega, det var också en invandrare /…/ Och han sa ’Jag ska ge dig två råd om du vill lyckas här som journalist, och det ena är att du börjar skriva som jag, alltså inte ifrågasätta systemet, inte prata om diskrimination, inte prata om sådana saker, för att du kommer ingen vart med det´. Det var det ena. Det andra var ´Säg inte du är [nationalitetsbeteckning] utan säg istället att du är från [ett europeiskt land]´ /…/ och sen sa [kollegan] ´Försök att göra något åt ditt namn också, det är för utländskt´.</p>
<p>När det gäller att skriva om, granska, avslöja och genomlysa de här extremistiska organisationerna /…/ där har man allt stöd från sina medarbetare och sina chefer. Men om det är något annat du vill skriva om, den dolda diskrimineringen, den dolda rasismen, strukturer, som också mediekåren är en del av, då jävlar anamma, är det inte lika välkommet, då är det inte lika accepterat. Förstår du? Det är då man stöter på patrull, det är då man blir tystad och censurerad.</p>
<p>En mediearbetare, som skrev texter där den analyserade integrationsfrågor ”utifrån mitt svartskalleperspektiv”, berättar att redaktionsledningen efter ett tag bestämde att artiklarna skulle visas för chefredaktören vilken omarbetade dem före publiceringen. Enligt mediearbetaren berodde detta på att texterna uttryckte en syn på integrationsfrågor som skilde sig från medieföretagets.</p>
<p>Genom förfrågningar om kontakter från kollegors sida görs mediearbetarna, om de inte är på sin vakt, till medskapare av grova stereotyper: ”Vi letar efter en pappa från Mellanöstern, ungefär som i Josef Fares film”, ”Ja, vi ska ha en tjej i slöja som får gå på disko för sin pappa”, eller ”Vi ska ha en chilenare som jobbar med att samla pengar till Kuba”. En mediearbetare anser att ”De letar efter stereotyper eller vill bekräfta sin tes, då kan man ju känna [sig] utnyttjad, men nu för tiden hjälper jag inte till längre om jag inte känner dem bra. Det har jag slutat med”.</p>
<p>Och där kan jag ibland känna en sådan här trötthet eller uppgivenhet, så efter att man har jobbat med [program], jag kommer inte att jobba med integrationsprogram som reporter om jag inte är producent för att inte riskera att det ska bli... samma sak, jag vill kunna stå för allt jag gör.</p>
<p>Ovanstående citat visar hur redaktionsledningar och/eller kollegor på olika sätt försöker att styra mediearbetarnas arbete. Det kan gälla hur ett ämne ska angripas och vilka ”huvudpersoner” ett reportage ska ha, vilka ämnen de ska skriva och inte skriva om, eller kontakter de förväntas förmedla (som ska uppfylla vissa mycket specifika krav).</p>
<p>Att journalistiken oftast är starkt ”mallad” och arbetar efter hårt formaliserade berättarmönster med en given uppsättning dramaturgiska roller kan sägas utgöra en mycket generell mekanism inom professionen. Jag anser dock att nämnda styrningsförsök ändå kan betraktas som diskriminerande mekanismer. Dels för att lyckade styrningsförsök bidrar till reproduktionen av stereotyper, dels därför att många av de mediearbetare med utländsk bakgrund som är föremål för trycket att arbeta på ett visst sätt brukar befinna sig i en utsatt position på mediemarknaden. Man kan t.ex. vara rädd för att förlora sitt jobb, inte få förlängt arbete eller inte få ett arbete som motsvarar ens kompetens, och detta beroendeförhållande gör det extra svårt för mediearbetaren att stå emot trycket.</p>
<p>Förnekandets mekanismer</p>
<p>Som noterades i början av kapitlet finns påtagliga och utbredda förnekandets mekanismer på olika områden och nivåer i samhället. De finns i t.ex. politiken, forskningen och medieföretagen. Dessa mekanismer utgör också ett arbetsplatsproblem och har en inverkan på den enskilde mediearbetares arbetssituation och välbefinnande på jobbet. I det andra blockcitatet under avsnittet ”Kollegors och chefers behandling…” ovan vittnar en mediearbetare om att den inte blir förstådd och anses överdriva när den påtalar att någon text eller något uttalande är rasistiskt. En annan mediearbetare berättar om en situation som uppkom när den ville diskutera ett förhållningssätt som den ansåg vara fördomsfullt:</p>
<p>Alltså redaktörerna är ju så oerhört rädda så fort man nämner ordet rasism, som för dem är det någonting väldigt grovt som liksom rasister ägnar sig åt och rasism är inte någonting som finns i vardagen i människors liv och som man ständigt gör, liksom. Så att då har de bara så här slagit dövörat till och bara ’Nej, hur kan du anklaga oss för att vara rasister?’ Och så bla, bla, bla och då är det liksom inte ens så att jag har anklagat dem för att vara rasister, utan man säger så här, det här förhållningssättet till människor är liksom väldigt, väldigt fördomsfullt. I framförallt ett fall, så har det varit så att båda cheferna gick till journalistens försvar, liksom, och då var vi några som, då var det så här, vi mot dem, verkligen så här, och de bara sa så här, ’Hur, hur vågar ni anklaga oss för att vara rasister?’ liksom, och blir jätte, jättearga och liksom jätteförolämpade.</p>
<p>Exemplen ovan pekar på en avsaknad av förståelse för respektive ett avståndstagande från att diskutera texters eller förhållningssätts eventuella rasism eller fördomsfullhet, vilket i förlängningen blockerar öppna, konstruktiva diskussioner om företeelsen. På detta sätt kan förnekandets mekanismer även ha en inverkan på de journalistiska texter som redaktionerna producerar.</p>
<p>Ett tydligare exempel på hur förnekandet av rasism och diskriminering formar medieprodukter finns i det fjärde blockcitatet under avsnittet ”Styrning…” ovan, där en mediearbetare vittnar om de tydliga gränser som råder på redaktionen mellan vad man får och inte får skriva om. Det man inte får skriva om omfattar den dolda diskrimineringen och rasismen samt dessa företeelsers strukturella aspekter.</p>
<p>Mindre uppenbara exempel av förnekandet av diskriminering utgörs av just avsaknaden av diskussioner om den. Förnekandet i denna mening framstår desto tydligare när man jämför med den uppmärksamhet som man på redaktioner ägnar åt jämställdhetsaspekter i utbudet:</p>
<p>Jag tror att med kvinnoaspekten har man kommit en bra bit [på vägen]. I våra utvärderingar ställer vi ofta frågan ´Ja, men det var ett gubbigt samtal, vi hade tre gubbar, ja, men tänk att det bara fanns en kvinna i det reportaget´. Men man tänker aldrig på etniska aspekter: ’Under sex månader, fanns det någon med invandrarbakgrund i våra reportage?’ (lätt skratt) Eller så där, man tänker inte på det sättet.</p>
<p>Andra uttryck för förnekandets mekanismer står att finna i större medieföretags avsaknad av kartläggningar av personalens etniska sammansättning, vilket ofta ironiskt nog förklaras med att sådana kartläggningar skulle vara diskriminerande. Ett vanligt svar när man ringer till medieföretag och frågar om dessa data är: ”Vi registrerar inte medarbetarnas etniska härkomst”. Detta låter ihåligt när samma företag kan ha motiverat mångfaldssatsningar med just deras skeva etniska sammansättning. En intervjuperson noterar att det inte finns några siffror som kan belysa arbetsplatsens etniska sammansättning och citerar en högt uppsatt chef som har sagt: ”Vi kan inte registrera människor efter var de kommer ifrån, menar du att vi ska fråga varifrån dom kommer?” Underlåtenheten att ta fram dessa data är problematisk därför att de utgör en ypperlig måttstock mot vilken man skulle kunna utvärdera mångfaldsplanernas utfall.</p>
<p>Delvis vore det förödande att ha en sådan siffra, det skulle visa att de inte är representativa. Public service som ska spegla hela Sverige, på olika sätt, det skulle vara en förödande uppgift att belägga. De vill inte att det ska beläggas att man inte är representativa.</p>
<p>Avsaknaden av denna typ av data är dock inget typiskt svenskt fenomen. Medieforskaren Simon Cottle skriver om sina svårigheter att få motsvarande siffror från BBC (Cottle 1997: 29). Det vore dock missvisande att i denna diskussion enbart fokusera på medieföretagens avsaknad av sådana kartläggningar. Man skulle kunna säga att DO, den myndighet som är satt att främja och bevaka mångfaldsarbetet, har gett uttryck för ambivalens i denna fråga. I sin skrift Råd till arbetsgivare… (2004: 3 & 7) betonar DO å ena sidan att lagen inte kräver att arbetsgivaren ska kartlägga den etniska sammansättningen av arbetskraften samt att en kartläggning utan varje anställds samtycke strider mot personuppgiftslagen. Å andra sidan nämns en inventering av arbetsplatsen utifrån ett etniskt och religiöst perspektiv som något som kan göras inom ramen för arbetsplatsernas mångfaldsarbete.</p>
<p>Vid närmare efterforskningar framkommer det att DO:s inställning till frågan är att man varken kräver eller rekommenderar etnisk/religiös kartläggning av arbetsplatsernas sammansättning. Enligt Anders Bergstrand, jurist vid DO, tror man på myndigheten att sådana kartläggningar vore bra, men man avråder från att göra dem av praktiska skäl såsom att det inte alltid finns den kunskap som behövs och inte heller en fullständig medvetenhet om vad man gör på de enskilda arbetsplatserna. Vidare noterar Bergstrand att DO har bilden att företagen, även utan sådana kartläggningar, vet hur sammansättningen av deras personalstyrka ser ut.</p>
<p>I betänkandet från utredningen om strukturell diskriminering (SOU 2005: 56, s. 36) föreslår utredaren att Integrationsverket, DO och SCB får i uppdrag att utveckla variabler för etnisk statistik. Han understryker att detta inte är etnisk registrering utan en bättre användning av den statistik som redan finns. Med de nya variablerna skulle man t.ex. kunna mäta förändringar i den etniska sammansättningen på större arbetsplatser. I det nyligen publicerade remissvaret till ovan nämnda utredning understryker DO vikten av att i arbetet mot diskriminering mäta förändringar samt behovet av en genomtänkt och rättssäker datainsamling. Vidare föreslår man att en särskild utredning tillsätts för att bearbeta frågan (Ju2005/ 5486/IM, Dnr 1458-2005).</p>
<p>Mot bakgrund av att andelen av befolkningen med utländsk bakgrund har ökat stadigt under de senaste 30 åren är det märkligt att en sådan måttstock inte har utvecklats tidigare. I denna bemärkelse finns det fog för att betrakta denna underlåtelse som ytterligare ett uttryck för diskriminering och förnekande.</p>
<p>Verkligheten är som bekant sällan enhetlig och motsatta, samtidiga tendenser kommer ofta till uttryck, även inom ett och samma verksamhetsområde och en och samma institution. En del mediearbetare vittnar om tendenser som går emot förnekandet av eller tystnaden om diskriminering. Det handlar om diskussioner på redaktionerna om frågor såsom hur man visuellt och verbalt skildrar människor och företeelser, hur man undviker schabloner och hur man kan välja källor på alternativa sätt:</p>
<p>Moskén, till exempel. Du har säkert sett den bilden, alltid, när de ber till gud, va, med rumpan uppåt. Så vi snackade om det, liksom, kan man inte hitta på något annat? Och det behöver inte vara många gånger. Men samtidigt så snackar man om själva bilden, vad är bildmässigt just för det här tillfället, va? /…/ Men det handlar alltid om den här tiden /…/ och journalisten har väldigt sällan tid. Men visst, många gånger har vi skippat någon med slöja, ’Vi kan ta någon muslim utan slöja som berättar sin historia’.</p>
<p>Ibland har jag känt att kollegor har varit måna om att få höra min åsikt kanske i någon kontroversiell fråga eller ’Kan man göra så här, kan man säga så här om en grupp personer?’ Eller mer etiska diskussioner, ’Får man göra en taskig granskning av en minoritetsgrupp?’</p>
<p>Jag har ju möjlighet [att påverka] på det sättet att man har alltid utvärderingsmöten och då kan man ju föra fram en sådan åsikt till exempel, att den schablonbilden är så tråkig, ’Kan vi sluta skildra personer på det här sättet?’ /…/ Jag vet att jag har positivt lyft fram reportage som jag tycker har varit bra, där man har framförallt skildrat människor från tredje världen, som man traditionellt kanske ser som utmärglade /…/ Och när någon gör ett reportage där man visar människor med värdighet och stolthet och som individer, som säger saker och gör saker, då har jag sagt det. Och det tycker jag är lika viktigt att säga, ’Titta vilket bra exempel på hur man faktiskt kan bevaka ett område. Man behöver inte hamna i schabloner’.</p>
<p>Det [källor] har vi en ständig diskussion om, att få med fler kvinnor som är aktörer eller experter, för det är oftast, de kvinnor som finns med, de är antingen offer eller drabbade på något sätt. Att man kanske tänker på det, också, att den diskussionen inte är lika levande på redaktionen, men att man kan ha personer med invandrarbakgrund med, när de inte är där för att de är invandrare, utan för att de kanske är konsumenter eller bilförare eller doktorer.</p>
<p>I detta avsnitt har jag gett och resonerat kring exempel på uttryck för förnekande av diskriminering och rasism. Förnekandet i sig utgör en diskriminerande mekanism i flera bemärkelser. Dels har det en inverkan på mediearbetarens situation och välbefinnande på arbetsplatsen, dels inverkar det på de journalistiska produkterna på det sättet att det antingen hindrar vissa teman/företeelser från att förekomma i utbudet eller blockerar diskussioner på arbetsplatsen som skulle kunna bidra till mer medvetna och reflexiva arbetssätt. Slutligen, genom underlåtenheten att ta fram effektiva instrument för att mäta utfallet av mångfaldspolicies och kartlägga den etniska sammansättningen av arbetskraften försvårar och fördröjer förnekandet arbetet mot en mer integrerad mediearbetarkår. Men ur intervjuerna träder också fram tendenser som går emot förnekandet och pekar mot ett spirande erkännande av diskrimineringen och ett sökande efter alternativa sätt att gestalta verkligheten.</p>
<p>Mångfaldspolicies och verkligheten</p>
<p>En kartläggning av den befintliga lagstiftningen mot diskriminering i arbetslivet och medieföretagens mångfaldspolitik samt praktiska mångfaldsarbete faller utanför ramen för detta kapitel. För att kontextualisera mediearbetarnas uppfattningar om det arbete som görs och de policies som tagits fram vid deras respektive arbetsplatser ges dock här en kortfattad bakgrund om dessa.</p>
<p>Enligt lagen om åtgärder mot diskriminering i arbetslivet p.g.a. etnisk tillhörighet, religion eller trosupfattning (1999: 130; 2003: 308) måste arbetsgivarnas arbete för att främja lika rättigheter och möjligheter på arbetsplatsen ske planmässigt. Målen ska vara konkreta och gå att följa upp och arbetet ska alltid dokumenteras. Lagen ställer dock olika krav på olika arbetsgivare beroende på bl.a. arbetsplatsens storlek, resurser och karaktären på verksamheten. Även om lagen inte föreskriver att mångfaldsarbetet ska ske i form av en mångfaldsplan, anser DO att sådana planer utgör ett mycket rationellt sätt att lägga upp arbetet (Råd till arbetsgivare… 2004: 67). Med andra ord är arbetsgivarna skyldiga att bedriva mångfaldsarbete och att göra det planmässigt, vilket förutsätter någon form av mångfaldspolitik. Man är däremot inte skyldig att upprätta mångfaldsplaner. Många medieföretag/redaktioner har dock numera sådana planer (El Mahdi & Holago 2005: 50).</p>
<p>Oavsett om den är formaliserad i mångfaldsplaner eller inte brukar medieföretags mångfaldspolitik omfatta åtgärder som avser rekrytering, arbetsförhållanden och trakasserier, vilka utgör de tre huvudområden inom vilka arbetsgivaren enligt lagen är skyldig att vidta aktiva åtgärder (se avsnitt Intervjustudiens resultat ovan). Ytterligare ett område som brukar ingå i sådana policies omfattar riktlinjer eller rekommendationer för utformningen av medieutbudet. I Sveriges Televisions Policy för etnisk och kulturell mångfald… (2005) föreslås t.ex. att undvika generaliseringar om etniska, religiösa eller kulturella grupper, att låta människor framträda som individer och inte i första hand som representanter för den egna etniska gruppen, samt att söka källor och experter och att använda programledare med olika etnisk och kulturell bakgrund.</p>
<p>När det gäller det faktiska mångfaldsarbete som genomförts av och inom medieföretagen i Sverige finns mig veterligen ingen övergripande vetenskaplig kartläggning som också utvärderar arbetets utfall. Brune (2002) räknar dock upp ett antal exempel på sådana insatser. Ett första exempel utgörs av projekt som går ut på att rekrytera människor med ”invandrar”- och journalistbakgrund samt praktikanställa och vidareutbilda dem. Dessa projekt är tidsbegränsade och delvis finansierade av staten. En annan typ av mångfaldsinsats har bestått i några större tidningars lansering av speciella bilagor som distribuerades gratis i specifika områden. Ytterligare arbetssätt har omfattat åtgärder för att bättre anpassa det ordinära utbudet till en mångetniskt publik, diskussioner av en tidnings innehåll med referensgrupper med representanter från de största minoriteterna samt andra sorters aktiva åtgärder för att öka mångfalden i såväl utbud som personalstyrkan (Brune 2002: 389). För en färskare genomgång av mångfaldsarbete vid redaktionerna får man söka sig till den mediekritiska litteraturen med mångfaldsperspektiv som finns utanför akademin (se t.ex. Dielemans 2005).</p>
<p>Om vi nu återgår till intervjupersonernas uppfattningar om mångfaldspolicies och mångfaldsarbete är det första som kan konstateras att det råder stor variation hos deras i huvudsak både desillusionerade och illusionslösa inställningar till dessa. De uttrycker allt från försiktigt, hövligt eller ironiskt avståndstagande till uppgivenhet och regelrätt frustration. Flera anser dock att det är bra att mångfaldsplaner finns.</p>
<p>Jag ser det [mångfaldsplaner och mångfaldspolitik] som ett tecken på hur otroligt snedfördelad makten är i Sverige. Där man liksom behöver planer för att åtgärda vissa människor, jag tycker att det är en fruktansvärd tanke som för mig är så här apartheidliknande. Samtidigt som jag konkret måste svara ja och nej, det är bra att det finns en mångfaldsplan för att få in fler svartskallar /…/ just för att det är så fruktansvärt segregerat och så jävla utestängande som medierna håller på.</p>
<p>Intervjupersoner som arbetar/arbetat vid public serviceföretag är överens om att det finns bra mångfaldsplaner, men anser att dessa inte fungerar i verkligheten: ”[Jag] har slutat intressera mig för att jag ser att det är väldigt lite som sätts i praktiken”.</p>
<p>Det fungerar ju inte i praktiken, eftersom man inte anställer några. Vi har exempel på personer som har varit exceptionellt duktiga och begåvade, vunnit priser och allt möjligt, som inte får jobb här. Och då kan man ha hur mycket policies man vill. Kan man inte anställa en sådan person, då är inte den [policyn] värd någonting. Så att det finns ingen egentlig kraft bakom den där policyn.</p>
<p>Jag upplevde lite som att [public serviceföretag] de sista fem åren kanske, man pratar väldigt mycket om mångfald och att det är viktigt att få in olika grupper och sen gör man små försök här och där, ibland något bra /…/ Så man pratar väldigt mycket, men det går väl ändå ganska långsamt.</p>
<p>Mångfaldsplanen och mångfaldssekretariatet, jag tror att det är mycket yta, det är show-off att det finns. Sen, de verkliga framstegen som görs, det tror jag har att göra med [enskilda] rekryterare och redaktioner, alltså mer åt gräsrotshållet.</p>
<p>Diskrepansen mellan politiskt uppsatta mål och deras förverkligande uppfattas alltså av flera intervjupersoner som stor. Detta gäller inte bara anställningsmålsättningar utan även andra typer av mål. En mediearbetare berättar om ett praktikprojekt som ursprungligen var ämnat att ta in nya mediearbetare som nyligen kommit till Sverige, men som slutade med att man tog in människor med utländsk bakgrund som hade svensk utbildning och talade mycket korrekt svenska. Detta resultat kan tolkas som ett uttryck för (en sorts modifierad) etnosocialitet. När projektets uttryckliga mål påbjuder att man anlitar mediearbetare med en annan etnisk tillhörighet än den svenska, väljer man ändå dem som i mesta möjliga mån påminner om majoritetskulturen.</p>
<p>Men sen var det också att vi fick ju ansöka om jobb och då var det så att arbetsgivaren valde ju den personen som dom trodde skulle passa bäst. Och då tror jag att det blev tyvärr så att om du har utländsk bakgrund men du pratar perfekt svenska och har en svensk utbildning, så slog det lite högre. Så på det sättet, så kan jag tänka mig att flera kanske blev utkonkurrerade av dem som projektet egentligen var till för.</p>
<p>Ytterligare ett exempel på att praktikanställningar inte alltid fungerar i verkligheten gavs under avsnitt ”Anställningsformer” ovan (se första blockcitat i detta avsnitt). I detta fall verkar ”praktikanställningen”, medvetet eller omedvetet, ha använts av medieföretaget som en sorts besparingsåtgärd.</p>
<p>Samma ringa tilltro till mångfaldsplaner uttrycks av medarbetare vid privata företag:</p>
<p>Men det har man sett, så fort typ om Mediemagasinet har gjort något om det här med mångfald eller journalister gör någon rundringning, så har alla det [en mångfaldsplan] och alla, alla chefredaktörer strävar efter att få in medarbetare med utländsk bakgrund, men i praktiken är det skitsnack.</p>
<p>En annan intervjuperson uttrycker samma misstro mot högtidliga mångfaldspolitiska mål och berättar att den tillfrågades av en chef om den ville vara med och driva ett mångfaldsprojekt i ett privat medieföretag. Mediearbetarens svar, ”Låt mig [i stället] vara med i rekryteringsprocessen och anställa sommarvikarier nästa år”, tyder på en större tilltro till gängse procedurer än till säråtgärder.</p>
<p>En mediearbetare som har erfarenhet av både public service och privata arbetsgivare ser både skillnader och likheter mellan dessa med avseende på mångfaldsarbete och mångfaldspolitik.</p>
<p>På de kommersiella [medieföretagen] får jag uppfattningen /…/ där bryr man sig inte på samma sätt om folk har olika bakgrund för där tänker de mer på kompetens och om folk är duktiga. Sen finns det en annan sida när det gäller kommersiell TV. De kan se ett marknadsföringsvärde av att ha en snygg brun tjej... och då tar de in henne kanske mer för att hon, det är klart att hon ska vara duktig, men hon har en fördel i att hon är brun, för då är hon kanske mer exotisk. Tar de in henne på [public serviceföretag] så är det som hallåa för att det saknas någon, ’Vi måste täcka mångfaldskvoten’. Så att, de ena vill tjäna pengar och de andra vill uppfylla pappersmål. Lite så.</p>
<p>Jag tror att det är det att man börjar få in det i medvetandet, att nu måste vi… Vi har en artikel, eller vi har en tidning om barn och det är bara blonda barn överallt, vi kanske ska ha några svarta, eller några bruna, eller någon med krulligt hår också. Och det är inte bara för att man vill ha mångfald /…/ utan det är också för att det säljer, Sverige ser annorlunda ut idag. Det är roligare, de som läser tidningarna, de har grannar som ser annorlunda ut /…/ så det är också att det säljer, det är inte bara godhet.</p>
<p>De intervjuade mediearbetarna uttrycker överlag en både desillusionerad och illusionslös inställning till mångfaldsplaner och mångfaldspolicies, och detta gäller medarbetare vid både public service och privata företag. En del ser det faktum att planerna finns som något bra och positivt, och tycker att företagen ”ibland” gör ”något bra”, men de flesta anser att varken planer eller policies tål verklighetens ljus. Man anför att väldigt lite av planerna omsätts i praktiken och att det inte finns någon egentlig kraft bakom dem, att det går långsamt och att resultaten är magra. Bland de exempel på problem som framhålls av intervjupersonerna finns att det inte anställs fler med utländsk bakgrund samt att målgruppen för ett praktikprojekt omvandlades på så sätt att man till slut tog de sökande som hade flest likheter med majoritetskulturen. Privata företag anses vara mindre fixerade vid etniska och kulturella skillnader än public serviceföretagen, och prioriterar däremot kompetens- och prestationsbedömningar av mediearbetarna. Men båda typerna av företag tillskrivs ett lika svagt intresse eller förmåga att åstadkomma integrerade arbetsplatser och ett balanserat utbud. Således tolkas förekomsten av fler människor med utländsk bakgrund i utbudet och bland företagens arbetskraft främst som ett uttryck för att ”de ena vill tjäna pengar och de andra vill uppfylla pappersmål”.</p>
<h2>Konklusion</h2>
<p>I detta kapitel har jag presenterat en kvalitativ intervjuundersökning med tio mediearbetare med utländsk bakgrund verksamma i majoritetsmedier. Undersökningens syfte har varit att ur mediearbetarnas berättelser om sin position och situation i, samt uppfattning och upplevelse av, respektive medieinstitution, frilägga eventuella mekanismer för strukturell diskriminering inom majoritetsmedier. Studien har alltså utgått från de diskriminerades perspektiv samt en förståelse av kvalitativa intervjuer som en speciellt lämplig metod för att fånga personliga, vardagliga erfarenheter av diskriminering. Flera av de förtjänster med de personliga skildringar som framkommer i de intervjuer som noterades av Essed (se ”Inledning”) blev uppenbara även i föreliggande studie, däribland de rika kontextualiseringarna, vittnesmålen om diskrimineringens emotionella kostnader och tydliggörandet av kopplingarna mellan till synes triviala mikrohändelser och makrostrukturer hos medieinstitutioner. Intervjupersonerna var artikulerade och gav reflekterade, tolkande berättelser av sina arbetslivserfarenheter och de diskrimineringsmekanismer som de anser förekomma på deras arbetsplatser. Även om tillrättalägganden och rationaliseringsmekanismer från intervjupersonernas sida inte helt kan uteslutas är min uppfattning att de gav balanserade berättelser som inte tolkade varje missförhållande som ett uttryck för diskriminering.</p>
<p>Studien är kvalitativ och gör inga anspråk på att uttala sig om hur vanligt förekommande diskrimineringen är vid medieföretagen (statistiska generaliseringar). Den gör däremot anspråk på att ha tagit fram generell kunskap i den meningen att den har frilagt en del grundläggande diskrimineringsmekanismer (se Ekström & Larsson 2000: 16). Eftersom det saknas kvalitativa studier av diskrimineringens mekanismer i arbetslivet i stort samt forskning om den etniska sammansättningen i medierna och de förändringar som en ändrad sammansättning skulle kunna innebära (SOU 2005: 56, s. 161, 313), bör denna studie enbart ses som ett första steg. Fler och större kvalitativa studier samt kvantitativa undersökningar behövs.</p>
<p>Kapitlets huvudfråga om mediearbetare med utländsk bakgrund anser att diskriminering förekommer i majoritetsmedierna och i så fall på vilket sätt besvaras jakande som framgår av de korta sammanfattningar som avlutar varje avsnitt i presentationen av resultatet. Sex huvudtyper av diskrimineringsmekanismer har frilagts ur mediearbetarnas berättelser. De tre första typerna, mekanismer vid rekrytering, anställningsformer samt kollegors och chefers behandling av mediearbetare med utländsk bakgrund, har det gemensamt att de huvudsakligen har effekter på den individuella mediearbetaren. De tre andra typerna, ghettoisering av vissa redaktioner och verksamheter, styrning av det journalistiska arbetet samt förnekandets mekanismer, är mekanismer som både har effekter på individen och på det journalistiska arbetet och dess produkter.</p>
<p>Flera av de frilagda mekanismerna för etnisk diskriminering är också vanliga inom andra sektorer av arbetsmarknaden och kan även drabba grupper såsom kvinnor, unga människor, eller människor från arbetarklassen eller glesbygden. Detta gör dem inte mindre diskriminerande till sina effekter när det gäller att upprätthålla etnisk ojämlikhet.</p>
<p>Vid rekrytering utgörs den huvudsakliga diskrimineringsmekanismen som anses förekomma av rekryterarnas tendens att anlita människor som de känner (cronysm) och kan känna igen sig i (etnosocialitet). Kontakter och nätverk inne i medieinstitutionerna är avgörande och avsaknaden av dessa försvårade, åtminstone till en början, inträdet i medierna både för dem som hade och dem som saknade svensk journalistutbildning. Detta gäller givetvis alla som vill in i medieyrket, men mediearbetare med utländsk bakgrund torde utgöra en av de grupper som drabbas hårdast p.g.a. deras avsaknad av kontakter samt deras svårigheter, åtminstone tills helt nyligen, att få ”strategiska” praktikplatser i de fall de har en svensk journalistutbildning.</p>
<p>Men även den större öppenhet för att ta emot praktikanter eller på annat sätt anlita mediearbetare med invandrarbakgrund som allt fler medieföretag har visat på senare tid har sina problematiska sidor. För det första är den nya öppenheten kulturellt selektiv i det att dess huvudsakliga föremål utgörs av mediearbetare som är relativt unga, födda i Sverige eller invandrade vid tidig ålder, har en svensk utbildning och talar felfri svenska. Särskilt eftertraktade är unga kvinnor med utländsk bakgrund. Mot dessa ”perfekta invandrare”, som en intervjuperson lite ironiskt kallar dem som äger de nämnda egenskaperna, har de mediearbetare med utländsk bakgrund som i rekryterarnas ögon uppvisar för många ”Dom”-drag ingen chans. Etnosocialiteten premierar ”Vi”-egenskaperna och trots föresatsen att öka mångfalden tenderar medieföretagen att anlita de mediearbetare som mest liknar majoritetskulturen. För det andra blir även den resulterande positiva särbehandlingen problematisk för de särbehandlade i det att den hos dessa kan skapa en osäkerhet om huruvida det är den egna kompetensen eller invandrarbakgrunden som motiverar anställningen.</p>
<p>På en mer generell nivå kan diskussionen om etnosocialitet och cronysm kopplas till Esseds begrepp om ”kulturell kloning”. Hon använder begreppet för att beteckna en dominerande form av sociokulturell reproduktion som har sin grund i ett normativt gynnande av likhet. Kulturell kloning vilar på den för-givet-tagna önskvärdheten av vissa kulturformer och etniska grupper, det bekantas självklarhet och ett förkastande av dem som uppfattas som avvikande. Oavsett om det sker på samhällets makro- eller mikronivå innebär gynnandet och reproduktionen av likhet varierande grader av avhumanisering av ”avvikarna”, exkludering samt sociala orättvisor och ojämlikheter (Essed 2002: 1069-70). Tillämpar man detta resonemang på de former av rekrytering som här diskuteras kan man se poängen med Esseds begrepp. Få skulle erkänna att man exkluderar eller “väljer bort” arbetssökande p.g.a. olikhet därför att det skulle betraktas som vardagsdiskriminering.</p>
<p>Gynnande av den egna gruppen, av dem vars kultur är lika eller liknar majoritetskulturen är däremot något som tas för givet och inte ses som problematiskt, även om konsekvenserna av gynnande av likhet och diskriminering av olikhet oftast sammanfaller. Förtjänsten hos begreppet kulturell kloning är att det riktar kritiken mot den ständigt pågående och sällan ifrågasatta reproduktionen av likhet (se Essed 2002: 1078).</p>
<p>Av intervjuerna framstår visstidsanställningar som den vanligaste diskrimineringsmekanismen inom typen anställningsformer. Från främst de yngre mediearbetarnas perspektiv verkar denna anställningsform accepteras som ett av mediemarknadens villkor och som det pris man måste betala för att etablera sig på mediemarknaden. De som är lite äldre erkänner dock det problematiska med den bristande anställningstryggheten. För medieföretagen fungerar visstids- och praktikanställningar i en del fall som besparingsåtgärder eller som ett sätt för företagen att hålla fasta kostnader nere. Denna mekanism drabbar inte bara mediearbetare med utländsk bakgrund utan även yngre mediearbetare överlag. Visstidsanställningar utgör en form av strukturell diskriminering. För det första p.g.a. den faktiska bristen på trygghet och den avsaknad av förmåner såsom sjukvård, fortbildning och engagemang i mediearbetarens karriärutveckling från chefernas sida som hör till denna anställningsform. Detta gäller oavsett om redaktörers och rekryterares beslut att tillsvidare- eller visstidsanställa medarbetare faktiskt avser att diskriminera eller inte. För det andra, och ännu viktigare i den här kontexten, p.g.a. att sådana beslut leder till en andrafiering av delar av företagens arbetskraft, en hierarkisk, särskiljande åtskillnad mellan dem som anses värda att tillsvidare anställas och dem som inte gör det. Den så skapade särskiljande åtskillnaden kommer förmodligen att bestå, trots alla rykten om att medieindustrin går mot en typ av organisation som mer och mer kommer att vila på uppdrag och tidsbegränsade kontrakt, så länge de tillsvidareanställda är fler än de visstidsanställda.</p>
<p>När det gäller kollegors och chefers behandling av mediearbetarna med utländsk bakgrund pekar studien på en stor variation av kränkande och nedvärderande former av behandling. Bland de givna exempel finns allt från föraktfulla flin, blickar, folk som vägrar att hälsa och läxar upp mediearbetaren med utländsk bakgrund, spydiga, halvrasistiska och grovrasistiska kommentarer om ”invandrare” eller specifika folkgrupper, utfrågning om personens politiska färg, stereotypa och kränkande antaganden och föreställningar om mediearbetaren själv och dennas närmaste, till etniskt grundade negativa rolltillskrivningar och övernitisk uppmärksamhet på mediearbetarens sätt att tala och skriva. Mycket i mediearbetarnas berättelser tyder på att en stor del av dessa former av kränkande behandling bygger på allmänt cirkulerande kulturrasistiska föreställningar och oavsett om de är avsiktliga eller inte utgör de en källa till stort obehag. Dessa mekanismer fungerar exkluderande, de upprätthåller dikotomier mellan ”Vi” och ”Dom” och reproducerar därmed andrafierandet. Några få intervjupersoner nämnde inga sådana exempel alls, de karaktäriserade sina relationer till chefer och kollegor som mycket positiva överlag, ansåg sina möjligheter att göra karriär och påverka arbetets innehåll vara goda och angav att de aldrig hade särbehandlats p.g.a. sin etniska tillhörighet. I en del fall har jag utifrån intervjupersonens egen berättelse ansett mig finna anledning att undra om det inte förelåg ett visst inslag av förnekande av diskriminering från mediearbetarens sida, men givet materialets omfattning (en intervju på mellan en och en och en halv timme med varje mediearbetare) och det faktum att intervjun var den enda teknik som tillämpades, anser jag mig inte ha tillräckligt underlag för att göra tolkningar i denna riktning (sådana förnekelsetendenser har observerats i ett fåtal andra studier, se t.ex. de los Reyes 1997). Detta pekar dock på behovet av fortsatt forskning inom området.</p>
<p>De flesta mediearbetare målade däremot upp en bild som präglades av stor ambivalens, med upplevelser av uppskattning och inkludering och erfarenheter av kränkande behandling och exkludering om vartannat. När inkludering och exkludering förekommer i samma berättelse är detta i en del fall tids- och arbetsplatsrelaterat, på det sättet att man anser sig ha varit exkluderad tidigare men inte nu längre därför att man t.ex. jobbar på en annan arbetsplats eller redaktion, har hunnit bygga upp ett fungerande förhållande till chefer och kollegor, eller har haft tid och möjlighet att ”visa vad man kan”. Här kan vi alltså tala om diakrona (icke samtidiga) upplevelser av inkludering och exkludering. I andra fall är dessa upplevelser synkrona (samtidiga) vilket t.ex. innebär att mediearbetaren erfar att hennes/hans kompetens erkänns och bejakas av chefer men inte av kollegor, eller att man uppskattas så länge man beter sig och agerar inom vissa, av redaktionskollektivets bestämda, specifika ramar. Det senare exemplet utgör en sorts villkorad inkludering, vilken ibland ställer mediearbetaren inför svåra dilemman och omöjliga val såsom det mellan att acceptera kränkande behandling eller byta jobb.</p>
<p>Mediearbetare vid mångfaldsredaktioner uttryckte en tydlig uppfattning av att deras arbetsplatser utgjorde ett ghetto inom public serviceföretagen. Dessa redaktioner har enligt intervjupersonerna lägre status och tilldelas mindre resurser, vilket i sin tur resulterar i lägre löner för mediearbetarna. Mångfaldsredaktionerna anses också vara isolerade, vilket innebär dels att utvecklings- och karriärmöjligheterna är ringa (de finns endast ”inom ghettot”), dels en avsaknad av yrkesmässigt meningsfulla kontakter och samarbete tvärs över redaktionsgränserna. Intervjupersonerna rapporterade att de tillfrågades om hjälp med t.ex. tolkning, översättning och förmedling av kontakter, varigenom deras insatser enligt min tolkning reduceras till en sorts stödfunktion. Intressant nog vilar den förväntade stödinsatsen endast på det som skiljer mediearbetarna med utländsk bakgrund från deras (huvudsakligen etniskt svenska) kollegor på andra redaktioner: det handlar om de förras språk och kontakter i hemlandet. Intervjupersonerna anser däremot att deras journalistiska kompetens och fackkunskap varken erkändes eller användes till fullo. Jag har kopplat det senare till en mycket diffus men kraftigt verksam självlegitimerande föreställning om en ”svensk” syn på journalistik. Som Djerf-Pierre och Levin (2005: 215) noterar, vad denna ”svenska” synen på journalistik egentligen innebär är något som tas för givet och sällan har preciserats. Man kan dock säga att föreställningen om en omutlig objektivitet är en central komponent i denna syn. Eftersom denna syn är starkt idealiserad är det mycket som tyder på att (förmodade) ”andra” syner på journalistik aldrig kommer att kunna mäta sig med den. I skärningspunkten mellan diskrimineringens första ansikte (konstruktionen av ”Dom” som yrkesmässiga ”Andra”) och dess andra ansikte (konstruktionen av ”Vi” som bärare av en stolt tradition av ”svensk” journalistik) skapas och reproduceras sofistikerade modeller och variationer av villkorad inkludering. Om arbete vid public service företag innebär att man inlemmas i en ”svensk”, (i de flestas ögon förmodligen också) prestigefylld gemenskap, så gör det bristande erkännandet och bruket av mediearbetarnas fulla kompetens och fackkunskap att de endast kan betraktas som villkorligt inkluderade.</p>
<p>Den status som mångfaldsredaktionerna har inom public serviceföretagen och de villkor under vilka deras medarbetare verkar framstår som diskriminerande i dubbel bemärkelse: dels särbehandlas mediearbetarna genom lägre produktionsresurser och löner, sämre utvecklingsmöjligheter och bristande erkännande för deras fackkunskap, dels reproducerar dessa sämre förutsättningar en föreställning om att dessa program (och i förlängningen de mångfaldsfrågor som de behandlar) är mindre värda.</p>
<p>Intervjupersonerna vittnar om en rad försök till styrning av det journalistiska arbetet från redaktionsledningarnas och/eller kollegornas sida. Det kan t.ex. handla om hur ett ämne ska angripas (t.ex. vad en mediearbetare karaktäriserar som ”en problemorienterad syn på invandrare”) och vilka ”huvudpersoner” ett reportage ska ha (”en strulig kille” och ”en duktig tjej som hjälper till jättemycket hemma”); vilka ämnen de ska skriva och inte skriva om; och att de förväntas förmedla kontakter med människor med invandrarbakgrund, vilka ska uppfylla vissa mycket specifika krav, såsom att de ska vara på ett visst sätt och göra vissa saker. Journalistiken är oftast starkt ”mallad” och arbetar efter hårt formaliserade berättelsemönster med t.ex. en given uppsättning dramaturgiska roller. Detta utgör en mycket generell mekanism inom professionen och togs upp spontant av flera intervjupersoner. Jag anser dock att nämnda styrningsförsök ändå kan betraktas som diskriminerande mekanismer. För det första därför att många av de mediearbetare med utländsk bakgrund som är föremål för trycket att arbeta på ett visst sätt brukar befinna sig i en utsatt position på mediemarknaden, vilket gör det särskilt svårt för dem att stå emot trycket. För det andra för att styrningsförsöken, avsiktliga eller inte, i en del fall resulterar i att mediearbetare dras in i reproduktionen av andrafiering och ”Vi” och ”Dom”-dikotomier. Denna mekanism kan också betraktas som en form av villkorad inkludering som ställer mediearbetare inför svåra dilemman. I ena fallet löste intervjupersonen det genom att tacka nej till förlängt arbete på en redaktion, i ett annat fall ledde styrningsförsöken till att mediearbetaren bestämde sig för att inte ta vissa jobb om den inte gavs full kontroll över innehållet.</p>
<p>Av undersökningen framkommer exempel på olika uttryck för förnekande av diskriminering och rasism. Dessa omfattar en ovilja att diskutera, och en oförståelse för kommentarer och reflektioner om texters eller förhållningssätts eventuella innehåll av rasism eller fördomsfullhet, redaktioners gränsdragningar när det gäller vad man får och inte får skriva om (t.ex. den dolda diskrimineringen och rasismens strukturella aspekter) samt en ren och skär avsaknad av diskussioner om diskriminering, vilken enligt en mediearbetare framstår desto tydligare när man jämför med den uppmärksamhet som man ägnar åt jämställdhetsaspekter i utbudet. Ytterligare ett uttryck för förnekande återfinns i större medieföretags avsaknad av kartläggningar av personalens etniska sammansättning, vilka skulle kunna utgöra en god måttstock för att utvärdera mångfaldsplanernas utfall.</p>
<p>Dessa uttryck för förnekande utgör diskriminerande mekanismer i flera bemärkelser. Dels har de en inverkan på mediearbetarens situation och välbefinnande på arbetsplatsen, dels inverkar de på de journalistiska produkterna på det sättet att de antingen hindrar vissa teman/företeelser från att förekomma i utbudet eller blockerar diskussioner på arbetsplatsen som skulle kunna bidra till mer medvetna och reflexiva arbetssätt. Genom dessa mekanismer träder diskrimineringens andra ansikte, den idealiserande och förhärligande självförståelsen av ”Vi”-et som öppen och tolerant fram som en stark kognitiv struktur som leder till att chefer och kollegor slår ifrån sig all diskussion om eventuell rasism i det egna utbudet. Vidare upprätthåller förnekandets mekanismer ”Vi” och ”Dom”- dikotomier både på arbetsplatsen och i utbudet.</p>
<p>Slutligen, genom underlåtenheten att ta fram effektiva instrument för att kartlägga den etniska sammansättningen av arbetskraften och därigenom utvärdera utfallet av mångfaldspolicies, försvårar och fördröjer förnekandet arbetet mot en mer integrerad personalstyrka. Om man betänker att DO, den myndighet som är satt att främja och bevaka mångfaldsarbetet, har gett uttryck för ambivalens i denna fråga, vore det dock missvisande att i denna diskussion enbart fokusera på medieföretagens avsaknad av sådana kartläggningar. Men med tanke på att andelen av befolkningen med utländsk bakgrund har ökat stadigt under de senaste 30 åren är det ändå märkligt att en sådan måttstock inte har utvecklats tidigare, av någon central myndighet eller av medieföretagen själva.</p>
<p>Varken institutionerna eller de människor som befolkar dem är dock enhetliga och ur intervjuerna kommer också fram tendenser som går emot förnekandet och pekar mot ett spirande erkännande av diskrimineringen och ett sökande efter alternativa sätt att gestalta verkligheten. En del mediearbetare vittnar om positiva exempel på diskussioner på redaktionerna där frågor såsom hur man visuellt och verbalt skildrar människor och företeelser, hur man undviker schabloner och hur man kan välja källor på alternativa sätt avhandlas. Jag betraktar dessa samtal som potentiella öppningar som i kombination med visst mediepolitiskt stöd och tillräckligt mycket tryck från den mediekritiska debatten kan bereda marken för en process av omvärdering av invanda journalistiska värderingar och rutiner.</p>
<p>Kapitlets andra fråga berör intervjupersonernas uppfattning om medieföretagens mångfaldspolicies och mångfaldsarbete. Mediearbetare vid både public service och privata företag uttryckte överlag en både desillusionerad och illusionslös inställning till mångfaldsarbete och mångfaldspolicies. En del ser planerna som något positivt, och tycker att företagen ”ibland” gör ”något bra”, men de flesta anser att varken planer eller policies tål verklighetens ljus. Mediearbetare vid public service anför att väldigt lite av planerna omsätts i praktiken och att det inte finns någon egentlig kraft bakom dem, att det går långsamt och att resultaten är magra. Man betonar också att planerna handlar mycket om ”yta” och ”show-off” och misstror högsta ledningens vilja till förändring, samtidigt som de framsteg som görs tillskrivs enskilda redaktioner och rekryterare på lägre nivåer.</p>
<p>Ett par exempel på problem som intervjupersonerna omnämner är att det inte anställs fler med utländsk bakgrund samt att målgruppen för ett praktikprojekt omvandlades på så sätt att man till slut tog de sökande som hade flest likheter med majoritetskulturen. Privata företag anses vara mindre fixerade vid etniska och kulturella skillnader än public serviceföretagen samt prioritera kompetens- och prestationsbedömningar. Men båda typerna av företag tillskrivs ett lika svagt intresse eller förmåga att åstadkomma integrerade arbetsplatser och ett balanserat utbud. Således tolkas förekomsten av fler människor med utländsk bakgrund i utbudet och bland företagens arbetskraft främst som ett uttryck för att ”de ena vill tjäna pengar och de andra vill uppfylla pappersmål”.</p>
<p>Ur intervjuerna med mediearbetarna kommer således en bild fram av medieföretagens mångfaldspolicies och mångfaldsarbete som betonar diskrepansen mellan retorik och praktik, långsamheten och de ringa resultaten. I vilken utsträckning medieföretagen förverkligar de uppsatta målen och utvärderar mångfaldsarbetet är en fråga som denna undersökning enbart för sig inte kan besvara. Men medarbetarnas uppfattning om både policies och det genomförda arbetet utgör skäl nog att studera dem närmare.</p>
<h2>Övriga källor</h2>
<p>Ombudsmannen mot etnisk diskriminering. Personlig kommunikation med Anders Bergstrand, jurist, 2005-11-09.</p>
<p>Svenska Journalistförbundet. Personlig kommunikation med Ragnar Forsén, ombudsman, 2005-10-18.</p>
<p>Svenska Journalistförbundet (2004) ”Så räknade Journalistförbundet 040331X-” Elektroniskt dokument tillhandahållet av Ragnar Forsén, ombudsman, 2005-10-18.</p>
<p>Svenska Journalistförbundet (2003) ”Stor andel visstidsanställda”. Elektroniskt dokument tillhandahållet av Ragnar Forsén, ombudsman, 2005-10-18.</p>
<h2>3 Den dagliga dosen. Diskriminering i Nyheterna och Bladet</h2>
<p>Ylva Brune</p>
<p>Syftet med mitt kapitel är att presentera en temperaturmätning på tillståndet i tre stora svenska tidningar, när det gäller former och uttryck för diskriminering och rasism liksom former och uttryck för inkludering och antirasism.</p>
<p>Publicistklubbens årsbok 2005 har titeln Förändringstid, utan frågetecken. Den behandlar ur olika aspekter den förändring mot en bättre journalistik som svenska nyhetsmedier arbetar för, borde arbeta för eller misslyckas med att arbeta för, i frågor som rör Sverige som ett mångetniskt samhälle. Den grundläggande tesen i årsskriften är att det idag, jämfört med tidigare i vag mening, finns en medvetenhet på de stora nyhetsmediernas redaktioner om att medierna inte har tagit sitt demokratiska ansvar i skildringen av Sverige som ett mångetniskt, flerkulturellt och flerreligiöst samhälle. Medvetenheten leder till en förändringsvilja som dikteras av två helt olika slag av skäl: Dels finns den ekonomiska drivkraften att få en publik bland dem som har invandrat till Sverige, dels handlar skälen om mediernas sociala ansvar att skildra den egna samtiden på ett sätt som främjar pluralism och demokrati (Publicistklubben 2005).</p>
<p>Jag har undersökt innehållet i Dagens Nyheter, Sydsvenska Dagbladet och Aftonbladet under två veckor våren 2005. Mina frågor till materialet kan sammanfattas såhär: På vilka sätt framgår det att Sverige samt Stockholm och Malmö med omnejd har en etniskt heterogen befolkning? I vilka sammanhang framträder personer och grupper som inte har majoritetsbefolkningens etnicitet eller religion? I vilken mån tar tidningarna upp allvarliga missförhållanden i samhället som rasism, diskriminering? Och mer övergripande: Vilka tecken kan man se på en Förändringstid, där etnocentrism och stigmatisering av dem som ses som till exempel ’invandrare’, ’muslimer’ eller ’romer’ vittrar bort, till förmån för perspektiv där människors lika värde och mänskliga rättigheter står i fokus?</p>
<p>Under hand kommer jag att använda tidigare forskning om svensk nyhetsjournalistik i frågor som berör ’invandrare’, flyktingar och rasism som referenspunkt för en diskussion om permanens respektive förändring i medieutbudet. Här en kortfattad summering av tillståndet före en möjlig förändringstid:</p>
<p>Människor med utländsk bakgrund är underrepresenterade i medierna, både som källor i allmänna samhällsfrågor och som källor i frågor som rör deras egen situation (Asp 2002; Andersson Odén 2005).</p>
<p>Flyktinginvandringen och ’invandrares’ brott har varit föremål för den mest omfattande mediala uppmärksamheten under det senaste kvartsseklet (Asp 2002; Brune 2004).</p>
<p>Frågor kring rasism och diskriminering i det svenska samhället har intagit en undanskymd plats i nyhetsutbudet (Löwander 1997; Asp 2002; Brune 2004).</p>
<p>I nyhetsmediernas rapportering om ’invandrare’ har nyhetslogik och en kolonial världsbild samverkat i att konstruera ’dem’ som problematiska, hotfulla och oroande (bl. a. Brune 2004).</p>
<h2>Gränser, andrafiering och diskriminering</h2>
<p>Ett syfte med analyserna är att visa om, när och hur medierna arbetar med att upprätta gränser mellan ’oss’ och ‘dem’; mellan å ena sidan den tänkta läsargemenskapen och å andra sidan människor och grupper som kallas ’asylsökande’, ’flyktingar’ eller ’invandrare’. De gränssättande tekniker som jag vill lyfta fram i analyserna sammanfattas i begreppen ’andrafiering’ och ’diskriminering’.</p>
<p>Andrafiering</p>
<p>Jag kommer att använda begreppsparet ’vi och de’ och ibland ’andrafiering’ för att peka på en speciell form av identiteter som nyhetstexter kan skapa för de aktörer som uppträder i texterna, samt för mediet/texten och för den implicita läsaren.</p>
<p>De grundläggande sätt som en text konstruerar ett ‘vi’ och ett ‘de’ på är:</p>
<p>Texten är sådan att ‘vi’ talar om ‘dem’. De som beskrivs är föremål för gestaltningar och teorier som utgår från diskurser som textens ‘vi’ är hemma i eller kan solidarisera sig med, medan ‘de’ har marginellt eller inget inflytande över hur texten konstruerar ‘dem’.</p>
<p>Relationen mellan textens ‘vi’ och ‘de’ framstår som en serie skillnader, ett motsatsförhållande eller en konflikt.</p>
<p>Om nyhetstexter som berör invandrare och flyktingar uppfyller dessa villkor, så kan det delvis eller helt uppfattas som en konsekvens av medielogikens krav. Nyhetsjournalistik lierar sig med myndigheters diskurser och konstruerar dem som saknar definitionsmakt i samhället som objekt för andras formuleringar och åtgärder. Nyhetsjournalistik behöver också motsatser, polariseringar och konflikter för att formulera sig.</p>
<p>Texter där skillnader står i fokus och där ‘vi’ beskriver eller åtgärdar ‘dem’ behöver inte representera ‘dem’ på något negativt sätt. Skillnaderna kan vara till ‘deras’ fördel eller framstå som en exotisk krydda i skildringen. ‘Våra’ analyser och åtgärder kan genomsyras av välvilja och empati. Enskilda texter som arbetar med dessa former av andrafiering framstår ofta inte som främlingsskapande. Men som permanenta inslag i nyhetsdiskursen över invandrare och flyktingar ger de likväl ifrån sig viktiga budskap. De bidrar till att skapa kategorierna ’invandrare’ och ’flyktingar’ som annorlunda och eventuellt bristfälliga.</p>
<p>Det finns också i medierna en kraftfull och upprepande variant av andrafiering av framför allt muslimer, där ‘de’ får härbärgera egenskaper som är oönskade i den egna kulturen. I tidigare analyser har jag visat hur nyhetstexternas typifierade ‘invandrare’ bidrar till konstruktionen av en idealiserad svensk nationell identitet (Brune 2004). Andrafiering som uppfyller dessa villkor ska förutom de redan nämnda ha följande drag:</p>
<p>De egenskaper, handlingar eller problem som ‘vi’ tillskriver ‘dem’ är främmande eller oönskade i vår egen självbild eller framstår som ett hot mot ‘oss’ och ‘vår’ identitet.</p>
<p>Så beskrivna kontrasteras ‘de’ mot ‘vår’ utopiska, ideala självbild.</p>
<p>Diskursiv diskriminering</p>
<p>För att diskutera om och i så fall på vilka sätt nyhetstexter kan sägas missgynna personer eller grupper som kallas till exempel ‘invandrare’, ‘asylsökande’ eller ‘muslimer’, använder jag en begreppsapparat som har utvecklats av statsvetaren Kristina Boréus (2004). Boréus har studerat offentliga diskurser över ‘de sinnesslöa’, ‘de döva’ och ‘invandrarna’ vid olika tidpunkter med syfte att identifiera diskriminering i tal och skrift.</p>
<p>Diskriminering – negativ särbehandling – består i att personer missgynnas på grund av sin tillhörighet till en viss grupp, som definieras i termer av till exempel kön, etnicitet, religion, sexuell orientering, fysisk eller psykisk (o)förmåga.</p>
<p>Kristina Boréus identifierar fyra typer av diskursiv diskriminering som var och en, men i synnerhet upprepade och tillsammans, innebär ett missgynnande av de individer eller grupper som blir föremål för dem.</p>
<p>Utestängande från diskursen.</p>
<p>När personer som har kategoriserats på ett visst sätt, inte kan eller får medverka i att formulera de frågor som är relevanta för dem, är deras röster utestängda från diskursen. Det finns grader av utestängande, där den totala frånvaron av hänvisning till gruppernas egna intressen är den starkaste.</p>
<p>Osynliggörande är den mest kraftfulla varianten av utestängande. Ett osynliggörande av vissa grupper av medborgare och invånare på den offentliga arena som medierna utgör är ett tecken på gruppernas maktlöshet samtidigt som det förstärker den.</p>
<p>Den andra typ av diskriminering som Boréus tar upp handlar om olika former av missgynnande framställningar av de Andra.</p>
<p>Negativ framställning.</p>
<p>Negativa presentationer av Andra kan göras på olika sätt. Uppenbart nedsättande beteckningar som ”blatte” eller ”svartskalle” förekommer i samhället, men knappast inom medier som vill accepteras som seriösa och demokratiska. Men också etiketter som från början är neutrala kan så småningom laddas med negativa konnotationer; till exempel ’invandrartät’, ’invandrarkille’. Benämningar/ beteckningar kan också vara negativa genom att de refererar till grupper och personer på sätt som frånkänner dem mänsklighet och individualitet; till exempel ‘asylström’, ‘invandrarvåg’.</p>
<p>Negativa beskrivningar av kategorier som ’invandrare’ eller ’flyktingar’ är diskriminerande när de saknar faktisk grund eller om de fakta de bygger på är ofullständiga och inte balanseras mot andra kända fakta. När en kategori upprepat synliggörs i samband med negativa individbeskrivningar som kopplas till kategorin, blir det en form av diskriminering.</p>
<p>Det kan också finnas övergripande strukturer i nyheterna som innebär en diskriminerande framställning av de Andra. I en analys av drygt ettusen rubriker till nyhetstexter som berör ‘invandrare’ och ‘flyktingar’ våren 1993, fann jag att svenska aktörer framställdes som den aktiva parten i 80 procent av rubrikerna, medan tre fjärdedelar av aktörerna ‘invandrare och flyktingar’ framstod som objekt för åtgärder och uttalanden eller som mottagare av olika slags insatser (Brune 1996). Ett sådant mönster kan ge ifrån sig budskap, inte bara om vilka kategorier av människor som har nyhetsmediernas öra, utan om vilka grupper som har kompetens och handlingskraft och vilka som saknar sådan. På motsvarande sätt kan invandrares relativa osynlighet i nyhetsmedierna uppfattas inte bara som ett utestängande av röster utan också som en implicit karakteristik: ‘De’ har inte något av vikt och intresse att tillföra det offentliga samtalet.</p>
<p>Den tredje form av diskursiv diskriminering som Boréus tar upp innebär att (kategoriserade) människor hanteras som objekt, på ett sätt som inte drabbar dem som intar diskursens subjektspositioner.</p>
<p>Diskriminerande objektifiering.</p>
<p>Kategorin beskrivs från en position som är opåverkad av de analyser, önskemål, tankar och känslor de beskrivna personerna själva har och gör. Objektifiering blir diskriminerande när den utgör ett mönster i nyhetsrapporteringen och inte balanseras av hänvisningar till de beskrivna människornas egna behov och intressen.</p>
<p>Boréus fjärde form av diskursiv diskriminering är den som har närmast samband med diskriminering som materiell handling. Den uttrycker sig som:</p>
<p>Förslag till negativ särbehandling eller beskrivningar som normaliserar negativ särbehandling.</p>
<p>I journalistik är direkta förslag och uppmaningar sällsynta och står i strid med journalistikens norm att vara neutralt beskrivande. Däremot kan nyhetstexter kontextualisera olika källors argument och uppmaningar till handling på sätt som gynnar eller missgynnar dem. Men nyhetsmediernas viktigaste bidrag till att normalisera negativ särbehandling i förhållande till flyktingar och stora grupper av invandrade består sannolikt i att överhud taget inte synliggöra den och föra upp den på agendan i det offentliga samtalet.</p>
<p>De former av andrafiering respektive diskursiv diskriminering som framträder i det som explicit sägs i text och bild är relativt enkla att identifiera. Men journalistik arbetar inte bara med det uttryckligen påstådda utan också med tekniker som frammanar mytiska förståelseformer. Nutida nyhetstexter påstår inte att mörka män är farliga för nordiska kvinnor; men de kan foga samman tecken som skapar associationer i den riktningen. Bilder och texter kan knyta an till en kulturkunskap, ett självklart vetande som ‘vi’ bara har efter att ha skolats in i en viss nationell ideologi vid en viss tidpunkt. (det skulle vara bra att ge exempel)</p>
<p>Nyhetsbilder arbetar metonymiskt genom att framställa det ’typiska’; ge delen för det hela, och typifieringarna kan i sin tur vara starkt negativt laddade, ibland via mytiska associationskedjor. Nyhetsmediernas ‘invandrartäta förort’ är exempel på hur en metonymisk bildinprägling över tid har bidragit till att skapa en genre av förortsreportagen, som gör dem igenkännliga och förutsägbara – och samtidigt diskriminerande (Ristilammi 1994, 1998; Ericsson et al. 2000).</p>
<p>Stereotypisering och fixering av ’invandrare’ som kategori</p>
<p>I tidigare undersökningar har jag visat hur nyhetsmedierna över tid har skapat ’invandrare’ som en speciell kategori människor. Detta har skett dels genom stereotypisering där bestämda roller gång på gång tilldelas dem som ses som ’invandrarkillar’, ’män från Mellanöstern’, ’invandrartjejer’ och ’invandrarkvinnor’. Stereotypiseringen består i upprepningen av en tematik och rollfördelning, som arbetar med att upprätta skillnader mellan kulturer, sådana att svenskt = modernt, fritt, jämställt, medan till exempel ’muslimskt’ eller ‘från</p>
<p>Mellanöstern’ = traditionellt, förtryckande, patriarkalt. Föreställda skillnader mellan kulturer översätts till egenskaper hos individer och individen ses som representant för en grupp, en kultur eller ett geografiskt ursprung (Brune 2004).</p>
<p>Det finns en rad stereotyper av människor och grupper som lever sitt mer eller mindre underjordiska liv på tidningssidorna. När en stereotyp existerar som en bild i läsarnas huvuden, behöver tidningstexten inte explicit referera till den grupp som avses i till exempel en brottsnotis. ’Vi vet’ att det handlar om ’invandrarkillar’ i nyheterna om mobiltelefonrån och ’vi vet’ vilka det handlar om när polisen slår larm om kvinnor som lurar sig in hos åldringar som de bestjäl. Vi har läst samma slags nyheter många gånger och känner igen koderna i dem. Dessutom kan skribenter på debatt- och insändarsidor ta på sig uppgiften att peka ut och problematisera de grupper som nyhetstexter underförstått hänvisar till. När vi läser dagens tidning, så gör vi det i en kontext. Tidningen har en historia och olika delar och genrer i tidningen står i samspel både med varandra och med den kunskap som finns lagrad i mediearkivet.</p>
<p>Nyhetsmediernas bidrag till att befästa kategorin ‘invandrare’ som särskild består emellertid inte främst i stereotypisering. Mediernas ’invandrare’ är till stor del en produkt av rutinmässiga, triviala nyhetstekniker.</p>
<p>Praktiska nyhetsord som ‘invandrarkvinna’, ‘invandrartät’, ‘invandrarförort’ upprepas tills de ser ut att beteckna något påtagligt. ‘Invandrare’ presenteras med utgångspunkt i problem som definieras av olika myndigheter.</p>
<p>Statistiska skillnader mellan ‘svenskar’ och ‘invandrare’ omvandlas till egenskaper – brister – hos den avvikande kategorin, ‘invandrarna’.</p>
<p>Strukturella samhällsproblem konkretiseras som egenskaper hos eller svårigheter för ‘invandrare’.</p>
<p>Generella utsagor om ‘invandrare’ från experter, utsedda representanter för ‘invandrare’ eller från textens berättare fogas in i nyheterna.</p>
<p>Personifierade invandrare gestaltas som exempel på en redan definierad generell problematik eller som undantag från en generell problematik.</p>
<p>Ett mediearkiv i text och bild över ‘invandrare’ gör det möjligt att associera till, återanvända och bekräfta en igenkännbar idévärld.</p>
<p>Flera av de här teknikerna är generella och legitima arbetsredskap i journalistik. Men när de används upprepat i förhållande till en kategori människor kommer de att fungera stigmatiserande. Pröva att byta ut kategorin ’invandrare’ i punkterna ovan mot till exempel ’Boråsare’ eller ’ensamstående’ och se hur lätt det är skapa en kategori av Andra!</p>
<p>I det följande kommer jag att lyfta fram de fall där stigmatiserande tekniker och diskursiv diskriminering kommer till uttryck i de undersökta tidningarna. Jag kommer också att visa exempel på normaliserings- och inkluderingstekniker i materialet. Med det menar jag sätt att berätta där beskrivna eller intervjuade personer framträder som människor och medborgare och som en del av läsekretsens ’vi’.</p>
<h2>Bakgrund och kontext</h2>
<p>Dagens Nyheter, Sydsvenskan och Aftonbladet</p>
<p>De tre undersökta tidningarna har olika karaktär. DN och Sydsvenskan är prenumeranttidningar och storstadsmorgontidningar med kvalitetsmediets krav på sig att informera om samhällsrelevanta frågor. De skiljer sig åt bland annat genom att Sydsvenskan har 10–15 sidor lokalt material; från Malmö, Lund och den så kallade Omkretsen. DN:s lokalbevakning av Stockholm omfattar i allmänhet bara ett par sidor i den upplaga av tidningen som jag har undersökt; den som läsare utanför Stockholmsregionen tar del av. En annan påtaglig skillnad mellan tidningarna är DN:s större resurser när det gäller inrikes- och utrikesbevakning samt kultur.</p>
<p>Aftonbladet säljs i lösnummer. Den är numera en rikstäckande kvällstidning med ett stort inslag av artiklar om nöjen och kändisar, men har också ett relativt stort opinionsmaterial i form av krönikor och debattartiklar. Aftonbladet har också en omfattande sportbevakning i bilagan Sportbladet.</p>
<p>Både Sydsvenskan och DN har sin läsekrets i regioner där en relativt stor andel av befolkningen har invandrat från andra länder; i Stockholmsregionen cirka 18 procent och i Skåne cirka 14 procent. Av Malmöborna är 25 procent födda i utlandet. De här siffrorna inkluderar alltså inte dem som är födda i Sverige som barn till invandrare.</p>
<p>Dagens Nyheters upplaga 2004 var 363 400 och tidningen hade en hushållstäckning på 35 procent i sitt utgivningsområde. DN presenterar sig på följande sätt på sin hemsida:</p>
<p>DN är oberoende, står fri från partier, organisationer och ekonomiska maktsfärer. DN:s politiska hållning är liberal. Tidningen redigeras i liberal och frisinnad anda. Under en period av omskakande förändringar har DN att med ny skärpa hävda det öppna samhällets grundläggande värden, däribland upplyst förnuft och toleransklimat.</p>
<p>Oberoende liberal är den mest täckande beteckningen för denna position, som är rotad i DN:s tradition alltsedan starten 1864.</p>
<p>Dagens Nyheters papperstidning läses dagligen av omkring en miljon människor. Varje månad besöker omkring 1,8 miljoner människor DN.se. DN är samtidigt landets största annonsmedium på tidningssidan. Vår utgångspunkt är att människor, oavsett social bakgrund, ska ha möjlighet att delta i och förstå gemensamma angelägenheter. Vi verkar i en upplysningstradition som vill bidra till att svenskarna är ett läsande och tänkande folk. /…/ Vi slår vakt om objektivitet och en oberoende verksamhet på alla plan.</p>
<p>Dagens Nyheter ingår i Bonnierkoncernen, ett av norra Europas ledande medieföretag. (www.dn.se)</p>
<p>Sydsvenskan hade en hushållstäckning på 45 procent i sitt utgivningsområde år 2004. Tidningen presenterar sig på följande sätt:</p>
<p>Sydsvenskan är en oberoende liberal morgontidning som i sin opinionsbildning står fri från bindningar till politiska partier och andra organiserade samhällsintressen. Sydsvenskans nyhetsförmedling är i alla aspekter självständig och opartisk. Tidningens inriktning är fastslagen i bolagsordningen.</p>
<p>Sydsvenska Dagbladets AB är moderbolag i SDS-koncernen. Sydsvenskan är för annonsörer den mest effektiva kommunikationen med marknaden i Malmö/Lund-regionen.</p>
<p>Bonnier AB är huvudägare till Sydsvenskan. Grundad 1848</p>
<p>Sydsvenskans upplaga helår 2004: Vardagar 135 600, söndagar 154 400 (www.sydsvenskan.se)</p>
<p>Aftonbladet är Nordens största dagstidning och har 1,4 miljoner läsare dagligen, enligt uppgifter på den egna hemsidan. 2004 låg upplagan på 452 300. Tidningen ingår i Aftonbladet Hierta AB och ägs av LO och mediekoncernen Schibsted. Aftonbladet formulerar sin policy såhär:</p>
<p>Medieföretaget Aftonbladets uppdrag är att effektivt konkurrera på tidningsmarknaden, internet och i andra mediekanaler.</p>
<p>Aftonbladet ska aktivt och kritiskt granska samhälle och makthavare, driva opinion och ge journalistisk service.</p>
<p>Aftonbladet ska ge röst åt vanligt folk.</p>
<p>Dess journalistik ska vara sann och saklig, åsikter ska skiljas från fakta.</p>
<p>Aftonbladet är oberoende socialdemokratisk. Detta avspeglas i ledarredaktionens material, inom vida ramar också i kulturredaktionens.</p>
<p>Inga lojalitetsband, vare sig till ägare, ideologier, annonsörer eller samarbetspartners, får hindra Aftonbladet att skildra verkligheten så ärligt det står i mänsklig makt. (www.aftonbladet.se)</p>
<p>Nyhetshändelser under de två veckorna</p>
<p>Det undersökta utbudet under två veckor våren 2005, den 1–7 april och den 30 april–6 maj, präglas inte av någon enskild stor nyhetshändelse. Några händelser och ämnen är emellertid gemensamma för de tre tidningarna och jag ska kortfattat ange vad de handlar om, för att fortsättningsvis kunna referera till dem som kända.</p>
<p>Temat apatiska flyktingbarn är framträdande under perioden. Bakgrunden är att rapporter från människorättsorganisationer och från advokater och läkare som har med asylsökande att göra, visar att det finns ett stort antal barn (kanske ett hundra, kanske fler eller färre) som har blivit sjuka, apatiska och okontaktbara, under sin väntan på ett beslut om uppehållstillstånd för familjerna. Informationen används av riksdagspartier i opposition för att kritisera regeringens flyktingpolitik. I medierna kopplas temat apatiska flyktingbarn ibland till Påskuppropet från företrädare för kyrkorna, som pläderar för ’allmän amnesti’ för dem som väntar på uppehållstillstånd i Sverige.</p>
<p>Flera medieorganisationer arrangerar manifestationer för den svenske journalisten Dawit Isaak som sitter fängslad i Eritrea sedan 2001.</p>
<p>En grupp juridikstudenter har kartlagt krogdiskrimineringen i Stockholm, Göteborg och Malmö och under perioden väcker DO talan mot de utpekade krogarna.</p>
<p>Pastorn i Livets Ord, Runar Sögaard, som har uttalat sig kränkande om profeten Mohammed i ett teveprogram, får hotfulla brev från personer som sägs tillhöra muslimska organisationer.</p>
<p>Två irakiska medborgare ställs inför rätta misstänkta för att ha samlat in och skickat pengar till en terroristorganisation.</p>
<p>En frånskild man som under en semester med sina fem barn har fört barnen till Gaza och hållit dem kvar där ett halvår döms till två års fängelse.</p>
<h2>Översiktliga resultat</h2>
<p>Jag har gått igenom allt redaktionellt inrikesmaterial i tidningarna samt ledarsidor och opinionsartiklar från inbjudna skribenter med sikte på hur flyktingar och personer eller grupper som ses som invandrare framträder i de tre tidningarna.</p>
<p>En tidning består av flera avdelningar och genrer med olika slags innehåll och tilltal till läsaren. Genrerna går att se som olika slag av arenor för deltagande och makt, där villkoren för tillträde varierar (Edström & Norberg 2005). Genrerna har också olika status; de tillmäts olika grad av anseende och trovärdighet. Även om det inte går att exakt gradera status hos olika avdelningar i en tidning, är statusdimensionen viktig när man diskuterar människors synlighet i och tillträde till olika genrer.</p>
<p>Den stora morgontidningens nyhetsrapportering i den hårda, seriösa samhällssfären som inrymmer bland annat politik, kriminalitet, mänskliga rättigheter och ekonomi har högre status än låt oss säga nöjessidorna i samma tidning och definitivt högre trovärdighet än tabloidkollegans nyheter. Vidare har debattsidor, där inbjudna debattörer och krönikörer medverkar högre status och ett annat tilltal än läsarnas insändarsidor.</p>
<p>Eftersom olika delar eller genrer i tidningen arbetar under olika villkor, så delar jag ibland upp presentationen av undersökningen resultat i följande kategorier: Ettan (sidan 1, där puffar till dagens viktigaste nyheter brukar finnas), ledar- och debattsidor, inrikesnyheter, lokala nyheter, ekonomi, kultur och nöjen, sport och familjesidor.</p>
<p>Synlighet</p>
<p>Att på något sätt synas i medierna som intervjuad, porträtterad eller omtalad är den mest grundläggande formen av tillträde till det medierade offentliga rummet. Osynliggörande av personer ur underordnade grupper kan vara en form av diskriminering. Å andra sidan är ett systematiskt synliggörande av en grupp i negativa sammanhang också en form av diskriminering. Min första fråga till utbudet i de tre tidningarna handlar enbart om vilka som syns i tidningen som personer och om de har svensk eller utländsk bakgrund. I första hand är det namnet som avgör hur jag klassificerar en person, men ibland finns också en referens i texten till personens medborgarskap eller etnicitet. Det är bara personer som har räknats; alltså inte hänvisningar till abstrakta kategorier som ’asylsökande’ eller ’invandrare’.</p>
<p>I Dagens Nyheters del 1, som består av Ettan, ledar- och debattsidor, inrikesnyheter, lokala nyheter, Insidan (för ’mjuka’ reportage), konsument- och familjesidor, har fem–sex procent av dem som syns, genom att de själva framträder i tidningen eller omtalas, annan etnisk bakgrund än svensk. I kulturdelen är andelen betydligt högre och ligger på 15–17 procent. I sportdelen varierar andelen kraftigt med vilken sport som är mest nyhetsvärd för tillfället — när Allsvenskan är på tapeten kan uppemot 20 procent av de omnämnda vara invandrade eller tillfälligt inköpta spelare från utlandet. Andra dagar kan andelen gå ner till fem procent. I ekonomidelen slutligen utgör invandrade personer cirka två procent av dem som framträder eller omtalas.</p>
<p>I Sydsvenskans A-del som består av Ettan, ledar- och debattsidor, inrikesnyheter och ekonomi är andelen synliga fem procent. I Bdelen som innehåller kultur- och nöjen är andelen 12 procent. I Cdelens lokala nyheter från Lund, Malmö och Omkretsen är andelen sju procent. På sportsidorna varierar andelen på samma sätt som i Dagens Nyheter mellan fem och 20 procent.</p>
<p>I Aftonbladets huvuddel som består av opinionsmaterial, nyheter, kultur- och nöjesartiklar ligger invandrades synlighet på sju procent och i Sportbladet på fem till 20 procent.</p>
<p>Man kan alltså konstatera en kraftig underrepresentation av icke infödda svenskar samt av barn till icke svenskfödda föräldrar i de tre tidningarna, utom på sportsidorna vissa dagar.</p>
<p>Tomas Andersson Odén påpekar i Publicistiskt bokslut 2004 (en uppföljning av två tidigare undersökningar av innehållet i lokala medier i Sverige) att personer med annan etnisk bakgrund än svensk är fortsatt underrepresenterade på lokaltidningarnas sidor. Deras andel av dem som får synas i tidningen ligger stadigt på 5–6 procent, oberoende av om det bor få eller många invandrade i den region där tidningen kommer ut (Andersson Odén 2005).</p>
<p>Det tycks alltså handla om ett tillstånd där medierna avspeglar och reproducerar samhällets makthierarki. Det rutiniserade nyhetsmakandets användning av en bestämd uppsättning källor inom myndigheter, företag och politiska organisationer blir styrande för vilka som får synas på nyhets- och ekonomisidorna. Att sport- och kultursidorna är avsevärt bättre än nyhets- och ekonomisidorna på att spegla den etniska mångfalden bör ha att göra med att en stor andel av elitidrottsmännen (det handlar mest om män på sportsidorna) respektive kulturarbetarna har icke-svensk bakgrund.</p>
<p>Undersökningen omfattar ett stort material. Sydsvenskans pappersedition består av cirka 115 sidor dagligen, Dagens Nyheter av 145 sidor, bilagorna oräknade och Aftonbladet plus Sportbladet av cirka 70 sidor. Likväl producerar inte två veckors bevakning i de undersökta tidningarna tillräckligt många artiklar som på något sätt rör flyktingar och dem som kallas invandrare för att det ska vara meningsfullt att räkna procent på de ämnesområden där de uppträder. Jag kommer bara att ange procentandel för det största ämnesområdet i nyhetsbevakningen – det som handlar om ’deras’ brott.</p>
<p>Dagens Nyheters Sverigesidor (för inrikes nyheter) innehåller 33 artiklar som på något sätt knyter an till invandrare eller flyktingar. Av dessa handlar 12 om brott eller misstänkta brott där förövarna identifieras som personer med utländsk bakgrund. Fem artiklar under samma period handlar om rasistisk brottslighet eller diskriminering. Nio artiklar tar upp temat apatiska flyktingbarn. I fyra artiklar framträder invandrade personer som vanliga medborgare, politiker eller debattörer. Av de resterande två artiklarna handlar en om sametinget och en om migrationsverket. Tidningens Stockholmssidor har under samma period sju artiklar där invandrade personer knyts till brott, fyra artiklar där de framträder som vanliga medborgare och en om befolkningsstatistik. I 42 procent av de nyheter där tidningen på något sätt synliggör personer med utländsk bakgrund handlar det alltså om ’deras’ brott.</p>
<p>På Sydsvenskans sidor för inrikesnyheter handlar 15 av 25 artiklar med anknytning till flyktingar och invandrare om ’deras’ brott. Fem artiklar rör politiska frågor, två handlar om apatiska flyktingbarn, en tar upp diskriminering. I två artiklar framträder invandrade Malmöbor som medborgare som sörjer med anledning av påvens död. I det lokala nyhetsmaterialet under perioden handlar 20 av 47 artiklar och notiser som på något sätt rör invandrare eller flyktingar om ’deras’ brott. Samtidigt innehåller det lokala nyhetsmaterialet en förhållandevis stor andel artiklar där invånare med utländsk bakgrund tar plats i tidningen som vanliga medborgare. Brottsrapporteringen är särskilt framträdande i nyheterna från Malmö och handlar till stor del om ungdomsrån. Det är inte alltid som förövarnas eller de misstänkta förövarnas bakgrund uttryckligen anges i texten. Men som läsare kan man informera sig om detta genom att ta del av annat material i tidningen. På opinions- och debattsidorna under samma period finns ett stort inslag av artiklar och insändare som uttryckligen förknippar rånen med unga män som kallas invandrare. I 49 procent av de nyheter där Sydsvenskan på något sätt synliggör personer eller grupper med utländsk bakgrund handlar det alltså om ’deras’ brott.</p>
<p>Aftonbladets nyhetssidor under de undersökta veckorna innehåller 35 artiklar, notiser eller enkäter där personer eller grupper med utländsk bakgrund berörs. 14 av dem handlar om ’deras’ brott, alltså 40 procent. Aftonbladet har samtidigt en stor del ’lätta’ och ’mjuka’ nyheter där vi får veta att Ludmila längtar hem till Sverige och att Blossom Tainton cyklar utan hjälm och reportage om sjukdom och död, där personer med utländsk bakgrund framträder som experter på sin situation. Kändisskap, sjukdom, ond bråd död och sex är förutom brott de mest framträdande nyhetsvinklarna. I ungefär tio av nyhetsartiklarna och enkäterna framträder människor med utländsk bakgrund som vanliga medborgare med rätt att hävda åsikter om bensinpriser eller påvens betydelse. En artikel tar upp rasism.</p>
<p>Nyheternas grundmålning: Osynliggörande och negativ presentation</p>
<p>På tidningarnas nyhets- och ekonomisidor är alltså invånare med utländsk bakgrund i hög grad osynliggjorda. Deras röster och perspektiv framträder inte, med några få undantag, i frågor som rör politik, ekonomi, kriminalitet och andra viktiga samhällsområden. Det är i det perspektivet som nyheternas fokusering på ’deras’ brott blir så förödande negativ. Den upprepade presentationen där individer och grupper som förknippas med ’invandrartäta förorter’ eller med ’utländsk bakgrund’ pekas ut som kriminella balanseras inte i rimlig omfattning av andra slags framställningar. Den relativa frånvaron av nyheter som tar upp rasism och diskriminering kan också ses som uttryck för en diskursiv diskriminering, som utestänger ’deras’ röster och perspektiv.</p>
<p>Samtidigt bör påpekas att nyheterna från 2005 troligen i större omfattning än för tio år sedan inkluderar invånare med utländsk bakgrund som källor i olika slags frågor (Asp 2002; Mahmod 2004). Både i Aftonbladet och i Sydsvenskans lokala material finns en rad exempel på inkluderande texter.</p>
<p>Att temat ’apatiska flyktingbarn’ är stort under perioden, särskilt i Dagens Nyheter, är också viktigt att påpeka. Nyhetstexterna hämtar till stor del sina principiella resonemang från regeringskritiska källor inom politiska partier och frivilligorganisationer och gestaltar inkännande situationen för de apatiska barnen och deras anhöriga. Här framträder en journalistik som sätter mänskliga rättigheter i förgrunden och som bör kunna bidra till en humanare politik.</p>
<p>Ledare och opinionsbildare</p>
<p>En tidnings ledarsidor har av tradition hög status, eftersom de antas ha stor betydelse i det offentliga politiska samtalet. I det här avsnittet tar jag översiktligt upp innehållet i ledare och signerade opinionsartiklar som har tillkommit på initiativ av ledarredaktionen och som på något sätt berör de frågor som är relevanta i min undersökning.</p>
<p>I Sydsvenskan finns tolv sådana artiklar av ledarskribenter eller inbjudna debattörer under perioden. Av de sex artiklar som är signerade av debattörer handlar fem om ungdomskriminalitet i Malmö med fokus på rån, Rosengård, ’invandrarbarn’ och ’invandrade föräldrar’. En lokal ledartikel i C-delen av tidningen tar upp ’den alarmerande vågen av ungdomsrån’ med referens till ’invandrare’ och ’integration’. Det tycks alltså som tidningens opinionssidor har samma dagordning som nyhetsbevakningen, men här förklaras också hur vi läsare skall tolka nyheterna om rån. Rånen beror på ’invandrarna’, ’invandrarföräldrarnas’ bristande ansvar, den bristande ’integrationen’ och skolans och polisens bristande resurser. Av övriga ledar- och debattartiklar tar två upp ämnet apatiska flyktingbarn, en krogdiskriminering, en antisemitism, en invandrares underrepresentation i viktiga maktcentra och en kritiserar talet om en så kallad ’social turism’.</p>
<p>Dagens Nyheters ledarsidor under perioden innehåller fem artiklar som är relevanta här. Det finns emellertid ingen synlig trend i dem. En handlar om människohandel, en om den icke realiserade ’sociala turismen’, en om den fängslade journalisten Dawit Isaak. Ett inslag kritiserar migrationsverket och ett tar upp krogdiskrimineringen.</p>
<p>Intressant nog har Aftonbladets ledarsida flest artiklar där ett människorättsperspektiv framträder tydligt. Fyra tar upp de apatiska flyktingbarnens situation och kritiserar regeringens politik. En kritiserar utvisningen av två egyptier och en pläderar för Dawit Isaak och två innehåller tydliga antirasistiska analyser av teman i mediebevakningen. En pläderar för att EU ska föra upp hedersrelaterat våld på dagordningen.</p>
<p>Den övergripande slutsatsen efter läsningen av tidningarnas ledarsidor är emellertid att de inte på något systematiskt sätt driver frågor om rasism och diskriminering. När det gäller Sydsvenskan kan vissa inslag tvärtom tänkas förstärka läsekretsens fördomar om dem som ses som invandrare.</p>
<p>Kultur, krönikor, nöjen</p>
<p>Också kultursidorna har traditionellt sett hög status. Här sätts dagordningen för det offentliga samtalet kring konst, teater, film och litteratur. Nöjessidorna har en lägre status, men de utgör en viktig arena för synlighet för artister inom populärkulturen.</p>
<p>I de undersökta tidningarnas kulturdelar är samhällets eller ortens etniska mångfald mer synlig än på nyhetsplats. Här finns också utrymme för krönikor och essäer som tar upp mänskliga rättighetsfrågor och frågor kring fördomar, stereotyper och rasism i medierna och i samhället. Denna möjlighet utnyttjas av skribenter i</p>
<p>Dagens Nyheter och Aftonbladet, men inte i Sydsvenskan under den undersökta perioden.</p>
<p>I Sydsvenskan finns ett tiotal inslag i kultur- och nöjesdelens porträtt, recensioner eller intervjuer som är relevanta i det här sammanhanget. En konstnär vars mor kom från Japan presenteras som integrerad skåning. Två hiphopartister porträtteras på ett inkluderande sätt. Marianeh Bakhtiaris debutroman Kalla det vad fan du vill som tilldrar sig i ett mångetniskt Malmö recenseras lovordande. Några personer som av namnen att döma har invandrarbakgrund nämns i kortrecensioner av framträdanden. EU:s och Sveriges satsning på Mångkulturåret presenteras. Om man försöker urskilja något slags trend i materialet så handlar den om en strävan att inkludera; att inte skapa ett ’vi’ och ’de’. Men om man tänker sig att det finns två kompletterande strategier för att skapa ett jämlikt mångetniskt samhälle, där den ena handlar om att inkludera minoriteter på ett jämlikt sätt och den andra om att lyfta fram och bekämpa rasism och diskriminering, så saknas helt den andra strategin i Sydsvenskans kulturmaterial såväl som i nyhetsmaterialet.</p>
<p>När man jämför med Dagens Nyheters kulturdel blir denna brist hos Sydsvenskan iögonfallande. Av 22 artiklar på DN:s kultur- och nöjessidor som på något sätt knyter an till frågor om invandring eller så kallad mångkultur, så ger åtta stycken uttryck för ett genomarbetat antirasistiskt och/eller människorättsperspektiv. Fem stora artiklar tar upp svensk asylpolitik ur ett människorättsperspektiv, en artikel analyserar folkpartiets främlingsfientliga retorik, en krönika granskar den förödmjukande representationen av invandrade politiker i nyhetsmedierna. I det kulturmaterial som inte tydligt driver människorättsfrågor finns i allmänhet en inkluderande hållning, som tar sig uttryck i formuleringar som ’svenska Helena Paparizou’ och ’den svenske journalisten Dawit Isaak’.</p>
<p>På Aftonbladets kultur- och nöjessidor finns också inslag av en antirasistisk diskurs. Av sjutton relevanta artiklar under perioden har tre ett analytiskt människorättsperspektiv, en krönika driver med främlingsfientligheten i folkpartiet och en annan lyfter fram de antimuslimska fördomar som pastor Sögaards förmenta martyrskap spelar på. En debattartikel analyserar antisemitismen i Dramatens uppsättning av Köpmannen i Venedig. En stor del av materialet är emellertid kändismaterial på teman som sjukdom, sex och död. ’De apatiska flyktingbarnen’ dyker upp i flera krönikor som behandlar helt andra teman. ’De apatiska flyktingbarnen’ har blivit en symbol för myndighetssvek och brist på humanism i största allmänhet.</p>
<p>Min övergripande slutsats efter läsningen av de tre tidningarnas kultursidor är att det är här man tydligast kan se tecken på att vi lever i en Förändringstid. Dels i den meningen att det i första hand är här som frågor kring rasism sätts på dagordningen. Dels i den meningen att kultursidorna bättre än nyhetssidorna lyckas inkludera människor av olika etnisk bakgrund i bevakningen och i någon mån genom att de använder skribenter med annan bakgrund än den gamla vanliga medelklassvenska.</p>
<p>Ekonomi</p>
<p>Sydsvenskans ekonomisidor innehåller sex inslag av relevans för min undersökning. Ett om brott, två artiklar där invandrade personer syns i bild och med namn, men inte figurerar i brödtexten, två inslag där de invandrade är inkluderade som vanliga medborgare och ett inslag om att arbetskraftsinvandringen ska utredas. I Dagens Nyheters ekonomidel uppträder fyra inslag under samma period. Två stycken handlar om den man som dömts för spioneri på Ericsson, ett om den dåliga kontrollen av indiska IT-anställda i Sverige och ett om prisbelönad reklam. Den prisbelönade reklambilden är gjord för företaget Prison och föreställer en kvinna med indianskt utseende som håller sin hand mot ett besöksfönster i ett fängelse. Från andra sidan fönstret syns en naken fot som möter hennes hand. Vi kanske kan dra slutsatsen att fången bakom rutan också har indianskt ursprung? I DN:s text förekommer emellertid inte någon kritisk reflexion över bildens eventuella främlingsskapande konnotationer.</p>
<p>Familjesidorna</p>
<p>Morgontidningarnas familjesidor är viktiga arenor för prominenta jubilarer. Både DN och Sydsvenskan presenterar dagligen ett födelsedagsbarn i ett längre personporträtt. Det handlar om redaktionellt framställd text och det ger hög status att bli föremål för en sådan presentation. Annat redaktionellt material på DN:s familjesidor är notiserna under Personnytt, där mottagare av viktiga priser, stipendier eller hederstecken presenteras, kortpresentationen av en aktuell doktorsavhandling samt Miniintervjun.</p>
<p>Under min undersökningsperiod förekommer enbart etniska svenskar i de två tidningarnas personporträtt av jubilarer. En av DN:s jubilarer är dock ’gift på italienska’ och rubriken är ”Kulturmöte är framtiden” (Dagens Nyheter 6/4: 22). En av DN:s miniintervjuer görs med professor Erling Wande som har sitt ursprung i Tornedalen och en av de avhandlingar som presenteras är skriven av en man med italienskt ursprung. Det förekommer emellertid en stor andel utländska namn, när mottagare av prestigefyllda vetenskapliga priser räknas upp.</p>
<p>Den kompakta svenskheten i familjesidornas redaktionella material belyser på ett övertydligt sätt att journalister på de stora morgontidningarna rör sig i mycket begränsade kretsar, samtidigt som den reproducerar en etnonationalistisk bild av vilka som värda att fira.</p>
<p>Sporten</p>
<p>Sporten är alltså den genre i tidningarna, där det oftast framgår att Sverige är ett mångetniskt land och att grenar i svensk sport ingår i ett globaliserat sammanhang, där lagen värvar medarbetare på en världsmarknad. Det syns i bild och det syns på de många olika namnen i matchreferat och lagpresentationer. Jag har hittat få diskriminerande inslag i sportbevakningen, möjligen för att jag har svårt att förstå språket och symboliken i genren. Det förekommer nedsättande omdömen om idrottsmän och tränare med utländsk bakgrund, men också motsatsen. Möjligen finns en obehaglig tendens i bildvalen: Flera bilder visar hur en vit man dribblar bort eller kuvar en mörkhyad man fysiskt, men jag hittar inga bilder där förhållandet är det motsatta. Man behöver emellertid ett större undersökningsmaterial för att säga om detta verkligen är ett mönster eller bara en tillfällighet. En negativ särbehandling skulle också kunna bestå i att vissa spelare tillskrivs egenskaper som de så att säga bör ha på grund av sitt ursprung. Att Zlatan Ibrahimovic har stigmatiserats vid sitt ursprung är ganska väl belagt (Furvik 2004; Ericsson 2005). Hänvisningar till Zlatan Ibrahimovic dyker upp ett par gånger i mitt material tillsammans med de tidigare beskrivna nålsticken mot honom; han är fortsatt fastnaglad vid ett slags ’vild’ och infantil förortsidentitet. Men jag har alltså inte lyckats urskilja om andra idrottsmän utsätts för en motsvarande andrafiering.</p>
<p>Sammanfattningsvis visar min översiktliga genomgång av materialet i de tre tidningarna att nyhets- och ekonomigenrerna tycks vara de som är mest oemottagliga för förändring mot en mer inkluderande och icke-diskriminerande journalistik, medan kultur-, nöjes- och sportgenrerna av olika orsaker något bättre speglar samhällets etniska mångfald. Det är samtidigt värt poängtera att av dessa genrer är det bara kulturbevakningen som tillskrivs hög status och ett viktigt inflytande på det offentliga samtalet.</p>
<h2>Inkludering och identifikation</h2>
<p>I det följande ska jag med hjälp av olika exempel belysa några tendenser i bevakningen, som kan sammanfattas med begreppen inkludering och identifikation respektive andrafiering och stereotypisering.</p>
<p>Naturlig inkludering</p>
<p>En naturlig inkludering av människor med olika bakgrund i den dagliga bevakningen är något som de stora nyhetsmedierna säger sig eftersträva (se t. ex. Publicistklubben 2005). Naturlig inkludering innebär att personer som har invandrat inte i första hand synliggörs i samband med så kallade invandrarfrågor, problem och avvikelser, utan som invånare och medborgare med samma möjlighet att värdera och diskutera generella samhällsfrågor som infödda svenskar.</p>
<p>Invandrade personer som är naturligt inkluderade i mediebevakningen är framför allt de som har maktpositioner i samhället; höga politiker, tjänstemän, ekonomer och forskare. Deras invandrarbakgrund sätts inte i förgrunden i reportage och intervjuer utan deras kompetensområde. Lägre politiker och tjänstemän, författare, artister och idrottsstjärnor riskerar däremot bli utsatta för kategoriseringar och bedömningar som tar fasta på deras invandrarbakgrund. De ses som representanter för ett geografisk och kulturellt ursprung, och deras prestationer diskuteras och bedöms i relation till detta tänkta Andra (Furvik 2004; Ericsson 2005; Trotzig 2005). Vidare medför medielogikens rangordning av makt, kunskap och källor att så kallade vanliga människor riskerar att synliggöras i medierna på villkor, som de själva har liten makt över. De uppträder som illustrationer till problem som har formulerats av olika myndigheter eller när de drabbas av olyckor; de uppträder som exempel på avvikelser och som representanter för hela grupper. Att denna generella tendens i nyhetslogiken i kombination med en eurocentrisk rangordning av Andra länder och kulturer har lett till en djupt stigmatiserande journalistik i förhållande till immigranter i Västeuropa är väl belagt (van Dijk 1991; ter Wal 2002; Brune 2004).</p>
<p>Naturlig inkludering, som är eller borde vara ett självklart ideal för journalistik i ett demokratiskt samhälle, stöter alltså på en rad svårigheter som både är förknippade med medielogikens krav och rutiner och med en sedan gammalt nedvärderande främlingssyn.</p>
<p>I de undersökta tidningarna syns emellertid en rad exempel på naturlig inkludering; främst på sportsidorna, som jag lämnar åsido här. I Sydsvenskan är invandrade personer eller grupper naturligt inkluderade i en tredjedel av de artiklar där de figurerar. Filosofistudenter talar om filosofiämnet, en man som har räddat en åldring från att brinna inne intervjuas om själva handlingen och en ung kvinna vars lägenhet har drabbats av fuktskador berättar om detta. En 48-årig man som lider av epilepsi och minnesstörningar tvingas bo på ett hem för äldre, eftersom kommunen inte vill ge honom vård i hemmet. Artikeln beskriver ett viktigt missförhållande och gör ingen affär av mannens och hans brors utländska bakgrund. Brodern framträder som en genomtänkt och trovärdig huvudkälla i artikeln (”Sjuk 48-åring tvingas bo på äldreboende”, Sydsvenskan 4/5 2005, C 1 & C 5). I Sydsvenskans D-bilaga, som förutom familjesidorna innehåller mycket ’mjukt’ material om konsumentfrågor, nöjen, hus och hem, mat och dryck, bilar och hälsa, uppträder invandrade personer som inkluderade i en rad olika sammanhang; en som expert på vårutrustning av bilen, flera som förfördelade konsumenter och andra som eleganta barminglare.</p>
<p>Det tycks som genrer med mjuka och lätta nyheter enklare erbjuder en naturlig inkludering än de hårda och seriösa genrer, där generella samhällsfrågor formuleras. Det kan också vara så att journalister med invandrarbakgrund ofta är hänvisade till mjuka, lätta ämnen. Flera av de naturligt inkluderande mjuklätta reportagen i Sydsvenskan är signerade med namn som tyder på det.</p>
<p>DN har en mindre andel artiklar än Sydsvenskan av inkluderande karaktär, om man bortser från kulturdelen. Men också här finns intressanta exempel. I två artiklar om försvaret under den första veckan i april intervjuas unga värnpliktiga om sina synpunkter på krigstjänst i utlandet respektive på jämställdheten i försvaret. Det handlar alltså om seriösa, ’tunga’, samhällsfrågor, där tidningen lägger en kunskapsgrund med utgångspunkt i olika utredningar och där ’vanliga’ människor som är berörda inbjuds att kommentera frågorna. I båda artiklarna har en av intervjupersonerna invandrarbakgrund, vilket bara framgår av vederbörandes namn. Det framstår som naturligt att en ung man med spanskt namn är livgardist och talar om Sveriges moraliska ansvar och att en ung kvinna med spanskt namn diskuterar den nedlåtande synen på kvinnor bland äldre befäl i försvaret.</p>
<p>Aftonbladet slutligen, som till stor del innehåller mjuka, lätta texter är bra på att inkludera kändisar, oavsett bakgrund. Kända svenska katoliker talar om sin bild av påven och musikern ’Dogges’ syster och ’Dogge’ själv om sorgen efter hans hustru. När kända svenskar presenterar sina respektive landskap är det musikern Jason ”Timbuktu” Diakité som tipsar Aftonbladets läsare om Skånes smultronställen. De ’vanliga människorna’ framträder till exempel i enkäten Vi Fem, som varje dag tar upp en aktuell fråga, och som inkluderar åtminstone en person med utländsk bakgrund. När de höjda bensinpriserna ska kommenteras intervjuas en Kirunabo med iranskt namn, som säger att ’vi är maktlösa här uppe i norr’. Den person som får beklaga att svenska chokladdrycken Pucko övergår i dansk ägo är en ’korvgubbe’ med utländskt klingande namn.</p>
<p>Receptionisterna</p>
<p>Precis som det finns olika grader av andrafiering och diskursiv diskriminering, så finns det olika grader av inkludering av människor i de redaktionella texterna. En ganska stor del av de texter som jag har klassificerat som inkluderande i den översiktliga genomgången är inkluderande i en mycket ytlig bemärkelse. Personer som kan identifieras som invandrare framträder i bild och med namn, men har ingen eller bara någon replik i brödtexten. Texten handlar inte om dem, och de tycks finnas med på bild av kosmetiska skäl; för att ge tidningen ett ’mångkulturellt’ ansikte.</p>
<p>Den amerikanske samhällskritikern och filmaren Michael Moore beskriver i Stupid White Men hur receptionisterna på de filmbolag han kontaktar i Los Angeles alla har mörk hudfärg, medan de som finns inne på kontoren och har något att säga till om alla är vita.</p>
<p>Receptionisten med den mörka hudfärgen är till för att invagga besökaren i föreställningen att företaget följer en policy för etnisk mångfald (Moore 2002). Efter Moore kallar jag de kosmetiskt inkluderade Andra för receptionister.</p>
<p>Sydsvenskans D-del presenterar tre receptionister under min undersökningsperiod. En ung man syns på bild i färd med att lägga in en stöt med biljardkön i ett reportage från en biljardsalong, men finns inte med bland dem som uttalar sig i artikeln (”Läge att lägga in en stöt”, Sydsvenskan 1/4 2005, D 7). Motorbilagans Etta toppas av en bild på 7-årige Driton Sabani som har valt ut gul Ferrari som favoritbil på motormässan. I reportaget inne i tidningen är samme Driton ett av många barn som kommer till tals. De andra barnen som har svenskklingande namn är mer framträdande (”Motormässan genom barnens ögon”, Sydsvenskan 2/4 2005, D 4). I konsumentbilagan den 4 april toppar en bild av en flicka med sydostasiatiskt utseende den första sidan. Bildtexten berättar vad hon heter och att hon vill ha en grön tröja med rosa tryck. Hon förekommer inte i reportaget inne i tidningen som handlar om en designad barnkollektion (”Både pojkar och flickor vill ha glitter och monster”, Sydsvenskan 4/4 2005, D 4). Exemplen är harmlösa vart för sig, men när man har stött på ett tiotal receptionister i tidningens ganska magra bevakning av Skåne som en mångetnisk landsdel, så framträder fenomenet som värt att notera. Också DN använder invandrare som receptionister vid ett par tillfällen under den undersökta perioden. På en stor bild på Ettan, som puffar för innehållet i På stan-bilagan syns Fadi Jamous som säljer blommor på Hötorget. Han får en replik i pufftexten och förekommer över huvudtaget inte i reportaget inne i bilagan, där fyra svenskar och en man med engelskt namn intervjuas om sina vårkänslor (”På stan låter vårkänslorna blomma”, DN 1/4 2005:1). I Aftonbladet är det ofta svårt att skilja mellan de naturligt inkluderade och receptionisterna, eftersom så stor del av tidningens material består av bilder med enstaka repliker.</p>
<p>Stereotyp inkludering</p>
<p>Stereotyp inkludering förekommer ibland i positiva eller inkännande texter, där den porträtterade människan är gestaltad efter en mall för invandrartyper. I mediearkivets typgalleri framträder invandrade kvinnor som endera offer eller som offer på väg att bli hjältar, genom att de frigör sig från sin bakgrund eller familj. I de tre tidningarna finns enstaka exempel på stereotyp inkludering.</p>
<p>Sydsvenskan tycks ha förkärlek för ’invandrartjejer’ som streetdancers till hiphopmusik; i två av tre artiklar under perioden som berör unga kvinnor med utländsk bakgrund framträder de som frigjorda i en kommunal fritidsmiljö. Dagens Nyheter porträtterar en kvinna som har gjort film om prostitution i Teheran och poängterar att hon är djärv eftersom hon vågat skildra kvinnoförtrycket och dubbelmoralen i dagens Iran. Hon framträder som det modiga undantaget, hjältinnan, som motarbetas av andra iranier (”Hon vill öppna ögonen på makthavarna”, Dagens Nyheter 3/4 2005:16). Aftonbladet har ett reportage om en sjuk åldring som skickades till Azerbajdzan och sedan tillbaka till Sverige och nu bara gråter. På bilderna gråter även hennes döttrar och hennes dottersons sorgsna mörka ögon möter läsarens blick (”Sjuk åldring kom tillbaka”, Aftonbladet 4/5 2005:8). ’Vi’ har sett liknande bilder och hört samma historia så många gånger att ’vi’ riskerar att bli cyniker. Det tycks Aftonbladet inse och meddelar också att den av migrationsverket arrangerade resan kostade 635 000 kronor.</p>
<p>Chauvinistisk inkludering</p>
<p>En variant av stereotyp inkludering är den där invandraren eller flyktingen används för att bekräfta att Sverige är bäst. Denna form av inkludering på ’våra’ villkor har varit speciellt framträdande i den genre i kvällspressen som tar parti för flyktingar och utvisningshotade personer. Här påminns ’vi’ årtiondena igenom via flyktingens repliker om att Sverige är ett naturskönt Drömland och ett modernt Himmelrike. Inkluderingen är villkorad av att personen hyllar ’våra’ ideal och riter (Hultén 2001:281; Brune 2004:363).</p>
<p>Ett exempel på chauvinistisk inkludering i undersökningens material är Aftonbladets artikel ”Sverige är bäst för mammor”, där en kvinna med spanskt namn i två meningar får bekräfta just denna tes. En liten faktaruta som är byggd på en rapport från Rädda Barnen konstaterar att Sverige är bäst och att Afrika är sämst för mammor. Vi 5 Extra ställer frågan: ”Är Sverige världens bästa mammaland?” Fyra av de fem som besvarar frågan (jakande) har utländsk bakgrund (Aftonbladet 6/5 2005:15). Här är man långt från möjliga globala perspektiv. Bra för mammor kan ett land bara vara på Sveriges sätt.</p>
<h2>Stereotyper och andrafiering</h2>
<p>Två veckors bevakning i tre svenska dagstidningar våren 2005 innehåller i stort sett alla tidigare beskrivna stereotypiseringar av flyktingar och invandrare i medierna. Detta innebär inte att de aktuella händelserna eller personerna är stereotypa eller uppför sig stereotypt. ’Vi’ som läsare vet oftast ingenting om verkligheten bakom de stiliseringar som framträder på nyhetsplats. Men ’vi’ känner igen oss i nyheterna och särskilt i brottsrapporteringen.</p>
<p>Jag ska motvilligt beskriva några av de stereotyper som uppträder under undersökningsperioden. Motvilligt, eftersom uppmärksamheten på stereotyper alltid riskerar att förstärka dem som ”bilder i våra huvuden” (Lippman 1922:81). Samtidigt är det nödvändigt att lyfta fram dem som de konstruktioner de är, för att det ska vara möjligt att distansera sig från dem. Stereotyperna har en stark dragningskraft och de är, som publicisten Walter Lippman påpekade för mer åttio år sedan, djupt sammanlänkade med ’vår’ självbild och självrespekt (Lippman 1922:96).</p>
<p>Hiv-mannen tar plats på Aftonbladets Etta och på en helsida inne i tidningen den 1 april. Han har uppträtt med jämna mellanrum i kvällspressen, sedan mitten av 1980-talet, som hänsynslös spridare av den dödliga hiv-smittan. Men bilden av afrikanen, den svarte mannen med otyglad sexualitet som hotar den vita kvinnans renhet, är mycket äldre än så. Hivmannen lurar oskyldiga svenska kvinnor till sex eller våldtar dem. Den aktuella artikeln i Aftonbladet gestaltar dels en god normalitet: Lotta med en ettårig son som är hennes solstråle, hon har jobb och dagisplats. Mot denna normalitet ställs intima och fasansfulla detaljer i en mörk gångtunnel en eftermiddag i februari. Hiv-mannens sperma. Skräcken, ovissheten. (”Hiv-mannen våldtog mig”, Aftonbladet 1/4 2005:8.) Hiv-mannen själv presenteras under följande rubrik: ”Fick inte asyl – blev deprimerad”. ’Vi’ förstår att det fasansfulla kan hända när som helst igen. Att människor blir deprimerade när de får avslag på sin asylansökan är något vi redan vet.</p>
<p>Mannen från ett muslimskt land som kidnappar sina svenska barn, uppträder i Aftonbladet och DN, i samband med att domen faller mot en man som tog med sina barn till Gaza sommaren 2004. Det stereotypiserande består dels i ensidigheten i beskrivningarna, där mannen, Gaza och släkten i Gaza framstår som helt och hållet främmande, medan mamman och Varberg utgör det goda hemmet. Dels består stereotypiseringen i upprepningen av en tematik, där konflikter om barnen mellan makar från olika länder omvandlas till en nationalistisk diskurs i medierna. Den nationalistiska diskursen utesluter bevakning av de fall där den svenska föräldern är den som felar.</p>
<p>Anti-muslimska stereotyper. Två händelser under perioden ger upphov till nyhetstexter som är impregnerade med sakligt sett svårbegripliga, men skrämmande och associationsladdade hänvisningar till islamistisk terrorism, fatwa och dödshot — mitt ibland oss. Två irakiska medborgare i Sverige har delgivits misstanke om att ha skickat en miljon kronor till en terroristorganisation. I Dagens Nyheter kallas de för en ”svensk terroristcell” och texten hänvisar till ’moskébesökare’ i Sverige och till ’fatwa’ (”En miljon ska ha skickats från svensk terroristcell”, Dagens Nyheter 4/4 2005:6). Den andra händelsen är att pingstpastorn Runar Sögaard ska ha fått hotfull e-post efter att ha uttalat sig kränkande om profeten Mohammed. Det är framför allt kvällstidningarna som gör affär av händelsen för att dels upprepa Sögaards kränkande uttalanden och dels ge spridning åt innehållet i hotbreven, som tillskrivs muslimska organisationer. Detta sker strax före min andra undersökningsperiod men följs upp under den första veckan i maj. ”Enligt vissa medieuppgifter var det fråga om en så kallad fatwa; ett slags muslimsk dödsdom”, informerar Sydsvenskan (”Sögaard trotsar dödshoten” Sydsvenskan 6/5 2005:A 13). Aftonbladet ställer följande fråga i enkäten Vi 5: ”Är du rädd för ett terrordåd i Sverige? På en internetsida med kopplingar till terrorister hetsas muslimer att attackera Sverige med bomber.” (Vi 5. Aftonbladet 1/5 2005).</p>
<p>Stereotypiseringen här består i upprepningen av associationsladdade begrepp med dunkel betydelse som på olika sätt kopplas till muslimer i Sverige i största allmänhet. Den utgår från mycket gamla fördomsmönster i västerlandet i förhållande till islam och muslimer. Enligt medieforskaren Håkan Hvitfelt aktiverar mediesymbolerna för islam – huvudduken, fatwan, moskén – dessa gamla fördomsmönster som aktuell, social kunskap hos dagens svenska mediepublik (Hvitfelt 1998).</p>
<p>Förorten. Rosengård nämns i de tre tidningarna i samband med en knivattack på en skola. Hjulstaskolan blir aktuell i Dagens Nyheter: ”Elever vandaliserade skola. Ingen vågade vittna efter attack med järnrör och kedjor vid Hjulstaskolan” (Dagens Nyheter 4/5 2005:13). Artikeln bygger på polisuppgifter. Uppgiften ’ingen vågade vittna’ ges tre gånger i artikeln. Den bygger associationer till ett ’vi’ och ’de’, där ’de’ är i händerna på sina gangstergäng och inte kan eller vill samarbeta med samhällets företrädare. På bilden syns en oordnad hop elever vid skolan och i förgrunden fyra poliser. Dagen därpå kommer rektor och fritidsledare vid skolan till tals och kritiserar polisens och mediernas beskrivning av bråket. Trots detta ligger den ursprungliga bilden av förorten som en farlig och annorlunda plats delvis kvar i texten. En ’vild’, oorganiserad bild av två fritidsledare och en pappa i profil, där mannen i förgrunden blåser ut cigarettrök har bildtexten: ”/…/ fritidsledare på Hjulstaskolan tonar ner bråket och säger att medierna blåser upp händelsen för att det är ett invandrarområde” (”Vi har gjort allt vi kunnat”, Dagens Nyheter 6/5 2005:18). ’Vi’ ser att människorna på bilden är annorlunda, att de inte har koll, att de röker, skrattar och tittar någon annanstans, när de ’tonar ner bråket’ och kritiserar medierna.</p>
<p>Stereotypiseringen här består dels i upprepningen av teman som västvärldens medier år efter år oundvikligen förknippar med gettona: Upplopp och vandalisering. Dels består den i den slappa användningen av poliskällor och påståenden som ’ingen vågade vittna’; dels i bildvalen som fortsatt skapar förortens invånare som Andra.</p>
<p>Den maktlösa polisen och asylströmmen. Trots att flyktinginvandring inte är något stort ämne under undersökningsperioden förekommer en rad främlingsskapande och avhumaniserande notiser i förhållande till flyktingar. De asylsökande är a priori inte flyktingar, utan resenärer utsatta för polisär misstanke. ”Polisen maktlös mot illegal invandring via visum” berättar Sydsvenskan (2/4 2005: A 18). Flyktingarna är objektifierade som ’visumresenärer’ som utnyttjas av ’människosmugglare’ i en polisdiskurs där deras egna röster och perspektiv inte existerar. Den här typen av artiklar och notiser har varit ett permanent inslag i nyhetsbevakningen av flyktingfrågorna, åtminstone sedan mitten av 1980-talet och har flyktingpolitik och fysiskt våld mot flyktingar i landet. Stereotypiseringen är knuten till motsatsparet ordning – kaos där flyktingar enbart tillåts framträda som ett hot mot ’vår’ ordning.</p>
<p>Torpeder, kriminella krögare, näthallickar, bordellmammor, p-botskojare, sexhandelsligor och styckmördare har mer eller mindre specificerad utländsk bakgrund. De som lurar åldringar gör det genom att be om hjälp att skriva en lapp på svenska eller genom att förmå dem att ringa en betaltelefontjänst för spådomar.</p>
<p>Mediearkivets stereotyper är alltså väl representerade i mitt undersökningsmaterial, framför allt i brottsrapporteringen. Det handlar delvis om en rutinmässig diskriminering i nyhetsvärderingen, som innebär att triviala brott får nyhetsvärde just för att de kan knytas till stereotyper om de Andra. De diskriminerande dragen i nyhetsvärderingen går att komma åt med hjälp av frågan om inte?</p>
<p>Hade det faktum att ett vårdbiträde har lurat några åldringar på ett par hundralappar över huvudtaget fått nyhetsvärde, om inte lurendrejeriet kunde knytas till en redan färdig stereotyp, som ’spådomar’ hänvisar till? Hade hoten mot Runar Sögaard fått medial uppmärksamhet om inte hoten hade gått att knyta till just muslimska organisationer? Offentliga personer som politiker är alla utsatta för hotbrev från mer eller mindre organiserade avsändare. Hotbrev från rasistiska och högerextrema personer eller grupper utgör en stor andel av och ett permanent inslag i den hatpost som når riksdags- och kommunpolitiker, men de får liten eller ingen medial uppmärksamhet. Hade ett rån där bytet blev fyrtio kronor haft nyhetsvärde om inte alla ungdomsrån under perioden associerades till unga ’invandrare’?</p>
<p>Ytterligare ett diskriminerande drag i brottsbevakningen består i att uppge nationellt eller etniskt ursprung hos misstänkta eller dömda personer. När det gäller ’inhemska’ brottslingar anges i allmänhet bostadsort. Under undersökningsperioden förekommer en rad explicita omnämnanden av nationellt, etniskt eller geografiskt ursprung, framför allt när det gäller narkotikabrott, sexhandelsbrott och misstänkta terrorbrott. Implicita utpekanden av utländsk härkomst är också vanliga; till exempel ’svensk medborgare’, ’landsman’, ’polisen måste skaffa tolk’, ’bad om hjälp att skriva en lapp på svenska’.</p>
<p>Stigmatisering under omförhandling</p>
<p>De journalistiska stigmatiseringstekniker som jag tog upp inledningsvis, som konstruerar ’invandrare’ som ett problematiskt kollektiv, uppträder bara i några få nyhetsartiklar under perioden. Begreppet ’invandrarelev’ dyker upp i en artikel som (felaktigt) förutsätter att ’invandrarelever’ är underrepresenterade bland dem som går till högre studier (”Invandrarelever peppades att studera vidare”, Sydsvenskan 6/4 2005:C 3). ’Invandrartät’ är ett centralt begrepp när DN bearbetar befolkningsstatistik över Stockholmsregionen (”Hammarby sjöstad ökar mest”, Dagens Nyheter 6/4 2005:13). Varför minskar befolkningen i ’de invandrartäta stadsdelarna’? Flyttar ’de utlandsfödda’ tillbaka till ’hemlandet’? Men myndighetsbaserat material om ’invandrare’ som kategori, där tidningen med hjälp av expertis, statistik, metonymisk gestaltning och generaliseringar, talar om vilka problem invandrarna har, är alltså ovanligt.</p>
<p>Under lång tid har mediebilden av så kallade invandrar- och flyktingfrågor dominerats av svenska källor. I Rapports nyhetsinslag på teman som ’invandrare’, ’flyktingar’ och främlingsfientlighet 1979–1999 var 75 procent av källorna svenskar och 50 procent experter och företrädare för myndigheter och politiska organisationer (Asp 2002). Nyheternas invandrare och flyktingar har framträtt som byråkratins objekt, som skapade av myndigheternas diskurser.</p>
<p>En generell trend i senmodern journalistik är att den går mot mer populariserande framställningssätt, där beroendet av abstrakt myndighetskunskap minskar till förmån för individcentrerade berättelser. I denna journalistik blir ’den vanliga människan’ och hennes upplevelser mer relevanta än tidigare. Den ökande inkluderingen av källor med utländsk bakgrund som uppträder som individer och inte som myndighetsskapelser passar väl in i denna trend. En del av de stigmatiseringstekniker som skapat ’invandrare’ som ’andra’ kan alltså tänkas vittra bort som konsekvens av generella förändringar i journalistiken.</p>
<p>Den kunskapsbas om ’invandrare’ som kollektiv som finns lagrad i mediearkivet tycks emellertid vara well and alive. Förtryck av unga kvinnor med utländsk bakgrund, ’deras’ annorlunda kultur och hedersrelaterat våld är fenomen, som texter och informanter i texterna hänvisar till som välkända. Tidigare stereotypiserade teman i mediebevakningen används som etablerad kunskap. Men nya försök att upprätta generella omdömen om ’invandrare’ är alltså i stort sett frånvarande i det journalistiska materialet under perioden.</p>
<p>Typifierande och generaliserande utsagor uppträder däremot i de opinionsartiklar i Sydsvenskan som problematiserar ’invandrarbarn’ och ’invandrarföräldrar’ i Rosengård och i debattartiklar och insändare av olika ideologisk karaktär. Aftonbladet publicerar en djupt populistisk krönika den 5 maj: ”Prata inte om det här! Är invandrarna bidragsfuskare?” som radar upp en rad negativa stereotyper om ’invandrare’, som sanningar som ’vi’ måste våga tala högt om i det offentliga samtalet (Aftonbladet 5/5 2005:40).</p>
<h2>Förändringstid?</h2>
<p>Att försöka ta den ideologiska temperaturen på nyhetsmediernas sätt att förhålla sig till Sverige som ett mångetniskt och flerreligiöst samhälle utifrån ett litet och tidsbegränsat undersökningsmaterial är naturligtvis vanskligt. Jag tror ändå att min studie både kan fånga några permanenta drag i rapporteringen och några förändringstendenser i den. Under de två undersökta veckorna hände ingenting som gav upphov till en intensiv eller samfälld bevakning i de tre tidningarna. Tidningarna visar upp ett utbud som är produkten av en rutinmässig bevakning.</p>
<p>I de nyhetsgenrer i de undersökta tidningarna som traditionellt har hög status, inrikesnyheterna och ekonominyheterna, syns få tecken på att medierna tar ett nytt demokratiskt ansvar för att gestalta Sverige som ett mångetniskt samhälle. Personer med bakgrund i utlandet är i hög grad osynliggjorda. Deras andel av dem som får synas ligger på en permanent låg nivå som tycks bestämd av medielogiken, snarare än av hur verklighetens möjliga publik ser ut. Vidare dominerar temat ’deras’ brott den bevakning där ’de’ framträder.</p>
<p>I brottsjournalistiken frodas stereotyperna av ’de andra´. Texterna när och underhåller en antikverad världsbild, där ’vi’ inbjuds att aktivera en associationsrik men sakligt sett mager kunskap om ryssar, romer, afrikaner och muslimer. Journalistiken hämtar det stoff som blir nyheter från polisen.</p>
<p>Också i rutinmässiga nyheter om flyktingfrågor är polisen huvudkälla, vilket innebär att stora delar av den bild ’vi’ får via medierna av Sverige som invandringsland och mångetniskt samhälle har sitt ursprung i polisiära verksamheter och perspektiv. Att negligera eller ifrågasätta polisen som källa skulle för det enskilda mediet innebära att avsäga sig kunskap, legitimitet och trovärdighet inom centrala bevakningsområden.</p>
<p>Det symbiotiska förhållandet mellan nyhetsmedier och poliskällor är ett av de stora hindren för en journalistik som fungerar inkluderande och sätter mänskliga rättigheter i förgrunden. När man tar upp problemet i samtal med verksamma journalister, påpekar de ibland att de censurerar eller ’tvättar’ polisens utsagor från rasistiska eller nedvärderande omdömen, för att kunna presentera den nyhetsvärda informationen i neutralt skick. Men det är nog omöjligt att skapa neutralitet på det sättet. ’Tvättade’ och formellt sett värderingsfria utsagor som utgår från perspektiv som är organiserade i enlighet med främlingsrädslans logik, kan ge ifrån sig kraftfulla ideologiska budskap. Exempel på neutrala nyhetstexter som har fungerat främlingsskapande är de som beskriver flyktingar i termer av antal, kostnader och som föremål för polisiära åtgärder (Hall 1990; Brune 1990; Brune 2004).</p>
<p>Men även om tidningarnas hårda och seriösa genrer förhåller sig okänsliga inför de krav på en förändring som de stora medierna säger sig stå inför, så syns en förändringsvilja på andra sätt i de undersökta tidningarna. En strävan att inkludera personer av annan bakgrund än den gamla vanliga medelklassiga och svenskfödda märks tydligt i mjuka genrer som tar upp kultur-, nöjes- och konsumentfrågor. Denna strävan kan delvis ses som uttryck för en allmän tendens i senmodern journalistik, att komma bort från myndighetsberoendet och sätta den ’vanliga människan’ i förgrunden. Men sannolikt handlar det också om en medveten redaktionell ansträngning att inte stigmatisera människor som har invandrat.</p>
<p>Möjligen är det överdrivet att tala om en ansträngning, när det gäller sportjournalistiken, Ska sportsidorna kunna rapportera om Allsvenskan enligt vedertagen nyhetsvärdering så måste de inkludera framstående spelare och tränare som är invandrade eller tillfälligt inköpta från utlandet och i första hand beskriva deras sportprestationer. Mitt undersökningsmaterial är tyvärr för litet för att det ska gå att urskilja om det finns diskriminerande mönster på sportsidorna. Sportjournalistik är inte immun mot andrafiering och rasifiering, bara för att den arbetar inkluderande. Som jag har visat finns det former av inkludering som spelar med stereotyper och chauvinistiska ideal.</p>
<p>Inkluderingsstrategin handlar om att låta människor synas och komma till tals inom olika samhällsområden. Den är fundamental för att svenska nyhetsmedier ska uppnå trovärdighet i sin självpåtagna uppgift att spegla samhället. Strategin har ännu bara satt tydliga spår inom vissa genrer och den berör sällan journalistikens hårda och seriösa kärna; aktualitetsbevakningen inom politik, ekonomi och andra centrala samhällsområden.</p>
<p>Inkluderingsstrategin riskerar att skapa kosmetiskt inkluderade Andra om den inte kompletteras med strategier som sätter frågor som rör mänskliga rättigheter i förgrunden. I mitt undersökningsmaterial präglas nyhetstexterna om de apatiska flyktingbarnens situation av tydliga människorättsperspektiv. Andra möjliga bevakningsområden för en antirasistisk nyhetsjournalistik lyser i stort sett med sin frånvaro. Att diskriminering och rasism är viktiga samhällsproblem är inget som syns i nyhetsutbudet.</p>
<p>Här finns en diskrepans i Dagens Nyheter och Aftonbladet, mellan å ena sidan tydliga uttryck för en antirasistisk hållning i kulturjournalistik och i opinionsbildande material och å andra sidan en i stort sett likgiltig nyhetsjournalistik. I Sydsvenskan finns ingen sådan diskrepans; här undviker man genomgående de svåra frågorna om ’vårt’ samhälles rasism.</p>
<h2>4 Främlingar i nationens spegel</h2>
<p>Gunilla Hultén</p>
<p>Den 6 juni 2005. Den svenska nationaldagen firas för första gången som helgdag. På tidningarnas förstasidesbilder och i tv-rutan trängs de nationella symbolerna: svenska flaggor, folkdräkter, blågula blomsterbuketter och ballongknippen, kungafamiljen på Skansen. I en tid av globalisering då nationalstater vacklar väljer EU-landet Sverige att under högtidliga former manifestera nationen och kungariket. Det som till synes verkar vara en anakronism är kanske i stället ett tidens tecken. Det finns en dubbelhet i synen på nationalism. Nationalismer förknippas gärna med något otidsenligt som finns i andra länder, bland andra grupper (Billig 1995), och något som Sverige har lämnat bakom sig (Berggren 2001). Samtidigt är nationen knuten till demokratins framväxt under den moderna epoken, vilket också gav nationalismen enande och inkluderande drag (Berggren 2001: 75; Smith 2001: 71, 89–90).</p>
<p>Det är talande att just Skansen år 1945 valdes som plats för en stor utställning som uppmärksammade att den svenska pressen fyllde 300 år. Utställningen invigdes den 29 maj 1945, tre veckor efter krigsslutet och när den stängde i september hade den lockat en rekordstor publik. I utställningens första rum hängde i taket ett exemplar av landets samtliga dagstidningar och de kunde också läsas i ett särskilt läsrum (Lundell 2005:170, 173). Pressens framväxt placerades in i en lång historia, en kontinuitet, en tradition och gavs en nationell infattning i den nationalromantiska skapelsen Skansen. Även på andra sätt knöt utställningen den svenska pressen till nationella attribut. Ett särskilt frimärke gavs ut med en gåspenna och en fackla korslagda. Utställningen invigdes av kronprins Gustaf Adolf och som en programpunkt ledde den berömde Sven Lilja allsång från Solliden. Skansenutställningen kan ses som ett av många uttryck för den starka och långlivade relationen mellan nationalstaten och journalistikens verklighetskonstruktioner, ett samband som fortfarande är verksamt (Ekecrantz 2004: 43).</p>
<h2>Medierade främlingar</h2>
<p>I det här kapitlet vill jag ur ett historiskt perspektiv belysa hur svenska landsortstidningar förhållit sig till invandring (se även Marcus Johanssons kapitel). Jag gör det utifrån några valda tidningsartiklar men innan jag diskuterar exemplen ger jag en kort bakgrund till svensk invandrings- och invandrarpolitik. Jag tar också upp mediers betydelse för att skapa nationell samhörighet. Analyserna inriktar sig på hur artiklar om främlingar används för att skapa föreställningar om nationell och kulturell gemenskap i skiftande tidskontexter. Huvudstadstidningarna är väl representerade i svensk journalistikforskning medan landsortspressen inte beaktats i samma grad. Ändå är nästan alla svenska dagstidningar lokala eller regionala (Gustafsson & Weibull 1999: 14). Ytterligare anledning till att undersöka landsortstidningar är invandringens fördelning över Sverige. Under andra världskriget och i samband med krigsslutet var i princip alla flyktingar hänvisade till områden utanför de tre storstäderna (Olsson 2003: 12). Staten har också med politiska medel styrt bosättningen av invandrade personer. År 1985 ändrades systemet för flyktingmottagandet och så kallad kommunplacering infördes, den så kallade Hela Sverige-strategin. Idén bakom vara främst att en blandad sammansättning av befolkningen skulle underlätta integrationen (Magnusson 2001: 11).</p>
<p>I en fallstudie visar jag på hur det nationella signaleras i fem artiklar om främlingar och invandring från 1955, 1975, 1995 och 2000 hämtade från tidningarna Borås Tidning och Vestmanlands Läns Tidning. Pressforskning har i stor utsträckning inriktat sig mot det tryckta ordet medan bildmaterialet ägnats mindre uppmärksamhet. En utgångspunkt för mina analyser är att tidningstexter skapar och förmedlar sina budskap i samspel med bilder. Tidningsartiklar utgör då en visualverbal enhet där text, bild och layout ingår. De visuella elementen ingår som en oupplöslig del i tidningarnas skildringar av invandring och invandrare . Bilderna är en del i tidningarnas meningsskapande och nödvändiga att beakta för att förstå och tolka journalistikens berättelser om främlingar. Tidningarnas bildanvändning har också ökat markant under den period som jag hämtar exemplen från. Bilderna i tidningarna har fått ett allt större utrymme och allt fler artiklar har försetts med foton. År 1955 hade knappt 30 procent av artiklarna bild, medan andelen år 2000 var 64 procent .</p>
<p>Även pressbilder kan bidra till kategorisering och stereotypisering genom att avbilda främlingar inom snäva och statiska ramar. Bildelement kan peka ut tillhörighet och tjäna som gränsmarkörer för vilka som innesluts i en gemenskap och vilka som hålls utanför. De kan också berätta om vad som knyts till en nationell självbild och hur den förändras över tid. Tidningarnas textbildinnehåll relateras till en officiell invandrar- och invandringspolitisk diskurs.</p>
<p>Kapitlet grundar sig på ett tidigare insamlat material på 1 537 texter (Hultén 2005). Detta är hämtat från de tre första veckorna i mars månad vart tionde år, 1945, 1955, 1965, 1975, 1985, 1995, samt år 2000 i tidningarna Arbetarbladet (socialdemokratisk, Gävle), Borås Tidning (moderat, Borås), Vestmanlands Läns Tidning (liberal, Västerås) och Dagens Nyheter (oberoende liberal, Stockholm). Utöver detta ingår ett material för en pilotstudie från tidningarna</p>
<p>Arbetarbladet, Borås Tidning och Vestmanlands Läns Tidning, vilken avser en undersökningsvecka per tidning och år, dock ej år 2000, tillsammans 266 texter. Detta urval bestod av slumpmässigt valda sjudagarsperioder. Gemensamt för texterna är att de handlar om personer eller grupper med utländsk bakgrund i Sverige, samt om asyl-, invandrings- och invandrarpolitik. Genom att läsa tidningarna i sin helhet har jag identifierat personer som själva har invandrat till Sverige. Men eftersom jag vill studera tidningarnas inneslutande och uteslutande processer, räcker inte det. Jag har också tagit med texter som handlar om personer som är födda eller uppvuxna i Sverige men som har utländsk bakgrund. Ett motiv är att bruket av begreppet invandrare har förändrats sedan 1970-talet från att beteckna personer som själva invandrat till personer som är barn till någon som invandrat. Jag har inte tagit med artiklar som handlar om turister i Sverige eller utlänningar på kortvarigt besök. Inhemska minoriteter, som exempelvis samer, ingår inte heller i studien. I min avhandling, som det här kapitlet baseras på, kombinerar jag kvantitativa och kvalitativa innehållsanalyser. Den fortsatta framställningen bygger på ett urval av de näranalyser som jag presenterar i avhandlingens kvalitativa del.</p>
<p>DN.</p>
<p>Jag har redan använt begreppet främling och jag kommer att återvända till det i analyserna. ”Främlingen” är också titeln på sociologen och filosofen Georg Simmels korta essä som blivit en av hans mest kända texter . Simmel uppehåller sig vid det komplexa, paradoxala och relationsbundna som främlingens ställning innehåller. Simmel betraktar främlingen som en ”potentiell vandrare”, en individ som kommit utifrån men som väljer att stanna kvar, ”den som kommer i dag och stannar i morgon” (Simmel 1995: 139). Han beskriver främlingen som samtidigt lösgjord och fixerad, nära och avlägsen. Främlingen representerar en enhet av dessa motsatta egenskaper och knyts till en rumslig sfär där rummet också kan ses som symbol för förhållanden mellan människor. I sin essä skriver Georg Simmel att det är det allmänna, generella som är betecknande för vårt sätt att se på främlingen. Det är inte de individuella egenskaperna som framhålls utan sådana som är gemensamma för många. Därför uppfattas främlingarna egentligen inte heller som individer, hävdar Simmel.</p>
<p>Främlingsbegreppet har sedan utvecklats av Simmels efterföljare Robert E. Park (1950, 1955) Everett Stonequist (1937/1965) och Alfred Schütz (1964). Jag har också inspirerats av socialpsykologen Michael Billig och hans uttryck homeland deixis (utpekande av hemlandet) för att studera retoriska medel som anger nationell tillhörighet (Billig 1995). Även genussymboler uppmärksammas för att identifiera människor som tillhöriga eller icke-tillhöriga bestämda kollektiv och jag stödjer mig då mot bland annat Nira Yuval-Davis resonemang (1997). Postkolonial teoribildning är likaså aktuell vid analyserna. Metodmässigt knyter jag an till retorik och kritisk diskursanalys. Analyserna av de visuella elementen baseras i huvudsak på visuell retorik samt på Gunther Kress och Theo van Leeuwens sociala semiotik (Kress & van Leeuwen 1996).</p>
<h2>Försvenskade förtecken</h2>
<p>Sverige var ett utvandringsland i stort sett till andra världskrigets början år 1939. Därefter blev det ett invandringsland, det vill säga att invandringen överskred utvandringen. I början av år 1939 fanns det knappt 24 000 utlänningar i Sverige, vilket motsvarade ungefär 0,4 procent av befolkningen (SOU 1951:42, s. 251). Situationen förändrades radikalt med den flyktingmigration som följde i andra världskrigets spår. Krigsslutet markerar en ny period såväl för synen på invandring till Sverige som för svensk välfärdspolitik. År 1950 var andelen utrikes födda 1,8 procent och år 1960 var den 4 procent. Tjugo år senare, år 1980, hade andelen stigit till 7,5 procent och år 2000 var den 11,3 procent av befolkningen (Statistiska centralbyråns webbplats). Under perioden 1945 till 2000, har antalet utrikes födda i Sverige nästan tiofaldigats från 120 000 till en miljon.</p>
<p>Efterkrigstidens ökade migration har lett till en etnisk, religiös och språklig mångfald i Sverige, liksom i de flesta av Västeuropas länder. Också förutsättningarna för invandringen har genomgått stora förändringar. Även om innebörden av att vara svensk har förändrats under den 60-årsperiod som jag undersöker, argumenterar jag i kapitlet för att det nationellt svenska inte har förlorat i betydelse i tidningars rapportering om invandrare och invandring men har fått en annan färgning (jfr Marcus Johanssons kapitel). Det svenska knyts i de undersökta texterna i stor utsträckning till nationalstaten och territoriet. Föreställningar om Sverige som nation och folkgemenskap med gränser mot andra, är i högsta grad levande. Jag tänker då inte i första hand på öppna hyllanden av nationen som under nationaldagen, utan på underförstådda, latenta uttryck. Michael Billig påminner i sin bok Banal Nationalism att ingen undgår nationalismer och dess dolda former. Nationalism är en vittomfattande ideologi som fångar in oss i vår vardag på omedvetna sätt. Den lämnar ingen opåverkad, inte heller den som tror sig äga en kosmopolitisk vidsynthet (Billig 1995: 12).</p>
<p>Det andra världskriget fick också en direkt inverkan på den officiella hållningen till invandring och svensk utlänningslagstiftning. Det är efter 1945 som den moderna svenska invandringspolitiken tar form. När invandringen tog fart efter andra världskriget omfattades den inte av tydliga politiska mål. I praktiken drevs en assimilationspolitik även om den inte uttrycktes som officiellt mål. Uppfattningen var att de som kommit till Sverige skulle bli svenskar så snart som möjligt. År 1975 antog en enig riksdag riktlinjer för invandrar- och minoritetspolitiken. Därmed tog man också avstånd från assimilationstanken. Målen sammanfattades i orden jämlikhet, valfrihet och samverkan. Riksdagen gav också invandrare rätt att bevara sitt språk och sin kulturella identitet.</p>
<p>I 30 år har de integrationspolitiska målen varit desamma även om de under senare år fått en annan språkdräkt. De uttrycks nu som: - lika rättigheter, skyldigheter och möjligheter för alla oavsett etnisk och kulturell bakgrund, - en samhällsgemenskap med samhällets mångfald som grund, - en samhällsutveckling som kännetecknas av ömsesidig respekt för olikheter inom de gränser som följer av samhällets grundläggande demokratiska värderingar och som alla oavsett bakgrund skall vara delaktiga i och medansvariga för (Dir. 2004: 54).</p>
<p>Det grundläggande är att integration ska ske utan krav på kulturell assimilering (SOU 1974:69; SOU 1984:58; SOU 1996:55). Den svenska invandrarpolitiken, som sedan 1960-talet i sin retorik syftat till pluralistiskt erkännande, har enligt etnologen Ingvar Svanberg och historikern Mattias Tydén ändå verkat i motsatt riktnig genom att peka ut det främmande och gjort invandrarskapet till något som på ett avgörande sätt skiljer en inflyttad individ från majoriteten. De anser att en kulturell tolkningsram har slagit igenom under efterkrigstiden och att den inte är mindre statisk än det biologiska perspektiv som var förhärskande under början av 1900-talet (Svanberg & Tydén 1999: 30). Nationalstatens främlingsbilder är fortfarande aktuella, är den slutsats de drar. Också Magnus Dahlstedt, som forskat om etnicitet och demokrati, är kritisk till de senaste årtiondenas reformsträvanden i syfte att främja integrationen. Han hävdar att de snarare förstärkt än hotat den rådande maktordningen och kallar dem "välmenande politiska ambitioner" som döljer och legitimerar en fortsatt underordning på basis av klass, kön och etnicitet (Dahlstedt 1998: 62).</p>
<p>Statsvetaren Carl Dahlström noterar i sin avhandling Nästan välkomna (2004) att det sedan 1960-talet funnits ett förändringstryck på invandrarpolitiken och att den i stort följt svängningarna i den offentliga debatten. Under mitten av 1960-talet präglades den statliga retoriken av vad Dahlström betecknar som universell politik, det vill säga att alla individer har rätt till stöd från samhället (Dahlström 2004: 47). I början av 1970-talet kantrade både debatten och politiken till en mångkulturell politik. Den svenska invandrarpolitiken har sedan dess präglats av idén om integration (Bäck & Soininen 1998: 5). Under 1980-talet framfördes kritik mot delar av statens mångkulturella politik, något som regeringen tog hänsyn till, enligt Dahlström. Han kommenterar skiftet i hållningen så här:” När de invandrarpolitiska målen sedan omformulerades 1997 var regeringens förslag till stor del utformade för att hantera den kritik som förts fram i den offentliga debatten under hela årtiondet” (Dahlström 2004: 71).</p>
<p>Trots att förutsättningarna för och karaktären av invandringen förändrats starkt sedan 1960-talet finner Dahlström det anmärkningsvärt att det inte satt större spår i invandrarpolitiken och att inga nya vägar prövats (2004: 48). Han kan inte se några väsentliga förändringar i invandrarpolitiken sedan den formulerades under 1960- och 1970-talen (2004: 4). Även mitt tidningsmaterial visar en förvånansvärd varaktighet i framställningen av den ideala främlingen, såsom framgår av de tidstypiska exempel som redovisas längre fram i kapitlet.</p>
<p>Efter fem års utredande lämnade diskrimineringsutredningen år 1984 sitt slutbetänkande med titeln I rätt riktning. Etniska relationer i Sverige (SOU 1984:55). Med titelvalet ville utredningen framhålla att relationerna mellan ”majoritetsbefolkning och de etniska minoriteterna klart förbättrats sedan 1960-talet” men också att det finns förbättringar att göra. Bland de åtgärder som utredningen föreslog fanns lag mot etnisk diskriminering och att lagreglerna mot olaga diskriminering skulle skärpas. Utredningen uppmärksammade också mediernas betydelse för opinionsbildningen:</p>
<p>En slutsats är att den konfliktladdade bild som ges i medierna riskerar att bidra till en negativ utveckling av attityderna. En ökad medvetenhet hos journalistkåren om dessa effekter är angelägen (SOU 1984:55, s. 10).</p>
<p>De senaste årtiondenas mångkulturella retorik till trots är det försvenskning och assimilation som är den mest framträdande hållningen i tidningarna under de år som jag undersökt. I den mån Sverige framställs som mångkulturellt skildras det mångkulturella med svenska förtecken och assimilationstanken har ett fortsatt starkt fäste i journalistiken.</p>
<h2>Migration, medier och nationalismer</h2>
<p>Det är rimligt att anta att journalistikens sätt att skildra och förhålla sig till mångkulturella skeenden får betydelse för relationer och positioner för olika grupper i samhället (SOU 2005:56 s. 134; Tufte 2003: 182). En av Ella Shohats och Robert Stams utgångspunkter i boken Unthinking Eurocentrism. Multiculturalism and the Media (1994) är att medier bidrar till identitetsskapandet. De baserar sina studier på framför allt förhållanden inom film men deras resonemang och iakttagelser är till stora delar överförbara till journalistik. Hybriditet, kreolisering, diaspora – beteckningarna är flera för att fånga de lager av identiteter som har att göra med omflyttningar, blandningar av kulturer, religioner, språk. Utifrån postkolonial teoribildning framhåller de att global migration och kulturkonsumtion har gett upphov till motsägelsefulla och mångskiftande kulturella förhållanden i en medierad värld (1994: 42). Globalisering och transnationell migration har påverkat etablerade föreställningar om tillhörighet. Grundvalarna för nationalstaten har luckrats upp under de senaste årtiondena och nya identitetsformer har uppstått bland minoritetsgrupper. Tidigare uppfattningar om medborgarskap och kulturell identitet, vilka bygger på nationella kategorier har ifrågasatts och utmanats. Samtidigt har nya nationalismer vunnit mark. Dessa motsägelsefulla fenomen är avhängiga av varandra, enligt den engelska sociologen Gerard Delanty. Han betraktar dagens nationalismer som resultat av statens kris till följd av globaliseringsprocesser, parade med ett sökande efter gemenskap och identitet (2002: 158). Antropologen Arjun Appadurai binder samman globaliseringen av migrationen med globaliseringen av medierna och betecknar dem som tvillingkrafter (1996/2000: 3). Massmigration tillsammans med snabba elektroniska medieflöden har skapat diasporapubliker som inte är bundna till lokala, nationella eller regionala rum, hävdar han. I denna globaliserade och mångkulturella värld verkar föreställningar om en homogen nationell gemenskap ändå leva vidare i journalistiken.</p>
<p>Mina insamlade tidningstexter kännetecknas inte främst av uppluckring eller överskridanden av gränser mellan nationer och kulturer. I stället vidmaktshålls i betydande utsträckning föreställningar om det nationella med starka kopplingar mellan kultur och territorium, men också mellan kultur och Sverige som samhällsbygge. Dessutom knyts kulturell deltaktighet och folkgemenskap samman (Ehn 1993:271). Det är alltså en treenighet som stödjer varandra, territoriet, fosterlandet och identiteten. Enligt sociologen och antropologen Ernest Gellner är dessa uttryck för en nationalistisk princip eftersom den politiska samhällskonstruktionen binds till ett territorium där gemenskapen består i en föreställning om kulturell delaktighet. (Gellner 1997:45). Nationalism är för honom när den politiska och den nationella sfären sammanfaller, i vilken kulturell likhet är det sammanhållande kittet. Den nationalistiska principen bygger på att alla inom den politiska enheten tillhör samma kultur och att de som delar denna kultur finns i samma politiska enhet (Gellner 1997: 45).</p>
<p>Thomas Hylland Eriksen, norsk antropolog, ansluter sig till Gellners syn på nationalism och beskriver nationalstaten som en stat dominerad av en etnisk grupp, vars identitetsmarkörer, exempelvis språk och religion, ofta är lagrade i dess officiella symboler och lagstiftning (Eriksen 1993: 99). I detta sammanhang knyter Eriksen an till Benedict Anderson som pekat på massmediernas avgörande betydelse för moderna nationsbyggen. Människor som aldrig kommer att mötas bibringas genom medierna det som Anderson kallade "den föreställda gemenskapen". Hans numera klassiska definition av nationen lyder:</p>
<p>Den är en föreställd politisk gemenskap – och den föreställs som både i sig begränsad och suverän. Den är föreställd  eftersom medlemmarna av även den minsta nation aldrig kommer att känna, träffa eller ens höra talas om mer än en minoritet av övriga medlemmar, och ändå lever i vars och ens medvetande bilden av denna gemenskap (Anderson 1996: 21, kursivering i originalet).</p>
<p>Etnologen Orvar Löfgren har i flera sammanhang understrukit just mediernas betydelse för att upprätthålla och reproducera nationell gemenskap.</p>
<p>Vi får inte glömma mediernas roll för att samla människor, synkronisera deras liv eller etablera känslor av närhet och samtidighet har en lång historia. 1800- och 1900-talens nationsbyggen kan inte förstås utan en analys av de sätt på vilka olika medier har bundit nationen samman, från tidningsläsandet till 1900-talets radio och television (Löfgren 1997: 36).</p>
<p>Han använder uttrycket ”nationella mediegenerationer” för att beteckna den tidsbundna nationella delaktighet som medier bidrar till (Löfgren 1993: 114). ”Vissa former för retorik och praktik är endast möjlig i bestämda historiska lägen”, påpekar han (1993: 41). Förvandlingarna av det nationella visar upp det som etnologen Billy Ehn benämner omladdningsprocesser av nationsbygget (Ehn 1993: 268). Bland de faser han urskiljer finns folkhemsbyggets välfärdsnationalism som följdes av en mer lågmäld fosterländsk retorik men med starkt försvenskande praktiker. Nationalismer är föränderliga och mångskiftande och kan inte beskrivas i entydiga termer, anser han.</p>
<p>Det slående är snarare hur ett samhälle som det svenska genomgått parallella processer av internationalisering och nationalisering – blivit både mer och mindre svenskt samtidigt. När svenskar inkorporerats i kontinentala och globala beroenden har de samtidigt odlat sin egenart (Ehn 1993: 269).</p>
<p>Billy Ehn ger svensk identitet motsägelsefulla drag. Diskursen om svenskhet är därför inte enhetlig och det pågår en ständig kamp om dess definitioner. Flera attribut har använts parallellt. ”Förmodligen består den överraskande styrkan, som bestämningen av de nationella identiteterna har, i just det faktum att mångfalden, inte enhetlighen, har varit dess främsta kännetecken” (Ehn 1993:151). Tidningarnas skildringar av det annorlunda och ”osvenska” sker i utväxling med framställningar av vad det innebär av vara svensk och att leva i Sverige. Journalistikens berättelser om främlingar kan i det perspektivet ses som ytor för att uttrycka och omförhandla ”svenskhet”.</p>
<p>Ur tidningsartiklarna, som det här kapitlet grundar sig på, framträder olika svenskheter. 1950-talets framställningar skiljer sig från 1970-talets, som skiljer sig från 1990-talets. Men tidningarna kan också ses som en nationell institution med intresse att alstra svensk gemenskap. Etnologer som Åke Daun och Karl-Olov Arnstberg har pekat på hur den svenska självbilden förändrades efter andra världskrigets slut. Den svenska modellen, som väckte beundran i andra länder, medverkade till en positiv självuppfattning menar de. Under 1950- och 1960-talen var Sverige ett föredöme när det gällde sociala reformer. Nationen hade sluppit kriget. Det kändes bra att dela med sig, reflekterar Åke Daun i en intervju i Dagens Nyheter. ”Svenskarna kände sig goda och moderna, vilket i själva verket var en sorts förtäckt nationalism” (Lindgren 1996).</p>
<p>Ett stråk som drar genom stora delar av textmaterialet är en självbild av Sverige som ett i grunden gott, rättvist och tryggt land befolkat av välvilliga och rättrådiga medborgare. Under 1950- och 1960-talen framträder ett folkhemssverige i vilket alla ska inlemmas och få del av välfärden. Jan Ekecrantz har betonat hur utvecklingen av den svenska journalistiken varit nära förbunden med konstruktionen av folkhemmet. Journalistiken var delaktig i att förmedla och sprida folkhemstanken, framhåller han (Ekecrantz & Olsson 1994: 219; Ekecrantz 2005: 99–100). Men folkhemsidealen lever vidare också i det senare tidningsmaterialet. Det är som om drömmen om det jämlika, välmående och rättvisa Sverige där alla har en plats inte riktigt vill lämna tidningsspalterna. Journalistiken som institution med dess normer, rutiner, arbetsmetoder samt förhållningssätt till andra maktinstitutioner kan leda till särbehandling av personer med utländsk bakgrund. Mediers rapportering om migration kan därmed få diskriminerande konsekvenser genom att legitimera och vidmakthålla verklighetsbilder som bygger på det medieforskaren Ylva Brune kallar ”mental segregation” (1998: 9). Den här mer allmänna bakgrunden får brygga över till fallstudiens textexempel. I det följande granskar jag i fyra tematiska avsnitt några sätt på vilka dimensioner som gemenskap, uteslutning och identitetspositioner gestaltas i tidningsartiklar om invandring. Varje avsnitt inleds med en kort tidsanknuten redogörelse för invandringens omfattning och sammansättning. Kapitlet avslutas med en reflektion kring folkhemsidealets livaktighet i journalistiken och hur det kan kopplas till en välfärdsnationalism i dagens rapportering om främlingar.</p>
<h2>Välfärdsjournalistik i tidningsidyllien</h2>
<p>Under krigsåren tog Sverige emot cirka 200 000 flyktingar. Vid andra världskrigets slut fanns det i Sverige över 30 000 personer från de baltiska staterna och över 100 000 från de övriga nordiska länderna. En stor del av dessa var finska barn som evakuerats från Finland. Man beräknar att 65 000–70 000 så kallade Finlandsbarn kom till Sverige under kriget. Flyktingar och överlevande betraktades som arbetskraftsreserv både i jordbruket och i industrin (Hansson 2004: 277). Mot slutet av andra världskriget kopplades flyktingpolitiken alltmer till arbetsmarknadspolitiken där de svenska myndigheternas uppfattning var att i princip alla flyktingar skulle sättas i arbete. Historikern Lars Olsson ger ett tydligt exempel på hur nära det bandet var. I samarbete med länsarbetsnämnderna, utlänningskommissionen och civilförsvarsstyrelsen tog Statens arbetsmarknadskommission fram ett program för att placera polska kvinnor, som just befriats från koncentrationslägret Ravensbrück, i arbete på sydsvenska bet- och potatisfält. ”Baltiska flyktingar och polska kvinnor som överlevt Ravensbrück bidrog såväl till sin egen försörjning som det svenska folkhushållet”, kommenterar Olsson (2003: 17).</p>
<p>Den uttalade principen från Kungliga socialstyrelsen var att i stort sett alla manliga flyktingar i arbetsför ålder skulle arbeta i skogen eller jordbruket medan kvinnorna skulle anvisas hushållsarbete. Att flyktingar sattes i arbete sågs av myndigheten som grundläggande för den svenska flyktingpolitiken. Först efter att ha arbetat under fyra till sex månader skulle män få anta annat arbete (Olsson 2003: 17). Uppfattningen att utlänningarna är en resurs för det svenska samhället och att de ska göra rätt för sig löper också genom mitt material från 1945, som i den här artikeln.</p>
<p>Balterna böra få göra nytta på landsbygden Inventering av lämpliga bostäder göres av länsarbetsnämnden</p>
<p>Den brist på arbetskraft som f. n. råder inom jordbruket borde i viss utsträckning kunna avhjälpas genom att bostäder för balterna ställdes till förfogande i god anslutning till förefintliga arbetsmöjligheter, framhåller länsarbetsnämnden. (VLT, 4 januari 1945)</p>
<p>Historikern Lars Olsson har visat på den stora betydelse som invandringen haft för att bygga upp välfärdssverige. ”De importerade arbetarna bidrog i en omfattning och på ett sätt till det svenska folkhemsbygget som inte har uppskattats efter förtjänst” skriver han (Olsson 2003: 21). Enligt honom skedde övergången från flyktingpolitik till arbetskraftsimport och inte tvärtom. Han sammanfattar flyktinginvandringen under andra världskriget som ”av central betydelse för efterkrigstidens arbetsmarknadspolitik” (Olsson 2003: 21).</p>
<p>Åren efter krigsslutet dominerades invandringen av människor som kom för att jobba i Sverige. Arbetskraften hämtades till en början framför allt från de övriga nordiska länderna. Denna invandring underlättades av att krav på pass och arbetstillstånd försvann i och med att den fria nordiska arbetsmarknaden införts under 1954. Bakgrunden var den omfattande finska invandringen till Sverige. Under 1950-talet kom dessutom arbetskraft från Italien, Tyskland och Österrike. Svenska företag genomförde ibland offensiva värvningskampanjer och svenska myndigheter medverkade aktivt vid rekryteringen av arbetskraft. Italienare, jugoslaver, ungrare samt sudettyskar från den brittiska ockupationszonen kunde rekryteras inom ramen för formella avtal som slöts år 1947. Till och med mottagandet av ungerska flyktingar efter 1956 underordnades arbetsmarknadsmässiga hänsyn, kommenterar Lars Olsson (Olsson 2003: 21). Ett av de viktigaste skälen till importen var att den inhemska arbetskraften inte räckte till för att möta tillväxten i den svenska industrin. Från krigsslutet fram till oljekrisen 1974 skedde en nästan oavbruten tillväxt av industriproduktionen.</p>
<p>År 1950 var antalet utlandsfödda i Sverige knappt 200 000 personer, eller 2,8 procent av befolkningen Av dem var hälften från de nordiska länderna, av vilka de allra flesta från Finland , därefter från Estland och Tyskland (Folkräkningen 1955:73). Andelen som arbetade inom industri och hantverk var högre bland de utlandsfödda i jämförelse med svenskfödda. Bland de utrikes födda dominerade kvinnorna, med 57 procent av samtliga. I hög grad var det en invandring av hembiträden, men många fick också jobb inom textil- och beklädnadsindustrin. Under 1950- och 1960-talen förvärvsarbetade en högre andel av de invandrade kvinnorna än de svenska. Den organiserade arbetskraftsimporten skedde till en tydligt könsuppdelad arbetsmarknad. Statens arbetsmarknadskommission ville exempelvis ”förorda välrenommerad manlig italiensk arbetskraft” till järn- och metallindustrin medan kvinnlig arbetskraft skulle kunna placeras inom textil- och konfektionsindustrin samt restaurangnäringen (Olsson 2003: 20). De importerade arbetarna behövdes för att säkra det svenska välfärdsprojektet. Trots övervikten av kvinnor beskrivs detta i de undersökta tidningarna som ett uteslutande manligt projekt (jämför Kleberg 1999). År 1950 förvärvsarbetade nästan hälften av de utländska kvinnorna, men bland samtliga kvinnor i landet yrkesarbetade knappt var fjärde (Folkräkningen 1955:75).</p>
<p>I februari 1955 besöker en reporter från Vestmanlands Läns Tidning en av de familjer som rekryterats som arbetskraft till Sverige. Rubriken lyder:</p>
<p>Ungrare i Simtuna vill bli svenskar "Vi hade hört att Sverige var ett litet, fattigt land" (VLT 26 februari 1955)</p>
<p>Reportaget får stort utrymme med bild och rubrik över fyra spalter högst upp på tidningens förstasida. På bilden ses ett uppklätt och leende par med sin son. Bilden är tagen utomhus i lantlig miljö, i förgrunden ses en gärdsgård, i bakgrunden ett vårkalt träd och tak till en lantbruksbyggnad. Mannen är klädd i mörk blazer, kanske kostym, vit skjorta och slips. Kvinnan har en mörk klänning och pojken är prydligt vattenkammad. Bildtexten lyder:</p>
<p>Bild 4.1 Här är makarna Maria och Istvan Lukacz med sin son Istvan som efter sju år i Sverige inte har någon tanke på att återvända till hemlandet Ungern (Ungrare i Simtuna vill bli svenskar, VLT 26 februari 1955.)</p>
<p>Deras blickar är fästade på en punkt bortom kameran. De tittar med tillförsikt mot det som ligger framför dem. Högst upp och längst fram är pojken placerad och får på så vis också symbolisera tilltron och hoppet inför framtiden. Den retoriska bild som visas upp är en stark, frisk och duktig familj införlivade både med det svenska landskapet och välståndet. Just gärdsgården ingår tillsammans med den röda stugan, björken, blomsterängen i en återkommande uppsättning rekvisita av svenska bilder. De återfinns som ingredienser i en rad idylliserande bilder, alltifrån pappersbonader och målningar, till broderier och reklambilder. Reportaget illustreras av ytterligare ett foto med bildtexten:</p>
<p>Fru Maria Lukacz och 7-årige sonen Istvan har i famnen tagit var sitt lilla lamm från den stora djurbesättningen i ladugården hos hemmansägare Einar Johansson på Härfsta gård i Simtuna.</p>
<p>Läsaren får veta att familjen "hör till de omkring 500 ungrare som hösten 1947 kom till Sverige efter ett avtal mellan de svenska och ungerska arbetsmarknadsmyndigheterna". Nu har båda makarna anställning på en gård i Simtuna. Både Maria och hennes man Istvan är djurskötare och tar hand om ett 60-tal djur. "De sköter tjänsten utmärkt, vitsordar hemmansägare Johansson". Båda makarna arbetar hårt:</p>
<p>De får visserligen börja kl 5 på morgonen, men är i gengäld lediga fyra timmar mitt på dagen. Då sköter fru Maria hemsysslorna medan maken Istvan tar bilen och åker till handelsboden eller klarar några andra nödvändiga uppgifter – makarna hjälps åt som två goda kamrater.</p>
<p>Banden till Ungern signaleras på olika sätt. "Lukacz har sina föräldrar i Ungern och fru Lukacz mor lever också där". Men makarna vill stanna i Sverige och bli svenska medborgare. De har inga planer på att återvända till Ungern även om de skulle vilja åka dit och hälsa på, "men det måste anstå tills förhållanden i vårt hemland blir sådana att vi kan räkna med möjligheterna att få utresetillstånd därifrån…" Språket, såväl det svenska som det ungerska språket får markera tillhörighet till respektive länder.</p>
<p>Istvan junior går i skolan och pratar svenska med lika västmanländsk dialekt som vilken av kamraterna som helst. Men han talar också ungerska – det är ju i alla fall hans modersmål och det kan vara nyttigt att han behärskar detta om han någonsin skulle komma till sin fars och mors hemland, menar föräldrarna. Då ska han inte behöva känns sig som en främling där.</p>
<p>Reportern lyfter fram välståndet i Sverige som familjen har fått ta del av: – Vi kom till Sverige med våra tillhörigheter i två väskor, det var allt vi fick ta med oss, säger Istvan Lukacz. Nu har vi kunnat köpa oss kläder och möbler, vi bor i tre rum och kök och tycker själva att vi har ett trevligt hem.</p>
<p>Vi har bil och kan på söndagar och under semestern resa och se oss omkring …(sic) vi hade aldrig hemma i Ungern kunnat ens drömma om något av detta. Nej, Sverige är ett bra land och vi trivs utmärkt både med Sverige och svenskarna!</p>
<p>Bilen spelar en stor roll i reportaget och nämns flera gånger. Den står för rörlighet, semesterresor och ärenden till handelsboden men är också en markör för att familjen tillägnat sig ett svenskt sätt. På lediga dagar tar gärna en tur med bilen och bekantar sig med folk och omgivningar. Även om makarna hjälps åt som "två goda kamrater" är det Maria som sköter hemmet medan Istvan tar bilen och åker bort från gården. Maria får visserligen del av rörligheten både välfärdsmässigt och geografiskt men knyts ändå till hemmasfären, hushållssysslorna, sonen, och djuren.</p>
<p>Reportaget får ett efterspel i Vestmanlands Läns Tidning en vecka senare då signaturen ”En tom plånbok” i en insändare undrar över hur paret har råd till ”möblering av en trerumslägenhet, alla hushållsredskap, bil och till kläder åt föräldrarna i hemlandet. Och vi får inte glömma skatt.”. Makarnas välstånd sticker uppenbarligen i ögonen. Det föranleder redaktionen att gå i utförligt svaromål i vilket makarnas hela budget redovisas minutiöst. Alla inkomster, utgifter, omfattningen av den egna odlingen, avbetalningar på möbler och eget sparande tas upp.</p>
<p>För riktigheten av de här lämnade uppgifterna svarar makarna Lukacz’ arbetsgivare, hemmansägare Einar Johansson, som därutöver tillägger att de båda makarna är utomordentligt både skötsamma – spriten är helt bannlyst! – och duktiga arbetare och sina avbetalningar sköter de mycket punktligt.</p>
<p>Makarna är målmedvetna, strävsamma, arbetsamma och flitiga. Både i redaktionens kommentar och i reportaget betonas ett traditionellt svenskt skötsamhetsideal som återkommer i tidningarna genom hela den undersökta perioden.</p>
<h2>Invandraren föds</h2>
<p>Åren omkring 1975 markerar en viktig brytpunkt under efterkrigstiden. Skälet är den så kallade oljekrisen 1974 som inledde en ekonomisk lågkonjunktur vilken varade till början av 1980-talet då en ny högkonjunktur tog sin början (Ahrne, Roman & Franzén 1996/ 2000: 33, Lundh & Ohlsson 1994: 142). Under åren 1969 – 1970 ökade nettoinvandringen till Sverige. Den årliga genomsnittliga nettoinvandringen låg under 1960-talet runt 20 000 personer (Lundh & Ohlsson 1994: 22). År 1969 steg den till 46 300 personer och till 52 350 år 1970 (SOU 1982:49, s. 255). Till 70 procent rörde det som personer från Finland. Bara under dessa båda år kom ca 80 000 finländare hit (SOU 1982:49, s. 259). Under åren som följde sjönk antalet invandrare för att under 1972 och 1973 till och med visa på ett nettounderskott, det vill säga att utvandringen var större än invandringen. Vid årsskiftet 1973/1974 var den största gruppen utländska medborgare från Finland, viken utgjorde lite mer än 47 procent av alla utlänningar i Sverige. Därefter kom i turordning medborgare från Jugoslavien, Danmark, Norge, Tyskland och Grekland (SOU 1974:69, s. 63). Några år in på 1970-talet tilltog flyktinginvandringen från Latinamerika, framför allt från Chile som en följd av militärkuppen år 1973. Nya och skärpta regler gjorde att arbetsinvandringen praktiskt taget upphörde från och med mitten av 1970-talet. Sedan dess är det i stort sett endast flyktingar och deras anhöriga som fått stanna i Sverige. Som jag tidigare nämnt antog år 1975 en enig riksdag riktlinjer för invandrar- och minoritetspolitiken med målen jämlikhet, valfrihet och samverkan.</p>
<p>I de fyra undersökta tidningarna har invandrarbegreppet nu helt slagit igenom. Under åren 1945, 1955 och 1965 finns ordet invandrare inte med i mitt material. I stället används beteckningar som flyktingar, importerad arbetskraft, utlänningar som företräder olika nationaliteter, de är polacker, finländare, italienare, tyskar etc. År 1975 har de här beteckningarna ersatts av invandrare. Begreppet dyker upp i en mängd sammanhang. Här följer ett axplock: invandrarkommitté, invandrarpolitik, invandrarkvinnor, invandrarkonst, invandrarbyrå, invandrarkultur, invandrarbarn, invandrarfrågor, invandrarråd, invandrarstöd. Begreppet började användas på 1960talet och välkomnades till en början. Varm tillskyndare av det nya uttrycket var Kjell Öberg, den förste generaldirektören för Statens invandrarverk vid starten 1969. Med den nya benämningen ville man markera att Sverige inte hade något gästarbetarsystem och att de som en gång tagits emot var accepterade för alltid.</p>
<p>När tidningarna det här året skriver om invandringen står det svenska samhällets åtgärder av olika slag i centrum. Frågor som rör jämlikhet och samhällets service är vanliga och åtskilliga artiklar handlar exempelvis om språkkurser, daghem, tolkar och hemspråksundervisning för invandrare. En annan fråga som får stor uppmärksamhet är förslaget till rösträttsreform, det vill säga att utländska medborgare som varit bosatta i Sverige i minst tre år ska få rätt att rösta i kommunala val. Reformen trädde i kraft 1976. Invandring är nu något som omfattas av betydande offentliga insatser både på kommunal som statlig nivå. Kanske är det en förklaring till att den administrativa termen invandrare fick ett så stort och snabbt genomslag i medierna där journalistiken var behjälplig i att lansera det nya begreppet och i att skapa en ny kategori.</p>
<p>En text som kan tjäna som typexempel för det här nedslagsåret är följande artikel som Vestmanlands Läns Tidning den 18 mars 1975 publicerar på en lokal nyhetssida. Rubriken är:</p>
<p>Blivande fritidspedagoger:</p>
<p>Invandrarkultur viktig del i vår utbildning</p>
<p>Artikeln illustreras med ett fotografi som ligger direkt under rubriken. Fotot är taget in i ett ordinärt klassrum med vidvinkel så att tre av rummets väggar är synliga. I rummet håller ett tiotal personer varandra i händerna och bildar en halvcirkel som öppnar sig mot läsaren. Sol faller in från ett fönster och ljuset formar två ljusa spår som leder blickarna till två personer i kedjan. Bildtexten lyder:</p>
<p>Bild 4.2 Jugoslavisk folkdans fick de blivande fritidspedagogerna också pröva. Intresset verkar vara stort (Invandrarkultur viktig del i vår utbildning., VLT 18 mars 1975.)</p>
<p>Tidningens reporter berättar att ett 80-tal blivande fritidspedagoger, ungdomsledare och lekplatsanställda medverkat i en temadag om ”minoritetskulturer”. Ingressen inleds så här: – Det är viktigt att vi som ska jobba med barn från olika länder lär oss lite om deras kultur, säger Lars Persson.</p>
<p>Det är förståelse och samförstånd som står i förgrunden. Genom texten lyser övertygelsen att information och kunskap ska överbrygga skillnader och problem Den optimistiska inställningen fångas också av den sammanhållna kedja av samarbete som finns i fotografiet och även i de skinande stråken.. En av de intervjuade uttrycker det på det här viset: – Invandrarfrågan är försummad i vår utbildning, säger Lena Bengtsson. Hon utbildar sig till fritidspedagog och det tar två år. – Om vi inte har kunskap om invandrarbarnens kultur, får vi svårare att förstå och sysselsätta dem.</p>
<p>Läsarna får veta att ”representanter från Finland, Jugoslavien och Italien ställt upp för att informera”. De berättar om finländsk musik, visar jugoslavisk folkdans och delar med sig av ett italienskt salladsrecept. – Vi diskuterar inte så mycket de problem olika invandrargrupper har, som det positiva deras kulturer rymmer, säger Gugge Karlsson.</p>
<p>Men allt är inte bekymmersfritt och reportern pekar på ”den splittring det innebär att tala ett språk hemma och ett annat i skolan”. Det kan innebära att många hamnar utanför. – Det ska nu finnas möjlighet för invandrarbarn att läsa sitt modersmål i första klass, säger Lars Persson. Det anser jag vara mycket viktigt.</p>
<p>Texten ligger mycket nära den officiella retorik som presenteras i den statliga invandrarutredningen från 1974 (SOU 1974: 69). I den beskrivs invandrarfrågorna som angelägna för den svenska skolan. Den betonar också betydelsen av att skolpersonalen har invandrarkunskap, för att skapa en positiv inställning till invandrareleverna som talar invandrarspråk så att invandrarbarnen ska kunna anpassa sig väl. Hemspråksundervisningen har en central betydelse i utredningen som anser att barnen ska ges ”möjligheter att bli aktivt tvåspråkiga” (SOU 1974:69 s.256). Stor vikt läggs vid opinionsbildning och attitydförändring. Ett väsentligt mål är ”att ge allmänheten ökad kunskap om invandringens orsaker och om invandrarnas bakgrund samt att stimulera till ökad kommunikation mellan den svenska allmänheten och invandrarna” (SOU 1974:69 s. 380–381). I detta arbete ges skolan en särskild vikt.</p>
<p>Ökade insatser bör även göras för att informera de svenska eleverna om de länder som invandrarbarnen kommer från, med sikte på kulturell växelverkan, så att invandrarnas kulturtraditioner kan berika undervisningen (SOU 1974:69 s.256).</p>
<p>I utredningen är det invandrarnas anpassning som står i centrum. Åtgärder som krävs för att komma till rätta med anpassningssvårigheter är ett ansvar för svenska myndigheter och ”bör i största möjlig utsträckning byggas in i samhällets allmänna välfärdsanordningar” (SOU 1974:69 s.34). Det retoriska budskap som levereras i VLT:s artikel är helt samstämmigt med det som presenteras i den statliga utredningen. I båda används ett homogeniserande invandrarbegrepp som något åtskilt från det svenska. Invandrare pekas ut som en särskild befolkningskategori. Båda sätter tilltro till att kunskap och information ska kunna skapa positiva attityder. I båda finns en tillförsikt till den svenska samarbetsmodellen och till att välfärdsstaten med sina myndighetsåtgärder ska lösa problem med anpassning så att alla kan införlivas i den svenska välfärdsstaten.</p>
<h2>Mat som imaginär gemenskap</h2>
<p>Under 1980-talets sista år ökade antalet asylsökande från ungefär 10 000 per år till 30 000 per år. När kriget i det forna Jugoslavien bröt ut 1992 sökte cirka 84 000 personer en fristad i Sverige. Hösten 1993 infördes visumtvång för Bosnien. Antalet flyktingar minskade starkt och år 1995 var antalet 9 000. Över häften av flyktingarna som kom under 1990-talets första hälft kom från före detta Jugoslavien. Dessutom kom många från Irak, Somalia, Iran och Libanon.</p>
<p>I en kommunal folkomröstning år 1988 i skånska Sjöbo sa 65 procent av väljarna nej till att ta emot asylsökande och blev en symbol för en förändrad attityd till invandringspolitiken. Under några månader från augusti 1991 till januari 1992 sköt den så kallade lasermannen elva män som han ”uppfattade som invandrare” (Tamas 2002/2004: 147) Flera attentat mot flyktingslussar inträffade och högerextremister var i batalj med poliser och med motdemonstranter. Samtidigt fick alltför många erfara vad arbetslöshet och statliga ekonomiska åtstramningar ville säga. I samband med att det högerpopulistiska och främlingsfientliga partiet Ny Demokrati år 1991 tog plats i riksdagen förändrades det politiska samtalet om invandringen. Tidigare hade det rått ett politiskt samförstånd kring invandringspolitiken. Ny Demokrati bidrog till att legitimera en kritisk hållning mot svensk flyktingpolitik (Edgerton, Fryklund & Peterson 1994: 110).</p>
<p>I undersökningsmaterialet från nedslagsåren 1985 och 1995 får våldsbrott med rasistisk prägel stor uppmärksamhet parallellt med texter som visar upp samförstånd och gemenskap mellan kulturer. Till de senare hör artiklar som handlar om kvinnor som tillagar och bjuder på traditionella rätter från sina hemländer, ofta i samband med något kulturevenemang eller invandrarprojekt. Det kan handla om en chilensk, kurdisk eller mångkulturell afton då det dansas folkdanser i folkdräkter och serveras folkmat. Inte sällan poängteras det gränsöverskridande i maten. Ett exempel är bildnotisen publicerad i Vestmanlands Läns Tidning den 6 november 1995. Bilden ligger i topp på sidan med en förlängd bildtext placerad vid sidan om.</p>
<p>Bild 4.3 God mat över gränserna. Dofter och smaker från hela världen fyllde övervåningen på Billsta i går torsdag. Det var invandrarprojektet Sesam som iscensatt en jättelunch med massor av rätter. Turiskt bröd, irakiska kaffekakor, etiopisk pepparsås, persiskt ris och kurdiska pizzor hade dukats upp på ett långbord för ett hundratal gäster med anknytning till Sesam. På bilden visar Halima Rahiamidi från Irak upp sina festkakor med nötter, kardemumma, socker och smördeg. Kamil Yüksal från turkiska Kurdistan har bakat kryddig pizza. Alla kockar fick varsin röd ros som tack, och festen avslutades med indisk kärlekssång! (God mat över gränserna, VLT 6 november 1995.)</p>
<p>I bildens centrum finns två fat med kakor respektive pizzor. De tippas lätt uppåt av bildens huvudpersoner så att rätterna kan betraktas ordentligt av fotografen och läsaren. Matfaten flankeras av en kvinna i svart huvudduk och en mörkhårig man med mustasch. Både tittar rakt in i kameran med ett vänligt leende. I bakgrunden syns många människor som sitter vid dukade långbord i en stor sal. Maten på bilden, tillsammans med bildtextens många uppräknade rätter, knyts till olika geografiska platser. De blir också en metaforisk beskrivning av det mångkulturella Sverige. Många olika kulturer finns sida vid sida, men också separerade och avgränsade gentemot varandra. Mångfalden har många metaforer, smältdegel, salladsskål, mosaik. Här smälts inte beståndsdelarna samman som i smältdegeln och är heller inte en sallad av olika ingredienser. Snarare framstår idealbilden av ett smörgåsbord som erbjuder valfrihet, ett av den svenska integrationspolitikens nyckelord. Medborgarna ska i den kulturella valfriheten fritt få välja vägar till självförverkligande.</p>
<p>Matbilder kan användas för att markera gruppidentitet men också för att berätta om en enskild individ och hans eller hennes självidentitet. Ett exempel hämtar jag från Vestmanlands Läns Tidning den 2 mars 1995. Rubriken på insidan lyder:</p>
<p>Kökets glädje dämpar sorgen</p>
<p>Rukia Advic bjöd sina kamrater på bosnisk mat</p>
<p>Reportaget tar upp större delen av sidan. Reportaget handlar om Rukia Advic från Bosnien som arbetar i skolköket på ett av Västerås gymnasier. När reporter och fotograf besöker skolan är den tömd på elever eftersom det är sportlov. Rukia tar tillfället i akt att bjuda sina kolleger på bosnisk mat som hon lagar i skolköket med arbetskamraterna som åskådare. Över den trespaltiga rubriken ligger artikelns huvudbild som går över fem spalt. I anslutning till den är ytterligare en bild placerad till höger så att hela sidtoppen utgörs av bilder. En tredje bild finns i direkt anslutning till rubriken.</p>
<p>På huvudbilden syns två kvinnor fotograferade rakt framifrån och i ögonhöjd med fotografen. Ingen av dem ser mot fotografen utan har blickarna riktade nedåt mot en stor stekpanna som står på en spis. De håller varsin stekspade i händerna och rör om i pannan. De båda kvinnorna står tätt tillsammans så att den ena kvinnans överarm har kroppskontakt med den andra. Kvinnan till höger är arbetsklädd i huvudskydd och förkläde, till skillnad från den äldre kvinnan som står bredvid henne. I bildtexten kan vi läsa:</p>
<p>Bild 4.4 Smaskig röra. Rukia Advic, till höger, får assistens att röra i pannorna av Sonja Andersson. Det här är rivna äpplen som ska bli fyllning i bosnisk äppelkaka (Kökets glädje dämpar sorgen, VLT 2 mars 1995.)</p>
<p>Bilden är tagen från nära håll så att kvinnornas överkroppar är två sidor i en likbent triangel där spisen med maten är dess bas. Triangeln kan ses som den treenighet vilken ger Rukia tillhörighet – hemlandets mat, yrkeskunnandet och arbetskamraterna. Kvinnornas blickar är inte riktade mot kameran utan på deras gemensamma arbete. Betraktaren inbjuds att se till relationen kvinnorna emellan, deras arbetsglädje och gemenskap. Den andra bilden som är placerad strax under huvudbilden har bildtexten:</p>
<p>Borek och Sirnica. Rukia Advic formar de smala degrullarna till snäckor. De två typerna av paj som Rukia bakar heter Borek och Sirnica. Det är mycket populära rätter i Bosnien och Rukia som bakat dem åtskilliga gånger hanterar degen mästerligt.</p>
<p>Rukia tittar leende på fotografen som har tagit bilden djupt underifrån så att vi kan se dubbelraden av taklampor bli allt mindre i den långa, dunkla korridoren. Rukias armar och hennes högra hand som håller den långa degrullen bildar tillsammans en cirkel. Tillsammans med det djupa perspektivet blir rundeln till en mörk tunnel som mynnar i ett litet ljus längst bort i form av ett fönster. Lampornas ljuspunkter styr blicken mot fönsteröppningen som ligger i bildens horisontella mittlinje. Kontrastverkan mellan ljus och mörker understryks av Rukias ljusa klädsel och vita förkläde.</p>
<p>Den tredje bilden föreställer två kvinnor som sitter vid ett bord. Ljus faller in från ett stort fönster. Bilden är tagen snett från sidan så att dess vänstra del domineras av en ryggtavla och ett kvinnohuvud. I bildens nederkant och mitt syns delar av kvinnans hand som lyfter en gaffel med mat på. Vid andra sidan bordet sitter en kvinna med en tallrik framför sig och även hon med lyft gaffel. Hon tittar på kvinnan mitt emot henne. Hennes högra armbåge vilar mot bordsskivan med underarmen rakt upp. Hon sätter tummen mot pekfingret för att signalera att det smakar utsökt. Gesten fångas också upp av bildtexten:</p>
<p>Å, så gott! Studierektor Inga-Britt Stein och Gunnel Zeidnitz provsmakar Rukias goda pajer.</p>
<p>Beteckningen ”studierektor” framhåller Inga-Britt Steins elitposition och medverkar till att ge Rukia trovärdighet, ethos. Rukia tillagar flera rätter med komplicerade recept som har många ingredienser och svåra moment vilka kräver kunnighet och vana. Reportern liknar henne vid en general ”rakryggad och målmedveten”. När hon bakar pajerna gör hon ”en fantastisk uppvisning”, hennes arbetskamrater som tittar på ”mumlar berömmande ord” och trots att hon arbetat många timmar tycks hon ”inte vara trött”. När ett par av arbetskamrater försöker upprepa Rukias konstfulla manöver misslyckas de kapitalt, kompisarna skrattar och jublar, berättar reportern. I en kort passagen får vi veta att Rukias son är tillfångatagen av serber och att hon inte har fått något livstecken från honom. ”En sympati utan ord känns i tystnaden från arbetskamraterna.” I ett direktcitat säger Rukia: ”Jag glömmer att jag är så ledsen, när jag jobbar tillsammans med er.”</p>
<p>Bilderna förstärker Rukias kompetens. Det hon serverar är inte bara sitt hemlands mat utan hon visar också upp sitt eget kunnande och värde. I köket har hon kontroll, den här dagen är det hon som är experten, något som accentueras av bildens underifrånperspektiv. Hon får också beröm och uppskattning av sina arbetskamrater, inte bara av dem som arbetar med henne i köket utan även av studierektor med sin högre position. Bilderna gestaltar samhörigheten och den medkänsla som Rukia får av arbetskamraterna och även symboliskt att jobbet i skolköket innehåller ett löfte om en ljusare framtid. Hon har tagits upp i en varm och välkomnande gemenskap.</p>
<p>Måltider, sätt att tillreda och inta föda, är mättade med kulturella föreställningar om vilka vi är, varifrån vi kommer och var vi hör hemma. Mat är något som vi intar och införlivar med våra kroppar i såväl bokstavlig som i överförd bemärkelse. Födan är omgiven av koder och normer för vad som är tillåtet och lämpligt. Den anger symboliskt vår identitet gentemot andra. Det är också på så vis som tidningsbilderna på mat används i exemplen. Att ge och dela föda är både en kommunikativ och social handling. Det kan vara ett medel för att introducera någon till en grupp och uttrycka medlemmarnas gemensamma kultur. Föda kan också användas för att markera skillnad gentemot andra, grupper, kulturer, sociala skikt och för att stärka gruppen inåt. Det ger föda en politisk och ideologisk dimension.</p>
<h2>Ideologiska rätter</h2>
<p>I fallstudiens bilder av mat förmedlas samtidigt flera och skiftande betydelser. De handlar alla på olika vis om att bjuda andra på mat och om att genom den lära känna andra kulturer. Utbytet mellan kulturer uttrycks i utbytet av föda, som maträtter, recept, matvanor. Matbilderna säger också något om idealbilden av Sverige som samhälle. Födan knyts till bestämda platser och på så vis till en nationell identitet. Michael Billig använder sig av uttrycket hemlandets deixis för hur nationell tillhörighet anges retoriskt. (1995:105). Fallstudiens matbilder har en sådan dubbel deiktisk, utpekande, karaktär. Även när de avbildar iranska kakor eller Rukias bosniska äppelkaka pekar de även ut Sverige som läsarens hemland och artikulerar en svenskhet. Men det som serveras är också en ideologi. Fotografierna uttrycker en officiell politisk diskurs om mångkultur och en syn på Sverige som i grunden god. Bilderna säger något om hur läsaren bör förstå de integrationspolitiska målen uttryckta i triaden jämlikhet, valfrihet och samverkan.</p>
<p>Det som gestaltas är en nationell fiktion, en föreställd gemenskap med Benedict Andersons ord (1996). Andersons imaginära gemenskap kan ses som en ideologi på det sätt som Louis Althusser använder begreppet (Althusser 1971). Ideologin är ständigt närvarande och erbjuder en identitet åt varje person i gruppen, eller nationen. Michael Billig introducerar begreppet banal nationalism för att just beteckna ideologiska vanor som gör det möjligt att reproducera nationen (Billig 1995: 8). Det sker inte främst genom det ivriga flaggviftandet på nationaldagar eller i svallande patriotiska yttranden, utan i vardagens språkbruk och rutinmässiga handlingar. Mat är exempel på en sådan vardagspraktik som kan laddas med en nationell symbolik. I sin avhandling I köttbullslandet (2005) resonerar författaren Jonathan Metzger kring varför just mat ofta får en stark symbolisk och ideologisk laddning. Konstruktioner av en svensk matkultur innehåller också konstruktioner av det han kallar ”kulinariska motbilder”, det vill säga utländsk matlagning som ställs mot det svenska (2005: 65). Medier deltar i konstruktioner av olika imaginära gemenskaper. Tidningarnas berättelser och bilder om främlingen, där matbilder är en del, är inbäddade en sådan imaginär nationell fiktion.</p>
<h2>Språk som spärr och samhörighet</h2>
<p>Efter en folkomröstning i november 1994 blev Sverige medlem i EU i januari 1995. Medlemskapet har påverkat den svenska hållningen i migrationsfrågor. Redan innan inträdet beslutade regeringen om att se över såväl invandrarsom flyktingpolitiken. I propositionen Svensk migrationspolitik i globalt perspektiv (Proposition. 1996/97:25) sägs att den svenska migrationspolitiken bör ses som en helhet, som omfattar flykting-, invandrings- och återvändandepolitik och som i sin tur ingår i utrikes-, säkerhets-, handels- och biståndspolitiken. År 1998 bildas Integrationsverket med Lars Stjernkvist som dess första generaldirektör. Fram till 1985 var det Arbetsmarknadsstyrelsen som var huvudman för integrationen och därefter Statens invandrarverk. I juli 2000 ombildades det till Migrationsverket. Samma år godkände riksdagen en ändring av de migrationspolitiska målen. Den nya målformuleringen innebär att harmoniseringen av flykting- och invandringspolitiken inom EU betonades ytterligare.</p>
<p>År 2000 fick drygt 10 000 flyktingar uppehållstillstånd i Sverige. Av dessa kom drygt 4 000 personer från Irak, 3 300 personer från det tidigare Jugoslavien. Dessutom kom ungefär 800 från Afghanistan. Inför valet 2002 blev frågor om invandring och främlingsfientlighet heta i valdebatten. TV-reportern Janne Josefsson väckte starka reaktioner när han med dold kamera gick ut i valstugor och intervjuade partifunktionärer som uttalande sig på ett främlingsfientligt och rasistiskt sätt. Folkpartiet gjorde partipolitik av ämnena och gav valrörelsen bränsle genom krav på språktest för invandrare.</p>
<p>I åtskilliga av undersökningsmaterialets artiklar spelar det svenska språket en framträdande roll. Det är en återkommande markör för Sverige som territorium, folk- och värdegemenskap. ”Svenska språket är för landet Sverige något av en politisk och kulturell ryggrad”, skriver etnologen Annick Sjögren (2001: 118) och pekar på skolans roll för att koppla samman nationalism, demokrati och språk. Språket är djupt sammanflätat med de svenska institutionernas organisation kring värden som centralisering, homogenisering och folklighet, finner hon. Målet är att alla ska ha tillgång till samma gemensamma resurser och förenas kring samma symboler – det kan vara flaggan, naturen eller språket (Sjögren 2001: 122–123) . Bakom tidningstexternas betoning av det svenska språket kan en homogeniseringsideologi skönjas.</p>
<p>Den kanadensiska sociologen Lesley Harman fäster vikt vid hur språket kan etablera främlingskap respektive gemenskap. För att godtas som fullgod medlem i en ny gemenskap krävs att språket behärskas. I det ligger lika mycket att förstå och kommunicera det outsagda i det språkliga budskapet (Harman 1988: 124). Alfred Schütz anger fyra faktorer för språklig förståelse vilka får betydelse för uteslutning av främlingen (Schütz 1964:101). Gemensamt för dem är att de är tillgängliga enbart för in-gruppen, de tillhör själva uttryckssätten, de kan inte tillägnas på samma sätt som ett ordförråd. 1. Kulturell kontext . Varje ord och varje mening är omgivna av ”fringes”, fransar eller trådar som flätas samman i förståelsen av språket. Dessa ”fringes” är inte översättbara och tillför språket emotionella värden. 2. Konnotation . Språkliga uttryck har många konnotativa betydelser utöver de som kan anges i ett lexikon. Språkliga yttranden kan få särskilda konnotationer utifrån den sociala kontext i vilken de fälls. 3. Grupptillhörighet . Varje social grupp utvecklar sin privata kod, som förstås enbart av dem som delar gemensamma förflutna erfarenheter. 4. Gemensam historia . Historien speglas i en språkgrupp och hur den uttrycker sig.</p>
<p>Harmans poäng är att de här fyra faktorerna fungerar som exkluderande principer för främlingen. Förståelse eller tolkning av tillhörighet och uteslutning grundas i språket (Harman 1988: 139). Tre typiska drag framträder i materialets tidningsartiklar som handlar om språk. Ofta betonas hur svårt det svenska språket är att lära sig, det blir något av ett igenkänningsmärke för svenskan. Samtidigt framhävs det svenska språket som en nyckel till gemenskap, exempelvis i rubrikerna  Svenska språket ett Sesam, öppna dig och</p>
<p>Språket som förlösare . Utländska språk kopplas i stället samman med hinder av olika slag som i följande rubriker: Språksvårigheter stora för finländare i Sverige, Språkproblem på sjukhus, Språkliga brister . Till denna senare grupp hör följande nyhetstext, publicerad den 5 mars 2000 i Borås Tidning. Artikeln är placerad på sidan två, det vill säga på tidningens första nyhetssida och får alltså en framskjuten plats. Artikeln uppmärksammas också med en förstasidespuff med rubriken:</p>
<p>Kyrkan tvingar unga att bara prata svenska</p>
<p>På insidan löper rubrikens slagrad över fem av sidans åtta spalter, följd av en enspaltig nedryckare:</p>
<p>Bild 4.6 Tala svenska eller tig</p>
<p>På kyrkans ungdomsgård får de unga ej prata hemspråk (Tala svenska eller tig, Borås Tidning 5 mars 2000. )</p>
<p>Nyheten handlar kortfattat om hur föreståndaren för kyrkans ungdomsgård i Hässleholmen, Anna Trinder, har infört en regel som förbjuder ungdomarna att prata på något annat språk än svenska. Bryts förbudet får man inte vistas på ungdomsgården. Det skäl som anges är att regeln ska förhindra missförstånd. Förutom Anna Trinder intervjuas i texten även syskonen Nedan och Mej Betrus som är kritiska till regeln. Textens huvudpoäng uttrycks i nedryckaren och förtydligas i ingressen: ”Den som inte talar svenska åker ut. På kyrkans ungdomsgård i Hässleholmen är hemspråken portförbjudna”. Huvudbilden upptar drygt hälften av artikelutrymmet och domineras av syskonparet Nedan och Mej Betrus. De står utanför entrén till en tegelbyggnad på vars vägg ett kors är fäst. I förgrunden står Nedan med pekfingret höjt framför munnen som för att mana till tystnad, i bakgrunden står hans syster Mej. Bilden är tagen underifrån så att syskonen tittar något nedåt på fotografen. Korset kommer på så vis att placeras ovanför barnens huvuden. Bildens budskap kan ses som ett svar på rubrikens befallning att tiga men också som en uppmaning till andra att vara tysta. Tegelmuren med det stora korset lägger auktoritetens hela tyngd på barnen. Nedanför huvudbilden finns en mindre bild där fritidsledaren Anna Trinder tittar på en inte namngiven kille på ungdomsgården. Båda ler hjärtligt i samförstånd och kontakt. Denna bild är tagen inomhus. Den står i kontrast till utomhusbilden av de båda syskonen. På så vis ställs uteslutning och inneslutning mot varandra även i bilderna.</p>
<p>Artikeln är en nyhetstext och normen för dessa är att de ska vara neutrala, balanserade och sanningsenliga. Idealet formuleras i publiceringsreglernas första paragraf: ”Ge korrekta nyheter. Massmediernas roll i samhället och allmänhetens förtroende för dessa medier kräver korrekt och allsidig nyhetsförmedling” (Spelregler för press TV radio). Rubriken “Tala svenska eller tig” är utformad som en befallning, ett direktiv. Uppmaningen förstärks av huvudbildens budskap. Den här nyhetsartikeln är en starkt argumenterande text där direktiv och benämningar spelar en dominerande roll. Direktiven riktas från institutionellt håll, i det här fallet kyrkans ungdomsgård. Den som har mandat och auktoritet att uttala sig är föreståndaren Anna Trinder. Verksam, men osynlig i texten, är journalistiken som samhällsinstitution med reporten Anna Hagnell som representant. I direktivens natur ligger ett maktanspråk – att förmå någon att handla enligt de uttryckta önskemålen. De är också normerande för hur detta handlande bör vara. I nyhetsartikeln uttrycks krav på att de ungdomar som har ett annat språk än svenska som förstaspråk ska anpassa sig efter reglerna. Det formuleras i reporterns kommentar att ”barnen förefaller anpassa sig” och i citatet från en av fritidsledarna att ”de lyder”. Följer ungdomarna inte reglerna, utan pratar på något annat språk än svenska, så åker de bokstavligen ut. Det finns också en symbolisk uteslutning i detta, de stängs ute från en gemenskap och den tillhörighet som en svensk språkgemenskap signalerar. Även de båda bilderna gestaltar denna symbolik.</p>
<p>Ungdomarnas huvudargument får de i texten inte framföra själva utan finns implicit i brödtextens allra första mening där det avfärdas av Anna Trinder: ”Ibland kallar de oss rasister. De undrar om vi inte läst barnkonventionen som säger att barn har rätt till sitt eget språk.” Med de avses ungdomarna som har en annan härkomst än den svenska. Att dessa kallar en föreståndare på en svensk ungdomsgård för rasist är något som inte är socialt accepterat. Här kopplas tillmälet samman med frågan om personalen känner till innehållet i FN:s konvention om barnets rättigheter vilken bland annat stadgar att utbildningen ska utveckla ”barnets egen kulturella identitet, eget språk och egna värden”(Unicef Sveriges webbplats). Det rättmätiga i ungdomarnas undran överflyglas av beskyllningen om att personalen är rasister.</p>
<p>Två specifika språk benämns, svenska och albanska. De språk som barnen talar förblir anonyma i texten, de anges som hemspråk eller eget språk, och är därmed också symboliskt tystade. Enbart ett av barnens språk nämns uttryckligen, albanska, och då i ett pejorativt sammanhang av Anna Trinder: ”De ska inte kunna tala skit om någon annan på exempelvis albanska.” Citatet följs av ett reporterreferat: ”I den andra punkten [av verksamhetens regler], efter den om att alla är lika värdefulla, stiftas den om språket: ’Vi pratar bara svenska – så inga tråkiga missförstånd uppkommer’. Bara när anhöriga ringer eller kommer får regeln brytas.” Syskonen Nedan och Mej Betrus uttrycker besvikelse och kritik över regeln. ”Jag förstår inte varför den här regeln är så viktig. Man pratar ju inte skit om någon bara för att man använder sitt eget språk, säger Mej Betrus engagerat.” Nedan Betrus citeras: ”Alla regler på gården fungerar bra, utom den att man inte får prata sitt eget språk.” Anna Trinder säger : ”Vi är i Sverige och här pratar man svenska. Då blir detta också en chans för ungdomarna att lära sig använda sin svenska, anser hon.”</p>
<p>De egenskaper och företeelser som knyts till svenska är viktigt, chans, kontakt, samtal. Till andra språk knyts missförstånd, snacka skit, svordomar, könsord. Att undvika missförstånd är också huvudargumentet för regeln att bara svenska ska talas och anledningen är att ungdomarna snackar skit om varandra om de skulle tala ett annat språk. Ett underargument är att det är viktigt för barn med utländsk härkomst att prata svenska och att det svenska språket underlättar kontakt. Den underliggande premissen i detta är att det svenska språket är rent och befriat från obehagligheter som könsord, svordomar och missförstånd samt att kontakt och samtal inte underlättas av att tala sitt förstaspråk och att detta är mindre viktigt.</p>
<p>I både bild och text knyts det svenska språket till institutioners överhöghet som tillskriver andra språk en underordad ställning och lägre värde. Det ligger nära till hands att jämföra det sättet som myndigheter rättfärdigar sitt handlande med koloniala maktmedel. Frantz Fanon, psykoanalytikern från Martinique, som ibland har kallats postkolonialismens fader ger i sin bok Svart hud, vita masker just språket en fundamental betydelse för relationen mellan herrarna och den koloniserade människan (1971/1995).</p>
<p>Alla koloniserade folk – alla människor i vars själar man har skapat ett mindervärdeskomplex genom att föröda och begrava deras lokala kultur – står ansikte mot ansikte med den kulturbringande nationens språk, det vill säga metropolens kultur (1971/1995: 34).</p>
<p>I de sekvenser i artikeln där föreståndaren Anna Trinder talar om ”de”, avser hon ungdomar på ungdomsgården med invandrarbakgrund eller från den invandrartäta stadsdelen. I de fall hon använder ”vi” syftar hon dels på personalen, dels på svenskar i allmänhet. I anföringen ”Vi är i Sverige och här pratar man svenska” knyts ”vi” till en plats, ungdomsgården, och till en gemenskap inom territoriet Sverige. Människor är medlemmar av sociala institutioner och språksamfund som kännetecknas av vissa kulturella mönster. Kommunikation kan ses som en språklig, institutionell och kulturell handling. I den här tidningsartikeln används det svenska språket som bärare av en gemenskap på alla de tre nivåerna. Budskapet är att den som inte tillägnar sig den kommunikativa kompetensen eller som gör motstånd mot reglerna hamnar utanför både tillhörighet och normer.</p>
<h2>Återskapandet av folkhemmet</h2>
<p>De bild- och textexempel som jag har tagit upp här kan ses som illustrationer till olika sidor av medborgarskapet. Medborgarskap är inte bara en fråga om en statsrättslig ställning, utan hänger samman med nationell identitet och kulturell tillhörighet. Att ha status som medborgare i juridisk mening innebär inte nödvändigtvis att man räknas som fullvärdig medborgare i en social eller kulturell bemärkelse. Det gör att frågan om medborgarskap blir en brännande angelägenhet för mångetniska samhällen. Graham Murdock, engelsk kultursociolog och medievetare, anser att medborgarbegreppet måste knytas till communicative rights (kommunikativa rättigheter) som rör produktion och spridning av kunskap och kulturer (Murdock 1999: 28). Murdock gör därför ett tillägg till de medborgerliga rättigheterna som rör information och kultur, vilka han betraktar som centrala för ett fullvärdigt medborgarskap. Men det är knappast rätten att kommunicera på egna villkor som kännetecknar rapporteringen om invandring i mitt undersökningsmaterial. I stället knyts representationen av invandring till journalistikens beskrivningsmakt där journalistikens och politikens diskurser samspelar med varandra.</p>
<p>I ett lands medborgarskapslagar speglas föreställningar om vad som formar den nationella identiteten. Sverige tillämpar härstamningsprincipen (jus sanguinis), liksom även exempelvis Tyskland. Det statsrättsliga medborgarskapet fås genom släktskap. Mot denna princip står territorialprincipen (jus soli) vilken tillämpas i länder som USA, Kanada och Frankrike. Medborgarskap ges i princip till dem som föds inom det egna territoriet. Statsvetaren Karin Borevi kommenterar att härstamningsprincipen ligger närmre en etnisk förståelse av den nationella gemenskapen medan territorialprincipen i högre grad ser nationen som en civil sammanslutning av medborgare. Ofta kontrasteras ett etniskt nationsbegrepp (etnos), som fungerar uteslutande mot invandrare, mot ett civilt nationsbegrepp (demos) som inkluderar alla invånare. En stat som utgår från ett etniskt nationsbegrepp tenderar att utesluta invandrare och andra som står för ”etnisk olikhet” observerar Karin Borevi (2002:25). Staten måste förhålla sig till motsättningen mellan individen och kollektivet och mellan riktade åtgärder och generella. Samtidigt påpekar hon att åtgärder som enbart riktas till invandrare kan leda till negativa effekter för integration som stigmatisering och en uppdelning i "vi och dom". Fallstudiens exempel visar på maktrelationer mellan de som beskriver och de beskrivna. Maktordningar uttrycks i sätten att återge skillnader men också i sätten att formulera uppfattningar om en gemensam kultur.</p>
<p>Tidningstexter om främlingar medverkar till att skapa ett kollektivt nationellt medvetande men också till känslan av lokal gemenskap. Särskilt i landsortstidningarna är den lokala förankringen av stor betydelse. Genom att bland annat försvenska främlingarna och införliva dem med traditionella svenska ideal (Arnstberg 1989; Daun 1993; Johansson 2001), bidrar journalistiken till en nationell svensk identifikation. Denna rutinmässiga och latenta nationalism som återkommer i tidningarna syftar till att bekräfta en idealversion av Sverige där rättvisa, jämlikhet och humanism är honnörsord. Även om migrationerna och dess förutsättningar har förändrats på ett genomgripande sätt sedan andra världskrigets slut verkar dessa ideal vara seglivade föreställningar i spalterna. De globala processerna ser inte ut att ha fått det nationella att tappa mark, i stället har det vitaliserats. I en artikel om Sverige och den kulturella globaliseringen skriver Stefan Helgesson att uttrycket det mångkulturella samhället har kopplats ”till en förhoppning om att kunna normalisera det nya, att med en formel som ’det mångkulturella samhället’ kunna återföra de främmande elementen till nationalstatens – Sveriges – stabila enhet” (Helgesson 2001: 269, kursivering i originalet). Ur tidningarnas texter om invandring stiger en längtan till det homogena Sverige med gemensamma erfarenheter i tid och rum, en önskan att rekonstruera folkhemmet.</p>
<p>Språket, religionen, territoriet och etniciteten var de grundläggande delarna i den gamla nationalismen. Kring dessa skulle nationalstaten konsolideras (Delanty 2002:159). De nationalismer vi ser i dag grundar sig i stället på identitet och materiella resurser, anser Gerard Delanty . Det har också inneburit att ”dom andra” i diskursen om den nya nationalismen snarare är invandrare än konkurrerande nationalstater (Delanty 2002:159–160). Denna omsvängning kan beskrivas som en banal nationalism, hävdar Delanty. Med Michael Billigs uttryck vill han ange att den genomsyrar vardagen och ofta inte ens uppfattar sig som nationell. En av den nationella identitetens huvudsakliga uttryck är en välståndsnationalism, ”det vill säga att med minskande materiella resurser, som till exempel välfärdsförmåner, måste invandringen kontrolleras hårdare” (2002:160).</p>
<p>Jag har tidigare i kapitlet pekat på den betydelse invandringen till Sverige haft för att bygga upp välfärdsstaten. Så länge ekonomisk tillväxt och låg arbetslöshet rådde kunde det ekonomiska välståndet hålla medborgarskapets exkluderande sida i schack, resonerar Delanty (2002: 168). I idén om välfärdsstaten är jämlikhetstanken inbyggd. Också i dess förhållande till etniska minoriteter finns en integrationslogik (Borevi 2002: 46). Integrationen har utmanats under välfärdsstatens kriser och omdaningar under de senaste årtiondena. Den ekonomiska tryggheten och stabiliteten har minskat vilket gett de uteslutande tendenserna större spelrum. Till den svenska välfärdsmodellen hör också en självbild av Sverige som ett modernt, framsynt och fördomsfritt land. I tidningsexemplet från 1955 sågs de inflyttade utlänningarna som en resurs i välfärdsbygget. I de senare texterna sätter de välfärdssamhället på prov genom att utmana dess sammanhållning och betraktas som problem eller slumrande hot. Välfärdsretoriken är resonansbotten i båda textgrupperna. Där hörs klangen från folkhemsmodellens harmoniska strävan mot ett gemensamt och rättvist mål. Gärna ett mångkulturellt folkhem – bara det är svenskt.</p>
<h2>Internetkällor</h2>
<p>Statistiska centralbyråns webbplats, ”Befolkningsstatistik”  (2005-01-15).</p>
<p>Unicef Sveriges webbplats. ”Barnkonventionen”. UNICEF Sverige/FNs barnkonvention (2005-09-09).</p>
<h2>5 Husbondens röst i etnifierad lokalpress</h2>
<p>Marcus Johansson</p>
<h2>Inledning</h2>
<p>Husbonden i rubriken skall ses som en metafor som anspelar på en tid då patriarkatet liksom klasstrukturen var en självklarhet. Precis som det fanns en struktur baserad på över- och underordning i förflutenhetens samhälle, finns liknande strukturer idag. Nya mönster i leverne skapar nya mönster i organiseringen av samhället. Den ömsesidiga relationen mellan de överordnades behov av att dominera och de underordnades tillåtande av dominansen tycks utgöra organiserandets inre dynamik. När klivet tas från ett närsamhälle till ett fjärrsamhälle, när husbondens röst utgår från centralmaktens högkvarter Rosenbad, och längre fram i tiden, när det etniskt homogena tycks vara hotat, mejslas nya, komplicerade maktrelationer fram. Det är inte längre enbart en köns- och klassmässig fördelning som formar hackordningen. Även en etnisk fördelning skär rakt igenom de redan etablerade. Ordningen förmedlas via nya kanaler och medier blir central röstresurs. Mediernas rapportering om verkligheten öppnar och stänger, gamla och nya gränser för vår uppfattning om samhällskonstruktionens beskaffenhet. I den nya kontexten blir massmedier språkrör för en etnisk majoritets dominanta perspektiv – husbondens röst.</p>
<p>Syftet med detta kapitel är att närmare granska frågor om makt och strukturell diskriminering kopplat till lokalpressens rapportering. Vi ställer in sökarljuset mot relationen mellan svenskar och invandrare. Kontexten är staden och dess förändring från en relativt homogen samling medborgare till en stad där befolkningen i allt större grad härstammar från olika utländska bygder. Parallellt sker en etnifiering av politiken i stort och givetvis även i pressens rapportering. Med etnifiering menas här den process där faktorer som etnisk härkomst får betydelse för struktureringen i berättandet, tolkandet och analyserandet av verkligheten. Själva undersökningsobjektet är lokalpressen i Örebro , Nerikes Allehanda (NA) och Örebrokuriren (ÖK), och hur den skriver om invandrare under en tjugoårsperiod.</p>
<p>Inledningsvis skall vi teoretiskt närma oss forskningsobjektet genom en diskussion om mediers politiska roll och funktion, om mediers påverkan ur ett maktperspektiv och om dess bidrag till strukturell diskriminering av invandrare. Därefter tar den empiriska redovisningen vid vilken består av två delar. Den första delen är en kvantitativ granskning av innehållet i mediers rapportering om invandrare och invandrarpolitik utifrån dikotomin problem – resurs. Den andra delen är en kvalitativ granskning av artiklar som härrör från fyra undersökta lokala policyområden: arbetsmarknad, boende, skola och kultur. Här används en enkel modell om hur medier formar föreställningar om invandrare. Kapitlet avslutas med en summerande sammanställning och en återkoppling till de teoretiska resonemangen.</p>
<h2>Massmedier som instrument för ett dominant perspektiv</h2>
<p>Allmänheten är i hög grad beroende av massmedier för att erhålla kunskaper om vad som sker i politiken och i samhällslivet. Beroendet av medier gäller även politiker och andra opinionsbildande aktörer. Mediers roll som kontaktlänk mellan politiker och väljare har ökat över tid. Politiker påverkas av och anpassar sig i allt högre grad till massmedier. Makten över opinionsbildningen och agendan förskjuts därmed till nyhetsredaktioner och journalister (Sjölin 1994). Parallellt sker en tilltagande fragmentering inom medievärlden. Även om mediernas makt som helhet ökar minskar enskilda mediers, exempelvis en lokaltidnings, betydelse genom informationskanalernas mångfald, vilken med nödvändighet inte betyder mångfald i kvalitativ mening. Den kommersiellt drivna ’flockmentaliteten’, alla medier bevakar samma företeelser i tron att man annars förlorar läsare, lyssnare och tittare till konkurrenter, tycks snarare likrikta, förenkla och rutinisera nyhetsinnehållet (Strömbäck 2000).</p>
<p>Nyhetsflödet påverkar vår uppfattning, vår förståelse och vår kunskap om den verklighet vi lever i. Medier är producenter av redigerade verklighetsfragment och läsare, lyssnare och tittare är konsumenter av dessa. Medier blir fönster mot det som vi inte kan se utanför vår direkta omgivning, även om dess påverkan sträcker sig in i det privata och ger tolkningsredskap för direkta relationer och interaktioner mellan människor. Samtidigt som medier vidgar våra vyer begränsas dessa genom förenklade bilder. Förenklingar sker genom kategoriseringar som strukturerar verkligheten. Kategoriseringarna skapar normer kring vad som anses vara rätt och fel, normalt och avvikande (Fiske 1998; Mathiesen 1989).</p>
<p>Mediers roll i agendaskapandets olika skeden, i det komplicerade samspelet mellan allmän opinion och offentlig policy, är en vanligt förekommande problemställning i policyanalyslitteraturen (se t.ex. Protess & McCombs 1991). Enligt ett synsätt är medierna involverade i konstruktionen av problem i nyhetsbevakningen. Medier som aktör väljer vad som har nyhetsvärde och i detta val exkluderas respektive inkluderas frågeställningar, händelser och idéer. Ett annat synsätt utgår från att medier har möjlighet att föra fram allmänhetens frågor och väcka uppmärksamhet på missförhållanden i samhället. Här betonas mediers roll som neutralt forum eller arena för politiska frågor. Denna roll framhävs ofta av medierna själva som den centrala, dvs. medier som den lilla människans försvarare som ställer medborgarnas frågor till makthavarna (Strömbäck 2000).</p>
<p>Mediers språkbruk har en nyckelroll i konstruerandet av sociala problem och lösningar (Edelman 1988). Medier deltar medvetet eller omedvetet i detta policyskapande genom att med språkets hjälp måla verkligheten i svart eller vitt. Policyskapande underlättas av enkla kategorier såsom svenskar och invandrare, vi och dom, problem och resurs. Vi lär oss omedvetet att skilja mellan de inhemska (vi) och de exotiska (dom). Här spelar medier en viktig roll genom att reproducera bilder av majoritetens självuppfattning som bekant och verklig, vilka ställs mot bilder av de exotiska som annorlunda och fantasifulla. Överlägsenheten kan användas som legitimering av diskriminerande politik. Moralen sätts på det sättet ur spel då vi inte ser dom som jämbördiga. Vår kognitiva uppfattning om skillnaden mellan vi och dom utgör ett fundament för maktrelationer (Shapiro 1988).</p>
<p>I en liberal demokrati som den svenska utgör invandrare och etniska minoriteter detta exotiska dom som svenskar inte behöver ta samma moraliska hänsyn till. Underlägsenheten uttrycks i kulturella, moraliska, intelligensmässiga, språkliga, politiska eller ekonomiska termer vilket ger rätt att diskriminera och utestänga. Rasismen är i dagens läge inte direkt kopplad till biologiska olikheter, utan snarare till föreställningar om kulturella skillnader (Balibar 1991; Diaz 1992). Dahlstedt (2005) diskuterar representation i termer av att tala för och tala om. Det förstnämnda fallet handlar om traditionell politisk representation där någon eller något har fått mandatet att representera någon annan i beslutsfattande sammanhang. Det sistnämnda fallet handlar snarare om hur olika grupper representeras i politiska sammanhang i bredare bemärkelse, exempelvis hur grupper framställs havandes särskilda och annorlunda karaktärsdrag och som inte gör rättvisa åt den naturliga variation som finns inom varje samhällsgrupp (Dahlstedt 2005). Representation genom att tala om kan studeras i samhällsaktörers institutionaliserade sätt att definiera och förhålla sig till åsikter och ståndpunkter relaterade till invandrare. Gruppen sammankopplas med problem (Grillo 1985). Medier, som ger röst åt en föreställd svensk kultur och föreställda enhetliga svenska värderingar, sprider bilder där invandrare snarare representeras som ett problem än som en resurs för samhället. Genom denna förmedlande funktion blir medier en central strukturellt diskriminerande aktör i det politiska spelet.</p>
<p>Det kan inte tillräckligt understrykas att varje studie av skiktningar mellan olika grupper måste utgå från en föreställning om maktskillnader. Politik kretsar kring maktfördelning. Kampen om resurser, värden och åsikter ger effekter i termer av över- och underordning. När invandrare representeras i svenska medier framställs vad vi här kallar den medialiserade invandrarbilden. Den verkar strukturellt diskriminerande därför att bilden bidrar till en reproduktion av underordning och annorlundaskap. Sammansättningen av invandrarbilden är komplex och några av de förekommande framställningssätten som bidrar till helheten skall granskas. I den kvantitativa delen av kapitlet granskas den huvudsakliga karaktäriseringen av invandrare med utgångspunkt från ett problem- eller resursperspektiv. I den kvalitativa artikelgranskningen fokuseras språkliga förenklingar, diskursiva kontrasteringar och legitimering av dominanta perspektiv. De olika sätt som medier representerar invandrare ses som delar av en praktik som sammantaget verkar strukturellt diskriminerande (jfr SOU 2005:56).</p>
<h2>Lokalpressens representation av invandrare i siffror 1980– 1999</h2>
<p>Den kvantitativa analysen av lokalpressens belysning av invandrare och invandrarrelaterade frågor täcker en period om tjugo år. Att granska två tidningar under en så lång period kräver avgränsning. En månads utgivning årligen valdes för att fånga förändringar över tid. Under sökprocessen upptäcktes att texter om invandrare fanns lite var stans i tidningarna vilket gjorde att sökandet inte kunde begränsas till att enbart granska vissa sidor för att få en helhetsbild av vad som skrivs. Någon begränsning i artikelformer gjordes inte heller eftersom allt från mindre notiser till större reportage ansågs vara relevanta för skapandet av mediers invandrarbild. För att få en överblick och därmed ett redskap att analysera empirin krävdes en kodning av materialet. Löwander (1997) använder, i sin studie av Sveriges Televisions nyhetsrapportering (Aktuellt och Rapport) om invandrare och flyktingar under åren 1990–1992, ett antal kategorier för att sortera innehållet. Genom en översiktlig innehållsgranskning med fokus på frågeställningen hur skriver lokalpressen om invandrare och med inspiration från Löwanders kategorier sorterades materialet efter om den tongivande vinkeln beskrev invandring och invandrare som problem eller resurs. Med tongivande vinkel avsågs den huvudsakliga narrativa strukturen i respresentationen av invandrare.</p>
<p>Invandrare som problem. Här finner vi nyheter om kriminalitet bland invandrare och flyktingar, bl.a. knarkhandel, bedrägerier, förfalskade pass, problem och bråk på flyktingförläggningar. Här återfinns även nyheter som framställer att ett samband, explicit eller implicit, finns mellan invandrare och andra typer av samhälleliga problem såsom arbetslöshet, bostadssegregation, kulturkrockar, fattigdom och försämrade sociala förhållanden.</p>
<p>Invandrare som resurs. Denna kategori rymmer nyheter där invandrare framställs som positivt bidragande till det svenska samhället i fråga om arbetskraft, kultur, språk, mat o dyl.</p>
<p>Därmed hamnar också nyheter där invandrare framställs som exotiska och spännande i denna kategori.</p>
<p>Vidare skiktades de två kategorierna i två dimensioner, nämligen invandrare som kollektiv och invandrare som individ. Anledningen till detta var ett enkelt antagande om att det är enklare för medier att problemstämpla en abstrakt samhällsgrupp jämfört med en grupp som är tämligen avgränsad och konkret. Den kollektive invandraren saknar namn eller ansikte i bildlig mening, är svårgripbar och diffus, och är därmed en abstrakt konstruktion. Invandrare i detta sammanhang avser att täcka en mycket heterogen grupp. Invandraren som individ är tvärtom konkret och därmed svårare att generalisera, objektivera och stereotypifiera (jfr SOU 2005:41). Om invandraren blir personifierad, såsom enskild etnisk grupp eller som individ, kan man anta att det är svårare för medierna att generalisera och problemstämpla. Men steget till att framställa den individuelle invandraren som tillhörande ’vi’ är långt. Här kan man snarare tala om ett tudelat ’dom’: ett hotfullt ’dom’och ett ’dom’som offer (Brune 1998).</p>
<p>Grundhypotesen blir dock att invandrare som kollektiv samhällsgrupp framställs i nyheterna som mer problematisk och tärande för det svenska samhället, en samhällsgrupp som så att säga avviker från det normala, medan invandraren som individ, här operationaliserad som enskild etnisk grupp eller enskilda invandrare, framställs som positivt bidragande till samhället. Den första delhypotesen lyder: invandrare framställs snarare som ett problem än som en resurs för det svenska samhället i nyheterna. Den andra delhypotesen lyder: invandrare som kollektiv (K) framställs oftare i ett problemperspektiv än invandrare som individ (I). I undersökningen av tidningarnas rapportering i april 1980–1999 framkommer följande siffror:</p>
<p>Hur skriver lokalpressen i Örebro om invandrare? Artiklar som framställer invandrare som en problematisk samhälls- och individgrupp dominerar (83 procent), medan artiklar där innehållet ger bilden av invandrare som resurs uppgår till 17 procent. Mindre än var femte artikel framställer alltså invandrare i positiv dager! Den första delhypotesen bekräftas således. Några avgörande skillnader kan vi heller inte finna om vi jämför de två tidningarna. Fördelningen mellan problem och resursartiklar är ungefär densamma. Det finns inget som tyder på att tidningarnas olika ideologiska inriktningar på ledarplats har betydelse för hur invandrare framställs. Det finns mönster som även konfirmerar den andra delhypotesen. I artiklar som framställer invandrare som problem är innehållet relativt sett koncentrerat till invandrare som kollektiv. Men skillnaden mellan invandrare som kollektiv (47 procent) och invandrare som individ (36 procent) är inte speciellt stor. Motsatsen bekräftas även när vi tittar på siffrorna som anger antalet resursartiklar. Här dominerar det omvända mönstret, dvs. artiklar som är av individkaraktär.</p>
<p>Vilka mönster utkristalliserar sig över tid? 1980-talet inleds relativt blygsamt. Under de första fem åren publicerar tidningarna mellan 7 och 15 artiklar per månad. De nästkommande fem åren (1985–89), parallellt med en ökad flyktinginvandring till Örebro och Sverige, sker nära nog en fördubbling av antalet artiklar. Ökningen fortsätter även under nästa femårsperiod. Toppnoteringen finner vi 1991 då det publiceras nästan 50 artiklar under april månad i de två tidningarna. Läsarna av NA och ÖK har därmed möjlighet att dagligen läsa något som handlar om invandrare. Ökningen kan relateras till det stegrande flyktingmottagandet. De senaste fem årens antal artiklar stannar kvar på denna högre nivå som tangeras i början av 1990-talet, men varierar från år till år.</p>
<p>Problem K</p>
<p>Problem I</p>
<p>Resurs K</p>
<p>Resurs I</p>
<p>Vad är det för typ av artiklar som publiceras? Artiklar där invandrare framställs som problem, både som kollektiv och individ, dominerar under samtliga fyra perioder. Relativt sett är skillnaden inte lika stor under den första perioden. Här kan vi finna förhållandevis många individorienterade artiklar med resursvinkel. Under nästa femårsperiod 1985–1989 skjuter problemartiklarna i höjden. Den anda av nyhetens behag som präglar inledningen av 1980-talet rörande vissa ‘exotiska’ invandrargrupper tycks försvinna och ersätts av problemartiklar rörande flyktinginvandringen.</p>
<p>Under perioden därefter (1990–94) sker en dramatisk ökning av antalet individartiklar med problemvinkel. En kraftig ökning av flyktinginvandring nationellt och lokalt under denna period bidrar givetvis till att antalet artiklar, som behandlar vissa flyktinggrupper, enskilda individer och familjer på olika sätt, ökar i antal. Här kan vi återfinna en del artiklar som framställer enskilda flyktingar som offer för en restriktiv utlänningslag, ofta presenterade i sympativäckande form med bilder på ledsna människor. Den fjärde perioden innebär en minskning av flyktinginvandringen och därmed en minskning av artiklar av ovan nämnt slag. Antalet artiklar som framställer invandrare som kollektiv ur problemperspektivet fortsätter dock att öka och denna kategori är den enda som ökar under hela tidsperioden. Nu inriktas artiklarna mer på invandringens konsekvenser, exempelvis på bostads- och arbetsmarknaden.</p>
<p>Många artiklar handlar om olika invandrings- och invandrarpolitiska frågeställningar. Ungefär hälften av alla artiklar (260 av 565 undersökta) är nyheter som i huvudsak handlar om den politiska processen i invandrar- och flyktingpolitik, exempelvis om regler rörande asyl, visum, flyktingkvoter, kritik mot Statens invandrarverk eller om den faktiska invandrarpolitiken; om mottagning, asyl- eller utvisningsärenden. Något fler än hälften handlar om andra spörsmål, exempelvis artiklar om kultur- och föreningsliv, skola och arbete samt artiklar om brott och straff. Hur skriver tidningarna om invandrare när ämnet för artikeln anknyter till policyområdena kultur, skola, arbete och boende?</p>
<p>Artiklar rörande kulturfrågor är i klar majoritet jämfört med de andra policyområdena. Den dominerande typen, individorienterade artiklar ur ett resursperspektiv, är reportage från olika verksamheter med huvudsaklig vinkel att beskriva något avvikande, exotiskt jämfört med svenska verksamheter. Gemensamt för denna typ av artiklar är den öppna, nyfiket toleranta attityden som möter läsaren. Den är vanligare under 1980-talet än senare. Det gängse budskapet, genom betoning på det avvikande, är att etniska grupper trots allt inte är som svenskar, ett slags exotiskt dom. I ett fåtal artiklar som beskriver konflikter inom etniska grupper blommar avvikandebilden ut fullständigt och kulturskillnader förklarar invandrares icke försonande drag. Andelen individartiklar som beskriver kulturaspekter som problematiska blir vanliga först på 1990-talet. Denna typ handlar i flera fall om specifika sedvänjor, exempelvis bärande av slöja och kosher/halalslakt. Invandraren som generell kategori ersätts successivt av muslimen. Även om bilden av muslimer är klart mer negativ förekommer ett antal reportage de senaste åren som framställer muslimer ur ett exotiskt perspektiv. Sammantaget framträder en diffus bild av invandrarkulturer som underlägsna den svenska. Artiklar hämtade från skolområdet är svårare att generalisera utifrån då antalet är litet. Skolartiklar blir vanligare på 1990-talet och handlar då om problem när invandrargrupper framställer önskemål om egna skollösningar. Kommunalisering av skolan bidrar sannolikt till att skolfrågan aktualiseras i högre grad under senare delen av det empiriska materialet.</p>
<p>Inom arbete och boende är andelen artiklar som behandlar invandrare som kollektiv ur problemperspektiv betydande. Två artikeltyper är förekommande under hela perioden. Den första typen kan vi kalla den arbetslöse invandraren. Här handlar det om artiklar som belyser olika arbetsmarknadspolitiska projekt för invandrare.</p>
<p>Projekten ger sysselsättning åt sysslolösa invandrare och leder förhoppningsvis till riktiga arbeten för invandrare som annars har svårt att erhålla vanliga arbeten. Bilden som frammanas i denna typ av artiklar är: invandrare som grupp ligger samhället till last och är i behov av hjälp. Den andra typen kan vi benämna den segregerade invandraren. Här fokuseras allmännyttans problematiska bostadsområden och en vanlig, mer eller mindre explicit, vinkel på artiklarna är beskrivningen av invandrare som en del av och orsak till områdenas problem. Bilden som tecknas är att invandrare, sociala problem, arbetslöshet och boende går hand i hand. Invandrare som kollektiv blir i medierna ett segregerat kollektiv, en delvis missvisande bild av faktiska förhållanden i Örebro.</p>
<p>Denna relativt ytliga betraktelse över vad som poängteras och vad som undertrycks i mediernas rapportering kan enbart på ett enkelt plan säga något om lokalpressens representation av invandrare. Flera aspekter kring mediers roll i skapandet av invandrarbilden och på vilka sätt det kan ske kommer vi ägna oss åt härnäst. Vi återkommer till spörsmålet om mediers konstruktion av invandrarbilden i slutet av kapitlet, men först skall vi mer ingående penetrera olika sätt att forma bilden av invandrare och indirekt svenskars självbild i relation till dem som representeras som främmande och avvikande.</p>
<h2>Invandrarbilden och lokalpolitiska policyfrågor</h2>
<p>I den kvalitativa innehållsanalysen är utgångspunkten tolkning av text i artiklar som handlar om fyra olika lokala policyområden. Den teoretiska utgångspunkten är att medier överlag skapar och reproducerar förenklande och stereotypa bilder som på ett eller annat sätt bidrar till att forma uppfattningar och åsikter om invandrare (och indirekt svenskar), från att oreflekterat använda vissa utpekande uttryck till mer eller mindre avsiktligt deltagande i den rasistiska diskursen. Processen mellan bildskapandet och hur mottagarna anpassar sina uppfattningar och åsikter därefter går vi inte närmare in på. Analysen syftar inte till att bringa klarhet i den. Vi får anta att det finns en korrespondens mellan bildskapande och åsiktspåverkan.</p>
<p>I analysen kommer vi således att söka efter ett antal, närmare bestämt fem, olika aspekter i mediers framställning som formar bilden av invandrare. En sammantagen analys ger möjligtvis en uppfattning om hur texten kan tänkas påverka läsaren (jfr Altheide 1996; van Dijk 1991; Hvitfelt 1999; Bergström & Boréus 2000) och en förståelse för den strukturella diskrimineringens reproduktionsmekanismer. Två spegelartiklar per policyområde, inalles åtta artiklar, har granskats. Med spegelartikel menas att både NA och ÖK publicerat varsin artikel om samma händelse eller företeelse. Varje policyområde inleds med en kort redogörelse för innehållet i artiklarna. Därefter granskas artiklarna utifrån nämnda aspekter i figuren.</p>
<p>Källa: Figuren är en modifierad variant av Khakee & Johansson 2003: 17.</p>
<p>De fem aspekter i mediers framställning av invandrare som används i analysen är: oreflekterad användning av ord och uttryck som kan skapa och förstärka negativa uppfattningar om invandrare invandrare framställs i kontrasterande termer där invandrares situation och handlingar ställs mot motsvarande för majoritetsbefolkningen och kontrasten blir mellan det säkra, bekanta och det främmande, osäkra kulturella förklaringar används i konstruktionen av ’dom’ eller ’de andra’ i medier. Invandrares situation och aktiviteter beskrivs ofta som något främmande, tillhörande en annan kultursfär som med nödvändighet är bunden att skapa konflikter (Hvitfelt 1998) medier skapar stereotyper. Termer som flyktingar, utlänningar och avvikare blandas samman i nyhetsbevakningen. Stereotyperna används ofta för att förstora problemen (Brune 1998) medier beskriver okritiskt dominanta politiska åsikter, bl.a. genom att enbart låta inflytelserika personer komma till tals och definiera problem och lösningar, och blir då passivt stödjande till den förda politiken som legitimeras. Möjligheten för invandrare att uttala sig och definiera sina egna positioner sker sällan (Löwander 1997).</p>
<p>Arbetsmarknadslösning för invandrare</p>
<p>Med rubrikerna ”Örebromodell ska ge flyktingar jobb (NA) och ”Örebromodell för invandrare” (ÖK) presenterar de båda tidningarna ett kommunalt projektförslag den 14 respektive den 15 april 1988. Inledningsvis får vi reda på att 135 invandrare och flyktingar ”skall […] slussas ut i arbetslivet” (NA) eller ”får arbete” (ÖK) genom den tidigare beprövade Örebromodellen som handlar om utbildning varvad med praktik. Kostnaden beräknas uppgå till 10 miljoner kronor, varav 3,8 miljoner är kommunens bidrag. Tidningarna prioriterar att lyfta fram kostnadsfrågan för projektet. Omkring 500 av totalt sett 2 000 öppet arbetslösa är flyktingar i Örebro, skriver NA.</p>
<p>I NA: s artikel, men ej i ÖK: s, följer en närmare beskrivning av projektet. Här sägs att 50 av de 135 platserna skall sortera under Örebromodellen. Det står dock ingenting om de resterande platserna och varför dessa inte ingår i modellen. En stor del av den utbildning som föreslås handlar om hemtjänst- och barnomsorgsutbildning. Utbildningarna riktar sig i huvudsak mot anställningar inom den offentliga sektorn. Ändå framhålls i artikeln målsättningen att näringslivets attityd skall ändras ”så att fördelningen mellan offentliga sektorn och den privata arbetsmarknaden skall bli mera jämt fördelad”.</p>
<p>Vidare bygger båda tidningarnas artiklar på två intervjuer. Ett och samma kommunalråd finns med i båda artiklarna, medan NA intervjuar länsarbetsnämndens direktör och ÖK chefen för arbetsförmedlingen i Örebro. Kommunalrådet vänder på frågan om kostnaden för projektet i NA: s artikel genom att säga ”det är bara en bråkdel av vad det skulle ha kostat av kommunala medel med dessa flyktingar overksamma och passiva i samhället”. I motsvarande kommentar till kostnadsfrågan i ÖK säger kommunalrådet att ”[p]å sikt kostar det oss dock mindre pengar eftersom vi på det här sättet behöver betala ut mindre social- och bostadsbidrag”. ”Det finns uppenbara risker att livet i deras nya hemland blir passivt och det ökar risken för invandrarfientlighet.”</p>
<p>Länsarbetsnämndens direktör menar att syftet med försöksprojektet bl.a. är att ”visa näringslivet att det bland invandrar- och flyktinggrupperna finns gott om människor som kan vara med och ta jobb på arbetsmarknaden”. I artikeln framkommer i anslutning till detta att det privata näringslivet ”i mycket liten utsträckning hittills varit intresserade av arbetssökande utländska medborgare”. I ÖK: s artikel uttalar sig chefen för arbetsförmedlingen på liknade sätt: ”Vi hoppas att det här projektet ska öka intresset från näringslivet att anställa flyktingar och invandrare som trots en bra kompetens ofta har svårt att få jobb.”</p>
<p>Det förekommer i båda artiklarna en oreflekterad användning av ord som kan skapa eller förstärka negativa uppfattningar om invandrare. Exempel på detta är beskrivningen av invandrare och flyktingar som passiva och overksamma. Med ordval som ”får” arbete och ”med hjälp av” befästs bilden av invandrare som inaktiva offer som behöver någon som ordnar arbete för dem, eftersom de inte klarar det själva. Det talas i båda artiklarna om invandrare, flyktingar och utländska medborgare, men inte vad som avses med orden.</p>
<p>Genom denna språkliga konvention skapas också kontrasterande termer där svenskar indirekt uppträder som motsatsen till invandrare och flyktingar, ett vi och dom. Även arbetslösa svenskar kostar pengar för samhället, men det uttalas aldrig något generellt om arbetslöshet. Kostnaden för arbetslösheten läggs på invandrare och flyktingar. Några kulturella förklaringar presenteras inte explicit i artiklarna. Däremot tycks det finnas en skillnad mellan offentliga och privata arbetsgivares syn på att anställa invandrare, flyktingar eller utländska medborgare. Ingen av tidningarna undersöker varför det förhåller sig så. En stereotyp framträder när tidningarna refererar kommunalrådets motivering om att förhindra overksamhet och passivitet. Genom detta späds en fördom på: invandrare har en benägenhet att hemfalla åt lathet och ett i allmänhet tärande beteende. Det finns dock vissa nyanserande drag i artiklarna då de andra två intervjuade personerna nämner att invandrare och flyktingar ofta har utbildning och kompetens av ”mycket hög klass”.</p>
<p>Slutligen kan tidningarna sägas passivt stödja förslaget på olika sätt och därmed bidra till en legitimering av det. Ett sätt är att artiklarna i största allmänhet är okritiska. En mängd frågor uppstår som saknar ett tillfredsställande svar. Vad innebär Örebromodellen? Kommer modellen att fungera och har den gjort det tidigare? Vilka invandrare och flyktingar skall medverka i projektet? Hur skall näringslivets attityd ändras? Det hela ger intrycket av att det bara finns en modell och att alternativa lösningar saknas. Ett annat sätt är tidningarnas benägenhet att enbart intervjua ’eliten’. Ingen invandrare ur den grupp som kommer ifråga för åtgärden blir intervjuad.</p>
<p>Segregerat boende</p>
<p>Lördagen den 30 april 1983 skriver NA om ett nytt socialdemokratiskt förslag för förnyelse av vissa bostadsområden i kommunen. Artikelrubriken är ”Örebro år 1988: Hyresgästerna sköter själva sina områden” och handlar i visionära ordalag om hur problematiska bostadsområden skall bli bra områden på fem år. ÖK: s motsvarande artikel är mer modest i rubriksättningen: ”Inflytande för hyresgäst”. I ÖK: s artikel finns en intervju med det ansvariga kommunalrådet, medan NA: s artikel saknar intervjuer och verkar, till skillnad från ÖK: s, vara baserad på ett pressmeddelande eller dylikt. Upplägget skiljer sig något mellan artiklarna. NA lägger mer tonvikt på de bakomliggande problemfaktorerna, medan ÖK koncentrerar sig på det kommande implementeringsarbetet.</p>
<p>Båda artiklarna låter oss förstå att det föreligger en ojämn befolkningsfördelning i Örebro kommun. Det hela framställs som underförstått genom att man skriver om framtiden. NA skriver:</p>
<p>I Varberga, Vivalla och Brickebacken med flera områden bor människor med varierande inkomster, utbildning, ålder och nationell härkomst. Borta är de segregerade områden som enekligen [sic!] finns i Örebro 1983.</p>
<p>ÖK skriver följande i sin ingress:</p>
<p>Om fem år ska fördelningen av gamla och unga, svenska [sic!] och invandrare, människor med sociala problem och olika inkomster vara jämnare i Örebro bostadsområden. Åtminstone mätbart jämnare.</p>
<p>I båda tidningarna berättas därefter kort om beslutsprocessen hittills rörande det socialdemokratiska förslaget. ÖK skriver vidare att förslaget skall leda till att befolkningsminskningen i Vivalla, Varberga och Brickebacken stoppas, att Stiftelsen Hyresbostäder (ÖBO) decentraliseras och att 75–125 lokala självförvaltningsenheter skapas. Hyresgästerna bestämmer själva om man skall sköta planteringar och snöröjning eller om Stiftelsen skall utföra arbetet och därmed påverka hyresnivån. NA berättar att arbetet under en femårsperiod skall ”inriktas på att aktivera de boende, att få dem intresserade av att ta ansvar för sitt område och öka trivseln och hålla kostnaderna nere”. Detta skall göras för att möta de stora bostadsområdenas problem.</p>
<p>Många lämnar de stora bostadsområdena. Det kostar stora pengar för både Stiftelsen och kommunen. Servicen försämras. Åldersfördelningen är ojämn i flera områden, människor med social [sic!] problem är koncentrerade till få områden och liksom finns [sic!] merparten av invandrarna i ett fåtal bostadsområden. (NA)</p>
<p>Vi kan i artiklarna om boende se oreflekterad användning av ordet invandrare. Det ges ingen förklaring till vilka dessa är utan användningen tycks ske slentrianmässigt. Dessutom anges att områdena ”kostar stora pengar”, utan att ge läsarna en bild av hur mycket det rör sig om i reda kronor. Invandrare, ”merparten” utan att säga hur många det rör sig om, som specificerad problemgrupp kostar pengar och ges tillsammans med andra boende del i en ekonomisk skuld genom att de bidrar till kostnader för Stiftelsen och kommunen.</p>
<p>I artiklarna tecknas bilder i kontrasterande termer. Vi kan i båda artiklarna se kopplingen mellan invandrare och begreppet segregation. Man nämner inte att vissa andra områden domineras av personer med svenskt ursprung, höga inkomster och hög utbildning som segregerade. Det är människor boende i ett fåtal områden som är segregerade, däribland invandrare. Därmed uppstår ett förhållande där svenskar inte är segregerade medan invandrare är det. Några kulturella förklaringar till områdenas problem finns inte explicit, även om det framställs underförstått att invandrare, oavsett etnisk bakgrund, verkar vilja bo tillsammans.</p>
<p>Artiklarna bidrar till att odla stereotyper. Invandrarna som bor i dessa segregerade områden sammankopplas med andra karaktäristika. Detta framkommer endast implicit genom att förslaget som diskuteras i artiklarna handlar om att ”aktivera” de boende och få dem ”intresserade”. Det betyder att det är precis motsatsen som beskrivs av de boende i områdena. De är passiva och behöver därför aktiveras, de är ointresserade och därmed behöver man väcka deras intresse. Invandrare som konstruerad kategori passar in i detta mönster. Bilden som skapas när invandrare länkas till segregation läses som att det är invandrarna i sig som är problemet. Invandrare framställs som ett dem som bor alldeles för tätt.</p>
<p>Slutligen kan vi konstatera att tidningarna återigen passivt stödjer förslaget genom en okritisk rapportering. Båda artiklarna väcker mer frågor än de ger svar. Hur skall det genomföras? Hur väcker man de boendes intresse? Hur mycket inflytande får de boende? Kommer förslaget förändra något över huvud taget? Inte heller i detta fall görs några intervjuer med dem som berörs av förslaget, bl.a. invandrare, vilket kan tyckas vara egendomligt då invandrare utpekas som en del av problembilden. Artiklarna förmedlar bara elitens sätt att se på frågan.</p>
<p>Svensk skola och muslimsk friskola</p>
<p>Den 10 april 1997 rapporterar NA ”En muslimsk friskola till i Örebro? Skolverket har fått ytterligare en ansökan”. I ingressen summeras tre centrala delar: 1) att ”[ä]nnu en muslimsk stiftelse har sökt tillstånd att få starta en friskola”, 2) att s-politikerna vill ”fortfarande inte ha några religiösa skolor i kommunen” och 3) att politikerna denna gång ”har större möjlighet att stoppa skolan”. ÖK rubricerar samma dag, med likartat upplägg på ingressen, sin artikel ”Ny islamisk friskola – den får också nobben”. Det intervjuade socialdemokratiska kommunalrådet är ”måttligt förtjust […] men jag vet redan vad vi kommer att svara när verket ber oss om yttrande: Nej!”.</p>
<p>NA: s artikel är ensidig. Läsarna får bara ta del av kommunalrådets syn på frågan om den eventuella friskolan. Efter ingressen konstateras att den nuvarande ansökan är ”knapphändig”. Sedan nämns att en annan islamisk stiftelse redan fått tillstånd att starta en skola och att den socialdemokratiska ledningen försökt ”stoppa den” men ”det brydde sig Skolverket inte om”. Socialdemokraterna har inte ändrat uppfattning i frågan och kommunalrådet säger: ”Egentligen är vi inte så mycket emot friskolor, men vi är väldigt mycket för grannskapsskolor. De fungerar som smältdegel där svenskar, invandrare och flyktingar träffas och lär känna varandra”.</p>
<p>Kommunalrådet säger att friskolor fungerar omvänt, speciellt religiösa friskolor, där elever med bara ”en och samma bakgrund” träffas. Han tror att det leder till ökad segregering i samhället. ”Jag ser däremot helt annorlunda på friskolorna i Tysslinge och Fridhem, som är ett uttryck för föräldraopinion”, säger kommunalrådet.</p>
<p>Även i ÖK: s artikel får enbart kommunalrådet komma till tals. Vi får inledningsvis reda på att ansökan om friskola motiveras med ”att man fått många förfrågningar […] från föräldrar som till och med är beredda att flytta för att låta sina barn gå i islamisk skola”. Kommunalrådet poängterar att chanserna ökat att stoppa etableringen den här gången eftersom Skolverket måste ta hänsyn till kommunernas ekonomi. Förra gången stoppades Örebro kommuns överklagande i domstolen då det konstaterades att kommunen inte var part i målet. Kommunalrådet har ”svårt att dölja sin upprördhet över detta [sic!] domstolens tidigare resonemang”. Vidare menar han att ”[v]i får brev från Skolverket med klagomål på vår [kommunens] skola. Samtidigt släpper man loss såna här extravaganta grejor, som bevisligen kostar pengar som måste tas från övrig skolverksamhet.”</p>
<p>NA berättar att en ytterligare inskränkning i den skolans chanser att lyckas är av indirekt slag. Det Islamiska Kulturcentret kommer att starta eftermiddagsverksamhet för muslimska barn. Det finns många muslimska föräldrar som vill att deras barn skall gå i ”svenska skolor” men ändå ha möjlighet att gå ”där deras speciella behov kan mötas”. Kommunalrådet tror därför att behovet av muslimska friskolor minskar när verksamheten, som bl.a. kommer att innehålla svenskundervisning parallellt med att eleverna fortsätter att gå i ”den svenska skolan”, sätter igång.</p>
<p>Jämfört med tidigare artiklar är dessa mer konfliktbetonade. Tidningarna låter läsaren veta att det inte råder konsensus i denna fråga. Det kan vi se i mängden av oreflekterad användning av ord. Båda artiklarna ger redan i rubrikerna och ingresserna intrycket av att Örebro formligen svämmas över av muslimska friskolor genom uttryckssätt som ”En… till”, ”ytterligare en ansökan”, ”den får också nobben”, och ”Ännu en…” och att det finns ett uttalat motstånd. Framställningen i kontrasterande termer mellan vi och dom är tydlig. Här framställs detta genom att tala om det normala kontra det avvikande. Exempel på denna gränsdragning är ”vår skola”, ”vi vill inte ha någon muslimsk friskola”, ”extravaganta grejor”, ”svenska skolor”, ”Däremot klagar de på hur våra skolor uppfyller deras behov”, ”vanliga klasser”, och ”svenska skolan”.</p>
<p>I båda artiklarna kan vi finna spår av kulturella förklaringar i betydelsen hot mot svensk identitet, bl.a. genom att läsa mellan raderna när den muslimska skolan ställs mot andra former av friskolor. Friskolor med en i huvudsak svensk prägel, Tysslinge och Fridhem, är ’godkända’ då de tillkommer som ”ett uttryck för föräldraopinion”. Att den muslimska ansökan baseras på önskemål från en muslimsk föräldraopinion är tydligen inte i sin ordning. Dessutom tycks muslimska friskolor bidra till segregation, men inte ’svenska’ friskolor. Vad gäller stereotyper är dessa inte så framträdande men finns i bakgrunden i diskussionen: den segregerade invandraren (en figur som segregerar sig från det svenska samhället) och den tärande invandraren (”extravaganta” friskolor kostar pengar).</p>
<p>Slutligen kan vi se flera exempel på passivt stödjande. Precis som tidigare låter tidningarna bara eliten komma till tals genom ett socialdemokratiskt kommunalråd, vars åsikter inte heller överensstämmer med de borgerliga partiernas uppfattningar om friskoleetableringar. Någon representant för friskolan ifråga intervjuas inte för att nyansera framställningen. Vidare har båda artiklarna som vinkel att en muslimsk skola innebär problem för kommunen. Det illustreras med uttryck som ”het potatis”, ”åderlåter kommunens budget”, ”en ökad åtskillnad i samhället”, ”hoppas kunna stoppa tillståndet”, och ”stoppa skolan”. Det görs ingen ansats till att spegla eventuella positiva aspekter med en muslimsk friskoleetablering. Genom en ensidig framställning produceras bilden av att det bara finns en åsikt. Ensidigheten befäster den svenska överhögheten och legitimerar den dominerande åskådningen.</p>
<p>När kulturen måste stävjas</p>
<p>Med rubriken ”Biskop nära att starta upplopp” berättar ÖK söndagen den 28 april 1996, följt av underrubriken ”Fyra skadade – stor polisstyrka kallad till kyrkobråk”, om en dramatisk händelse i Örebro. Den syriansk-ortodoxa församlingen fick besök av biskop Atas. Bråket beror, enligt ÖK, på att två falanger inom församlingen, den ena för biskopen, den andra emot, drabbade samman. ”Vid ett tillfälle urartade det hela i tumult och slagsmål.” I detta ”jättebråk” skadades fyra lindrigt, varav en ”var helt nedblodad i ansiktet”. Den ambulanspersonal som fanns på plats ”behövde dock inte göra så stora insatser”. Vidare förtäljer artikeln att ett 20tal poliser kallades till Mariakyrkan i Varberga för ”att avstyra ett våldsamt upplopp”. Utanför kyrkan hade många människor samlats för att följa dramat och stämningen där var stundtals ”mycket hetsk [sic!] och hotfull”. Polisens närvaro hindrade falangerna att komma i närheten av varandra. En präst från Svenska kyrkan inkallades som medlare och förhandlingar pågick under flera timmar i kyrkan. Artikeln avslutas med: ”Enligt uppgift är det här inte första gången det uppstår bråk mellan de olika falangerna i syrianska församlingen.”</p>
<p>NA har dagen därpå rubriken ”Polisstyrka fick avstyra kyrkotumult”. Ingressen förtäljer att församlingen i Örebro är på väg att splittras. Utlösande faktor till splittringen sägs vara det tumult som inträffade när den nye biskopen kom på besök. Detta fick ”känslorna i svallning”. I övrigt inleds NA: s artikel med att fyra personer skadades lindrigt, att 20 poliser tillkallades för att ”avstyra ytterligare tumult” och att stämningen stundtals var ”mycket hotfull utanför kyrkan där 200–300 församlingsbor hade samlats för att följa dramat”. Polisens insatschef säger att det rörde sig om en minoritet som ”var helt emot den nya biskopens besök”. Tillsammans med insatschefen blev prästen i Mikaels församling medlare mellan de olika falangerna. Vi får också reda på att bråket fortsatte under söndagen då samma minoritet försökte hindra biskopen att förrätta gudstjänst. Polisen fick ånyo rycka ut, nu med 25 man. Insatschefen uttalar sig: ”Vi fick skärpa tonen i förhandlingen […] Jag gjorde klart för alla parter att gudstjänsten skulle genomföras till varje pris. Om inte biskopen släpptes fram till kyrkan hotade jag med att ta hit våra polishundar”. Den ”protesterande falangen” lämnade platsen utanför kyrkan och gudstjänsten kunde sedermera genomföras ”utan problem”.</p>
<p>I NA: s artikel finns också en intervju med ordföranden för den syrisk-ortodoxa församlingen. Hans första ord är ”Jag skäms på församlingens vägnar”. Han fortsätter: ”90 procent av våra 2 000 medlemmar respekterar vilka spelregler som gäller, även om alla förstås innerst inne har egna och i bland avvikande åsikter”. Vidare får vi av ordföranden reda på att det rör sig om två små grupper som är för respektive emot den nye biskopen. De divergerande åsikterna mellan de två grupperna inom församlingen gör att den troligen kommer att splittras i två delar, menar ordföranden. Detta har hänt i Södertälje. Han ser dock att detta innebär ett problem för församlingen. Vilken av grupperna skall bli tvungen att bygga en ny kyrka? Alla har ju bidragit till byggandet av Mariakyrkan och alla har således lika stor rätt till den.</p>
<p>Artiklarnas narrativa framställning skiljer sig åt. ÖK betonar polisen och svenska kyrkans representant som ordningsskapare, medan NA, utan att förminska polisens betydelse, låter en representant för församlingen komma till tals för att ge en bredare förståelse av det som har hänt. Båda artiklarna ackompanjeras av bilder som illustrerar olika stämningar och symboler. ÖK: s bild föreställer en ödslig parkering med kyrkan långt i bakgrunden. Framför kyrkan kan man skymta ett litet antal människor formerade i tre små grupper och bilden ger ett händelsefattigt intryck. I förgrunden ser vi frontpartiet av en bil med POLIS textat på motorhuven. Här har ordningen återställts, vilket också bildtexten säger. Svensk auktoritet över etniskt kulturuttryck kan inte tydligare illustreras. NA: s bild är mer dramatisk. Här ser vi en stor skara människor stående på trottoaren utanför kyrkan och tittar på en polisbil och en ambulans som står parkerade på gatan. Både människorna och bilarna är bildens centrala objekt. Bland åskådarna, som i huvudsak verkar vara syrianer, finns alla åldrar representerade. En polisman är vänd bortåt, tittar åt ett annat håll. Bilden signalerar rörelse. Något sker, något som bara åskådarna på bilden kan skymta. Symbolmässigt talar bilden samma språk som ÖK: s bild: svensk ordning och reda manifesteras genom polisens närvaro.</p>
<p>I artiklarna kan vi inte hitta en oreflekterad användning av termerna invandrare och flyktingar, sannolikt på grund av att det rör sig om en specifik etnisk grupp. Däremot är händelsen i sig en källa till att kraftiga uttryck kan användas för att förstärka konfliktmomentet. Bland de sätt på vilka skeendet beskrivs använder sig båda tidningarna av ordval och uttryck som hänvisar till strid och militarism. I ÖK: s fall finner vi fler sådana ord och uttryckssätt, exempelvis konfrontation, hotfull stämning, stridande parter, våldsamt upplopp, falanger och blod, än i NA: s artikel. I den finns inte lika många tillspetsade uttryck, men tumult används flitigt i olika kombinationer, hotfull stämning, falanger som drabbar samman och misshandel beskriver skeendet.</p>
<p>Språkbruket sker genom kontrasterande termer vilket skapar skillnad mellan vi och dom. Det är enkelt för tidningarna att peka ut vem som är fiende respektive vän i skeendet. De två falangerna utgör i det här fallet bråk- och upploppsmakarna. I ÖK:s artikel skrivs ingenting som kan förmildra bovens roll i dramat. Det talas exempelvis inget om hur stor del av församlingen de två falangerna utgör. Artikeln ger snarare intrycket av att församlingen som helhet är delad. Det innebär att det egentligen är hela den syrianskortodoxa församlingen som är boven. I båda tidningarna får polisen och svenska kyrkan rollerna som fredsmäklare och godhjärtade vårdare genom uttryck som ta hand om, medling, förhandlingar och polisen avstyr tumult. Här används ett språkbruk som anger att de svenska representanterna är toleranta, vänliga, omsorgstagande och kompromissfrämjande, uttryckssätt som befäster bilden av svenska kulturella egenskaper. Framställningen blir därmed grovt förenklad och bär implicita drag av vi (svensk civiliserad ordning) och dom (invandrares känslostyrda kaos).</p>
<p>Därmed ligger det nära till hands för tidningarna att presentera kulturella förklaringar till bråket som tycks bero på skilda uppfattningar mellan två grupper inom församlingen. Framställningen i tidningarna, ställd mot den svenska ordningsmakten, ger dock intrycket av att konflikten beror på något kulturellt inneboende hos dessa invandrare. Detta förstärker även de stereotyper som florerar i samhället: invandrare har lätt att låta känslorna styra över förnuftet genom uttryck som ”känslorna i svallning”.</p>
<p>I dessa artiklar saknas ett passivt stödjande av något specifikt politiskt förslag, men det finns ett indirekt passivt stödjande till och därmed en legitimering av den dominerande svenska majoritetskulturen. I båda artiklarna får ordningsmakten komma till tals och berätta vad som har hänt, tolka skeendet och skriva historien. Endast i NA: s artikel får en representant för församlingen uttala sig som ursäktar sig å församlingens vägnar. Men en exotisk grupp som inte har anpassat sig tillräckligt till den svenska ordningen kan med lätthet framställas som en problematisk grupp.</p>
<h2>Svenskheten i lokalpressen och den strukturella diskrimineringen</h2>
<p>Distinktionen mellan problem och resurs handlar om hur medier framställer invandrare. Majoriteten av artiklarna som handlar om invandrare är av problemkaraktär, dvs. invandrare som kollektiv eller individ framställs som problematisk i olika avseenden. Vissa förändringar i artikelmönstret kan skönjas över tid, framförallt att andelen problemartiklar ur både kollektiv- och individperspektiv ökar relativt sett. Tidningarna tycks oftast välja att spegla invandrare relativt ensidigt och termen invandrare förekommer ofta i negativa sammanhang såsom kriminalitet, arbetslöshet, segregering etc. Den systematiska snedvridningen kan även antas påverka majoritetens självbild så till vida att artiklarnas problemvinkel får en utpekande effekt. Det är invandrarna som är problemet, inte den svenska majoritetsbefolkningen. Den senare gruppen får rollen som resursskapande och laglydig. Vidare bäddar etniskt homogena redaktioner och en tämligen monokulturell journalistkår för en ensidig, slentrianmässig och okritisk rapportering (jfr Petersson & Hellström 2004).</p>
<p>Ser vi till vår kvalitativa analys av policyartiklar bekräftas bilden av att invandrare i huvudsak framställs som problem. Framställningen i artiklarna varierar givetvis beroende på policyområde och artikelns innehållsmässiga vinkling, men de två tidningarna bidrar till att forma bilder av invandrare relaterade till arbete, boende, skola och kultur på likartade sätt. I artiklarna finner vi flera exempel på en oreflekterad användning av ord, exempelvis passiva, bidragsberoende, invandrartäta områden, segregerade och tumult. Det finns också en tendens att man inte definierar termer som invandrare och flyktingar. Det innebär att tidningarna underlåter att precisera vem eller vilka artikeln handlar om.</p>
<p>Flera implicita former av kontrasterande termer kan vi hitta, exempelvis att invandrare är segregerade, invandrare kostar pengar, vår skola kontra muslimska skolor och att invandrare är bråkmakare. Implicit framställs svenskar vara motsatsen till denna sammansatta bild av invandrare. Den svenska majoriteten är integrerad, samförståndsbenägen och bidragande till samhället (jfr Hulténs kapitel). Vi finner även att vissa kulturella förklaringar används, såsom att invandrare vill bo tillsammans och att kyrkobråket beror på avvikande kultur. En del stereotyper lyser igenom i artiklarna, exempelvis att invandrare låter känslorna styra och att invandrare är tärande. Slutligen, finner vi flera tendenser som pekar på passivt stödjande av den rådande svenska ordningen. Det sker genom att bara eliten får komma till tals i flera artiklar och att rapporteringen sker okritiskt och ensidigt. Trots den tidsmässiga spännvidden mellan artiklarnas publicering verkar den dominanta svenskheten alltjämnt styra framställningssättet och beskrivningen av invandrare i Örebro och därmed reproducera formandet av negativa invandrarbilder (jfr Svanberg & Tydén 1999; Billig 1995).</p>
<p>Å ena sidan kan vi anta att händelser och skeenden i verkligheten givetvis är grunden för artiklarnas innehåll, exempelvis flyktingars möte med svenska myndigheter eller när kommunen inleder ett arbetsmarknadsprojekt. Å andra sidan bidrar urvalet och framställningen av denna verklighet till att tidningarna sätter agendan och bidrar till konstruktionen av invandrarbilden. Den gängse bilden av invandraren är i hög grad av problemnatur och bildar en kontext vari politik och synen på invandrare och flyktingar inordnas. Ett sätt att tänka och resonera om invandrare etableras där medier, med etniskt homogena redaktioner och svenska journalister, är drivande motor. Medierna fastställer i den meningen gränser för den svenska majoritetens förståelse och kunskaper om invandrare och rapporteringen blir slentrianmässig och okritisk (Catomeris 1998).</p>
<p>En okritisk, tendentiös och problemfokuserad rapportering blir förment neutral och förvandlas till sanning genom att den förekommer ofta (Ekström & Nohrstedt 1996). Den etablerar också normer om att så här bör journalister skriva för att läsare skall förstå och känna igen sig. Problemfokuseringen i beskrivningen av invandrare fortgår lättare om mottagarna av invandrarbilden inte ifrågasätter den. Tidningarna i Örebro är policyformande instanser som inte ändras av en ökad heterogenitet. Den negativa synligheten i tidningarna ökar parallellt med ökningen av invandrare i befolkningen. Det sker en etnifiering av mediernas bildproduktion. Journalisterna och redaktörerna är svenskar och de bilder som skapas, det språkbruk som används och den problemfokusering som lokala massmedier har gentemot invandrare, förändras minimalt över tid. Den artikel som handlar om boende publicerades 1983 men skulle kunna vara skriven idag. Likadant förhåller det sig med artikeln om arbetsmarknadsprojektet. Bilden av det är invandrarna som lever segregerat har snarare förstärkts genom åren (Magnusson 2001).</p>
<p>Mediernas medverkan i den strukturella diskrimineringen av invandrare i Örebro och i Sverige handlar om att på olika sätt skapa och reproducera invandrarbilden. De olika aspekter som vi har försökt lyfta fram i den tolkande analysen av ett antal artiklar publicerade i lokalpressen bidrar var för sig till att skikta samhället i över- och underordning. Implicit, och emellanåt explicit såsom i fallet med den muslimska skolan kontra ”vår skola”, framställs den svenska majoriteten som överordnad andra grupper. Det sker genom språkliga förenklingar, diskursiva kontrasteringar och legitimering av dominanta perspektiv. Intressant nog tar lokalpressen ställning och blir en aktör bland andra som bidrar till bevarandet av en viss ordning. I undantagsfall låter man invandrare representera sig själva. Däremot är man frikostig när det gäller att låta den lokala eliten komma till tals (jfr SOU 2005:56). Därmed blir medierna både ett följsamt redskap åt och en reproducerande aktör av dominanta perspektiv. I den meningen är man husbondens röst i det etnifierade samhället.</p>
<p>För att bryta den strukturella diskrimineringen, konsekvensen av sättet att beskriva det främmande, krävs att massmedier generellt omprövar sin roll som förmedlare av verklighetsbilder och att kritiskt nalkas invandrarrelaterade spörsmål genom att ställa sig frågan: ur vems perspektiv talar jag? Mitt politiska systems, min etnocentriska föreställnings om hur verkligheten är ordnad eller min roll i den dominerande diskursens perspektiv? Nyhetsredaktioner och journalistkåren måste öppna sig, inte bara genom anställning av personer med annan bakgrund, utan även ständigt omvärdera och utmana olika perspektiv på verkligheten. Kanske vore en initial strävan att återknyta till journalistiska ideal om att alltid spegla olika sidor i konflikter och skeenden i normal politik genom intervjuer med både svenska eliter och invandrade personer, en bra början. Om medier skall kunna hävda, med hedern i behåll, att man har en maktgranskande roll bör man både kritiskt granska sin egen makt och kritiskt dissekera de maktförhållanden som råder i samhället för att bryta den medialiserade strukturella diskrimineringen av invandrare.</p>
<h2>6  ”Hedersmord”, eurocentrism och etnicitet</h2>
<p>Pia Strand Runsten</p>
<h2>Inledning</h2>
<p>Massmediernas makt att definiera verkligheten, att producera och upprätthålla stereotyper samt sprida uppfattningar om ”vi” och ”dom” är stor (Uppsala Universitets webbplats (a)). Därför är mediernas gestaltning av personer med invandrarbakgrund en viktig del i den process som formar relationer mellan människor och påverkar våra livsvillkor. Som tidigare nämnts i introduktionen till denna antologi finns det relativt få empiriska studier om hur diskurser påverkar majoritetspubliken. De studier som finns stödjer dock antagandet att nyheters verklighetskonstruktioner påverkar våra breda referensramar när det gäller hur frågor om flyktingar och invandrade personer artikuleras och förstås (Brune 2004:11ff).</p>
<p>Våld mot kvinnor som gång på gång kopplas samman med etnicitet konserverar och förstärker negativa föreställningar om könsroller. Samtidigt gynnas diskriminerande tendenser i samhället. När ett uttalande upprepats tillräckligt många gånger uppfattas det som en ”sanning” (Berglez 2000:198). Den ”sanning” som förmedlades i tv:s nyheter efter den 21 januari 2002, den kvällen då Fadime Sahindal mördades av sin far, finns anledning att titta närmare på. Dådet orsakade ett gigantiskt pådrag i medierna.</p>
<p>Två månader tidigare hade Fadime talat i riksdagen. Hon berättade då om sin familj som flyttade från Turkiet till Sverige när hon var sju år gammal. När Fadime kom upp i tonåren ville föräldrarna gifta bort henne med en av kusinerna i Turkiet, men hon vägrade. Hon hade andra planer för sitt liv och ville inte lyssna på sina föräldrar. Fadime ville leva sitt eget liv, själv välja sin partner och utbilda sig (Kurdiska bibliotekets webbplats (a)).</p>
<p>Fadime menade att hennes föräldrar uppfattade svenskar som lösaktiga, utan kultur och moral, trots att de inte kände eller umgicks med några. När hon själv blev förälskad i en svensk man anklagades hon för att ha dragit skam över familjen. Fadime flyttade till Sundsvall, men familjen spårade upp henne och hotade henne per telefon. Hon blev rädd och polisanmälde sin far och bror vilket ledde till rättegång. Eftersom Fadime inte kände sig trygg med det skydd polisen kunde erbjuda vände sig hon sig till massmedia för att skapa debatt kring sin situation och uppmärksamhet kring familjen (Kurdiska bibliotekets webbplats (b)). Den mediala uppmärksamheten blev stor eftersom flera fall av så kallade hedersgärningar blev omskrivna under samma period.</p>
<p>Efter rättegången flyttade Fadime till Östersund där hon studerade till socionom. Trots utanförskapet och hoten saknade hon sin mor och sina systrar. Efter en tid kontaktade hon modern per telefon och de bestämde att träffas hemma hos Fadimes syster i Uppsala. Den kvällen blev ödesdiger för Fadime (Uppsala tingsrätt 2002).</p>
<p>Föreliggande kapitel bygger på magisteruppsatsen ”Hedersmord”, eurocentrism och etnicitet (Strand Runsten 2004). Uppsatsens syfte var att analysera hur mordet på Fadime Sahindal framställdes i Sveriges Television i anslutning till det så kallade hedersmordet. Ur detta material är min avsikt att lyfta fram slutsatser som relaterar till strukturell diskriminering som den definieras i inledningen till denna antologi. En definition som jag ansluter mig till. Begreppet betecknar olika diskriminerande praktiker som, oftast oavsiktligt, legitimeras och normaliseras genom den policy och de rutiner, normer och arbetssätt som används av olika institutioner i samhället. Genom kunskap om dessa begrepp kan indirekta former av negativ särbehandling av ”de andra” synliggöras (Kamali 2005).</p>
<p>För att belysa detta perspektiv har jag valt att här lyfta fram följande frågor: 1. Hur konstrueras mordet diskursivt i inslagen/programmen och genom vilka medel? 2. Vad säger inslagens/programmens diskursiva konstruktion av mordet om de inblandade och deras kultur? 3. Vad säger inslagens/programmens diskursiva konstruktion av mordet om Sverige och dess kultur?</p>
<p>Nedan följer en bakgrund där våld som maktmedel, mord på kvinnor i nära relationer samt begreppet hedersmord diskuteras. Sedan redovisas några av fallstudiens medieteoretiska utgångspunkter samt dess material, tolkningsramar och analysmodell. Därefter presenteras analysens resultat, exempel, slutsatser och en diskussion om möjliga konsekvenser.</p>
<h2>Bakgrund</h2>
<p>Våld och kontroll</p>
<p>Mord på kvinnor i nära relationer är inte någonting som sker inom en speciell grupp eller kultur. Det handlar snarare om kvinnans värde, hennes roll i samhället samt mäns äganderätt och kontroll av kvinnor. Våld är ett övervägande manligt maktmedel med olika uttryckssätt. Det används i alla samhällen och länder för att kontrollera kvinnan socialt och hindra henne från att leva som hon vill – även i Sverige. Men i diskussioner om kvinnoförtryck och ”hedersmord” finns sällan kopplingar till svenska kvinnor utan diskussionen sker enbart i relation till gruppen av invandrade människor – inte till det omgivande samhället. Enligt Amnesty International är heder en grundläggande orsak till de flesta mord på kvinnor som utförs av deras manlige partner – inom alla kulturer (Amnesty Internationals webbplats (a)). Våldsbenägna män finns inom alla samhällsgrupper, bland svenskar och invandrade personer, högutbildade och lågutbildade, unga och gamla (Göteborg Universitets webbplats).</p>
<p>Det vanligaste motivet till mord på en kvinna i en nära relation har visat sig vara kontrollbehov och/eller psykisk störning, oavsett om gärningsmannen är svensk eller utlandsfödd:</p>
<p>Det vanliga motivet är antingen någon form av svartsjuka eller separation, det vill säga kontrollmotiv, och det gäller oavsett om gärningsmannen är svensk eller utlandsfödd. En annan aspekt är också att 80 procent av de män som under 1990-talet dödade sin kvinna som de hade en nära relation till, eller hade haft, har konstaterats varit psykiskt sjuka eller psykiskt störda och det gäller alltså oavsett om de är svenska eller invandrare (Kriminolog Mikael Rying, Mediemagasinet 2002).</p>
<p>Enligt Brottsförebyggande rådets undersökning 2001 (Brottsförebyggande rådets webbplats) dödas i genomsnitt sexton kvinnor varje år i Sverige av en man de har eller har haft en nära relation till. Separationsproblem, svartsjuka samt psykisk sjukdom eller störning hos gärningsmannen tillsammans med sociala problem är vanliga utlösande orsaker. I nära hälften av de undersökta fallen var gärningsmännen arbetslösa, hade beredskapsarbete eller förtidspension och det dödliga våldet hade ofta föregåtts av en längre tids våld mot kvinnan. Det betyder att män med låg social status som lever under social press är högt representerade i statistiken över våld mot kvinnor.</p>
<p>Begreppet hedersmord</p>
<p>Amnesty International definierar hedersmord som: ”Mord på en kvinna, utfört av hennes far, bror, make eller annan manlig släkting, för att hon haft en påstådd eller verklig sexuell relation innan hon ingått äktenskap eller utanför äktenskapet” (Amnesty Internationals webbplats (b)). Men hedersbegreppet är omtvistat, föränderligt över tid och betydelsen skiljer sig åt mellan olika samhällen och kontexter. I de tv-program som ligger till grund för min analys framställs hedersbegreppet som områdesbundet och hänförs främst till Mellanöstern, Nordafrika och delar av Medelhavsområdet, men det är en stark förenkling. ”Heder” kan betraktas som ett socialt begrepp och förekommer över hela världen. Begreppet "heder" och dess sociala funktion i bysamhället har diskuterats och förklarats genomgående av bland andra Pierre Bourdieu. Det ligger dock utanför ramarna för denna framställning att ge en utförlig diskussion om ”hedersbegreppet” .</p>
<p>Användningen av begreppet ”hedersmord” antyder att kvinnomord, våld mot kvinnor och könsförtryck inte finns i Sverige men är tillåtet i andra kulturer:</p>
<p>Debatten om hedersmord exemplifierar på ett tragiskt sätt hur könsförtrycket avgränsas, definieras och förklaras inom ramen för skilda kulturella rum. Benämningen ”hedersmord” /…/ associerar metaforiskt till värderingar och traditioner som skulle göra kvinnomord, våld mot kvinnor och könsförtryck till sanktionerade handlingar inom andra kulturer. Den diskursiva konstruktionen av könsförtryck som en kulturell handling gör det möjligt att avgränsa det till vissa specifika kulturer. En konstruktion som ligger till grund för föreställningen om att patriarkaliska strukturer endast förekommer inom vissa kulturella ramar som dessutom antas existera inom fasta nationella gränser. Utifrån denna konstruktion betraktas till exempel det förtryck som förekommer i Sverige som en anomali medan det förutsätts vara en legitim handling i andra kulturer. Alternativt antas det kvinnoförtryck som förekommer bland invandrare ha sin grund i traditioner och värderingar från hemlandet oavsett vistelsetiden i Sverige (de los Reyes, Molina och Mulinari 2002:24).</p>
<p>En vanlig föreställning är att hedersmord är en islamisk företeelse. Inom islam finns strikta regler som bland annat förbjuder äktenskapsbrott och utomäktenskapligt sex. Men islam tillåter inte att enskilda personer själva bestraffar brottslingen. Muslimska feminister menar att ”hedersmord” är ett exempel på hur seder och traditioner åsidosatt islam. En orsak till detta är att islam alltid tolkats av män. En annan orsak till att ”hedersmord” legitimeras är att många muslimska ledare undviker att uttryckligen ta avstånd från dessa (Amnesty Internationals webbplats (c)). Eftersom hederskänslan är djupt ingrodd i det turkiska samhället representerar den beteendemönster som är högst påtagliga för kvinnorna, menar Kocktürk-Runefors (1991).</p>
<p>Att kategorisera ”hedersmord” eller kvinnomord enbart som en kulturell företeelse är att förenkla en komplex problematik:</p>
<p>Då måste man ju definiera vad hedersmord är för någonting, det ligger nån sorts kränkning i botten där, om man så att säga mördar för sin heder, och då är alla kvinnomord hedersmord, därför att det alltid är en man som är kränkt över att han inte får ha makt över en närstående kvinna. Det är ett kvinnomord. Och, ja, då är det ett hedersmord (Liza Marklund, Mediemagasinet 2002).</p>
<p>Som en parallell till diskussionen om heder och kvinnosyn kan nämnas att Katarina Wennstam (2002) noterat att ansvaret för mannens sexualitet även i Sverige ligger på kvinnan. Detta i meningen att hon måste ”passa sig” mot mannens ”kraftfulla drift” som han är oförmögen att kontrollera när kvinnan klär sig provokativt och uppträder flirtigt. I ett vidare perspektiv berör det samma frågor som Fadime brottades med, det vill säga att som kvinna kunna vara fri att bestämma vem man träffar, vart man går och hur man klär sig. Förutom ansvaret för mannens sexualitet har kvinnor även ansvar för sin egen sexualitet, vilket innebär att ”hålla på sig” för att inte få dåligt rykte. Wennstam menar att det sätt som rättsväsendet beskriver kvinnans kläder på i utredningen av en våldtäkt syftar till att karaktärisera kvinnan som ”hora” eller ”madonna”, ett synsätt som fortfarande finns kvar och alltid dömer kvinnor som antingen eller. Två kvinnor som stämplades som ”hora” av sin omgivning var Pela och Fadime, de ansågs ha vanhedrat familjen och därför skulle de dödas. Enligt Wennstam finns det de som förstår och försvarar Fadimes pappa och därför ger Fadime del i skulden för hans agerande.</p>
<p>Under åren 1996–2002 klassades tre fall som ”hedersmord” i svenska medier; Sara i Umeå 1996, Pela från Stockholm på semester i Kurdistan 1999 och Fadime i Uppsala 2002. Medierapporteringen kring morden handlade till stor del om kränkta män och pojkar med invandrarbakgrund som inte accepterade flickornas önskan om att göra sina egna val (Berggren 2002). Medierapporteringen om mordet på Fadime har varit föremål för en del studier, däribland Grip (2002), Reimers (2005) och min egen magisteruppsats (Strand Runsten 2004).</p>
<p>Lena Grip (2002) har studerat fyra dagstidningar i Sverige i samband med mordet på Fadime för att undersöka mediernas roll i skapandet av bilden av ”de Andra”. Hon drar slutsatsen om en viss skillnad i framställningen av ”de Andra” beroende på tidningarnas politiska inriktning, men konstaterar att alla tidningarnas beskrivningar var övervägande stereotypa. Kopplingar mellan Fadimes fall, svenska kvinnors underordning och det förtryck de utsätts för av svenska män var sällsynta. Artiklarna gav ingen förklaring till hur situationen i vissa invandrade grupper uppkommit eller att det finns ett klass- och etnicitetsförtryck i Sverige som måste bekämpas innan könsförtrycket kan upphöra.</p>
<p>I likhet med Grips analys visar Eva Reimers studie av dagstidningsmaterial kring mordet på Fadime att föreställningar om skillnader mellan invandrade personer och svenskar befästs. Reimers menar att mordet på Fadime som händelse tydliggörs genom föreställningar om vad som kännetecknar ”oss” respektive ”dom” och att dessa föreställningar samverkar och ger mening åt varandra (Reimers 2005:93).</p>
<p>Grip och Reimers har undersökt tidningsmaterial medan Strand Runsten har analyserat program i Sveriges Televisions kanal ett och två. Kanalerna är rikstäckande och når många människor varje dag. Vissa nyhetsinslag kan sändas flera gånger under en dag och samhällsmagasinen repriseras en och ibland två gånger. Genom sin tidigare monopolställning och som representant för public service kan SVT betraktas som en ”institution” i Sverige med en stark förankring och högt förtroende hos publiken. Trots en allt hårdare konkurrens från kommersiell tv har SVT/public service i Sverige fortfarande en stark ställning. (Hadenius och Weibull 2003). Därför är program i tv-kanalerna SVT1 och SVT2 speciellt intressanta att undersöka.</p>
<h2>Några medieteoretiska utgångspunkter</h2>
<p>Public service</p>
<p>Public service innebär att verksamheten skall bedrivas “i allmänhetens tjänst” och karaktäriseras av principen ”reglerat oberoende” (Hadenius och Weibull 2003). SVT:s uppgifter är bland annat att meddela nyheter, skapa debatt, granska myndigheter och organisationer samt spegla det ”mångkulturella Sverige”. Enligt yttrandefrihetsgrundlagen samt radio- och tv-lagen som styr tv-verksamheten i Sverige, ska programutbudet vara mångsidigt, ha hög kvalitet och ”präglas av folkbildningsambitioner”. Programverksamheten ska hävda det demokratiska statsskickets grundidéer, principen om alla människors lika värde samt människans frihet och värdighet.</p>
<p>På grund av det förtroende och den maktställning som SVT åtnjuter i Sverige är det sätt som personer med utländsk bakgrund och flyktingar beskrivs på speciellt viktigt i dessa kanaler. Vi kan utgå ifrån att uttalanden om folkgrupper i negativa ordalag får konsekvenser för dessa människor .</p>
<p>Överberättaren</p>
<p>Yrkeskåren bakom tv-nyheterna, institutionen, kan kallas för ”den osynliga handen” eller ”överberättaren” (Dahlgren 1988). Överberättarens medarbetare, redaktionen, sköter urval, redigering och utformning av materialet utifrån sin egen världsåskådning och nyhetsvärdering samt sina arbetsrutiner. Denna process förstärker berättarens trovärdighet som språkrör för verkligheten, men döljer även historiernas mänskliga och sociala ursprung samt de personliga synsätten/åsikterna bakom.</p>
<p>Nyhetsförmedling i tv sker genom ett relativt schablonmässigt och förutsägbart sätt att rapportera. Det innebär att vissa intressen och aktörer definieras bort och vi kan utgå ifrån att pågående konflikter skildras på ett ofullständigt sätt. Peterson och Carlberg (1990) menar att den medieregisserade konflikten får sin största betydelse genom det som inte skildras.</p>
<p>De aktuella ämnen som uttrycks i nyhetsprogrammens rubriker, påannonsering och sammanfattning är de som uppfattas och memoreras bäst av mottagarna. Därför införlivas nyhetsinslagens ”sanningar” i det ”kollektiva medvetandet” (van Dijk 2000).</p>
<p>Reporterröst och medievana</p>
<p>Dahlgren (1988) har även beskrivit den speciella ”reporterröst” som förknippas med journalistik. Rösten är saklig, självsäker och bär inga spår av osäkerhet, känslor eller tvivel på det presenterade materialet. Den inger förtroende och kan förmedla allvar, angelägenhet samt även lätt ironi. Offentliga personer är ”medievana”, kan hävda sin ståndpunkt och uttrycka sina åsikter på ett tydligt sätt, de stammar sällan, gör sällan uppehåll i sitt tal, låter inte tveksamma eller använder uttryck från vardagsspråket som ”öh”, ”liksom”, ”du vet” eller ”va”. Dessutom är det ovanligt att dessa personer bryter på något annat språk.</p>
<p>Eftersom de flesta människor inte är vana att uppträda i medier framstår de vana med desto mer pondus. Intervjuer med arbetaren på verkstadsgolvet, mannen på gatan, barn och så vidare har ofta till syfte att väcka förutsägbara reaktioner för att illustrera det som redan sagts. Konsekvensen blir en antagen låg kunskapsnivå hos dessa, klart underordnad de andra aktörskategorierna. I de analyserade nyhetsinslagen/programmen intervjuas människor med invandrarbakgrund. I denna kontext är det lätt att tal på bruten svenska uppfattas som något avvikande, annorlunda eller ”misstänkt”.</p>
<p>Analysen av hur mordet på Fadime Sahindal framställdes i Sveriges Television är en kritisk diskursanalys av ett urval nyhetsinslag och samhällsmagasin. I fokus för studien står konstruktionen av mordet som ett kulturellt fenomen.</p>
<p>Material och urval</p>
<p>Analysmaterialet utgörs av nyhetsinslag och program från den första rapporteringen efter mordet. I urvalet ingick 8 inslag ur 4 nyhetssändningar från både Aktuellt och Rapport samt 5 inslag ur 4 samhällsmagasin. Nyhetsinslagen valdes utifrån att de direkt berörde mordet på Fadime samt utifrån den tid på kvällen som har högst tittarsiffror. Samhällsmagasinen valdes utifrån att de kan sägas representera olika genrer: Uppdrag Granskning (undersökande), Debatt (populistiskt), Mosaik (mångkulturellt) och Dokument utifrån (berättande).</p>
<p>I materialet förekom ett reportage om Fadime som rekontextualiserades både i nyhetsinslag och i samhällsmagasin. Reportaget gjordes av journalisten Marianne Spanner för programmet Striptease och sändes första gången i maj 1998. Reportaget innehåller en intervju med Fadime samt inklippta sekvenser där polis, advokat, läkare, Fadimes pojkvän med flera uttalar sig. I reportaget beskrivs den kurdiska kulturen ofta genom allmängiltiga uttalanden. Det är lätt att dra slutsatsen att det som gällde Fadime även är ett signalement på andra kurder. Fadime säger bland annat: ”När man kommer upp i en viss ålder så vet man att man åker ner till Turkiet och gifter sig. Man bara vet det. Det är ju så det går till. Såna är reglerna”. Detta reportage kallas fortsättningsvis ”Reportaget om Fadime”. ”Reportaget om Fadime” gjort av Striptease-redaktionen, samt ett reportage om hedersmord i Jordanien som visades i Dokument Utifrån, fick en status av ”fakta” i rapporteringen efter mordet. Ekström och Eriksson (1998) beskriver programmet Striptease som en typ av journalistik och aktualitetsprogram vid sidan av de traditionella nyheterna i tv. Det utger sig för att ”gräva fram” sanningarna bakom officiella myter och missförhållanden i samhället. Programmets speciella tema och presentationssätt skapar dock en subjektiv, ensidig och polariserad bild av företeelser.</p>
<p>Tolkningsramar och analysmodell</p>
<p>Tolkningsramarna grundas på teorier kring begreppen etnicitet och kultur, genus och postkoloniala teorier, teorier om hur invandrade människor, flyktingar och andra kulturer representeras i medier samt teorier kring jämställdhet i familjer med invandrarbakgrund (Hylland Eriksen 1993, de los Reyes, Molina och Mulinari 2002, Brune 2000, Löwander 1997, Darwishpour 1997 m fl). Analyser om tv-mediets produktionskonventioner och journalistikens giltighetsanspråk har varit viktiga för förståelsen av strukturer bakom berättande och betydelse i nyhetsinslag och samhällsmagasin (Ekström och Eriksson 1998, Dahlgren 1988).</p>
<p>De analyserade inslagen/programmen är dokumenterade genom att det som sagts och visats sekvens för sekvens skrivits ner. Därefter har programutskrifterna analyserats och tolkats. En analysmodell uppbyggd utifrån Berglez (2000) förslag på moment för diskursanalys ur ett ideologikritiskt perspektiv har använts. Diskursanalysen betonar starkt kontextens betydelse vilket motiverar en analys av programmens politisk/historiska kontextualiseringar. Eftersom Berglez modell är anpassad till tidningstext har en viss modifiering av terminologin gjorts. De viktigaste nyheterna för kvällen presenteras genom inslagens rubriker som läses upp i början av nyhetsprogrammet. Artikelns ingress motsvarar det jag har kallat för nyhetsinslagens inledande kommentarer, vilka vanligtvis omfattar två–tre meningar.</p>
<p>Av utrymmesskäl redovisas här endast en komprimerad version av analysmodellen. De tre delar som presenteras nedan är valda utifrån att de på ett tydligt sätt visar hur strukturell diskriminering kan upprätthållas genom till synes vardagliga ordval och bakomliggande politiska perspektiv.</p>
<p>Makronivå</p>
<p>• Textens tematiska struktur</p>
<p>Vilka teman i anslutning till mordet har inslagen/programmen fokuserat på?</p>
<p>Mikronivå</p>
<p>• Lexikal stil</p>
<p>Vilka ord används i mediebevakningen?</p>
<p>• Programmens politisk/historiska kontextualiseringar</p>
<p>Hur förklaras och tolkas frågan/problemet/nyheten och vad har detta för konsekvenser för budskapet?</p>
<p>Skulle frågan/problemet/nyheten kunnat beskrivas ur ett annat politiskt perspektiv?</p>
<h2>Mediebevakningens centrala teman</h2>
<p>Det är viktigt att frilägga materialets centrala teman för att kunna analysera olika personer och deras roll i rapporteringen, vad rapporteringen egentligen handlar om och hur man förklarar bakgrunden till den aktuella händelsen. Analysen av huvudteman i mitt material har visat på många fördomar, stereotyper och föråldrade synsätt som döljer sig bakom den korrekta fasaden i nyhetsprogrammen. Tre huvudteman framträdde som de mest centrala.</p>
<p>Huvudtema 1: mordet på Fadime som händelse</p>
<p>Själva mordet, vad som egentligen hände, beskrivs knapphändigt. Tonvikten läggs oftast på andra omständigheter som att Fadime brutit med familjen, var hotad och tillhörde en främmande kultur.</p>
<p>Detta tema är det som dominerar i rapporteringen. Generaliseringar och kopplingar görs med Fadimes fall som exempel. Andra aktörer uttalar sig om familjen, hederskulturen och motivet till mordet, inte de involverade subjekten/personerna.</p>
<p>Huvudtema 3: svensk och kurdisk kultur som motsatser</p>
<p>När mordet tillskrivs kurdisk kultur polariseras det mot svensk kultur så att fokus läggs på skillnader mellan dessa.</p>
<p>Huvudtema 1, 2 och 3 framkommer i alla inslagen/programmen, men tema mordet som händelse finns i samhällsmagasinen bara med som utgångspunkt för diskussion. I vissa nyhetsinslag som följer på varandra läggs tonvikten istället på andra teman som kopplas till mordet. Eftersom någon information om hur mordet egentligen gick till, det exakta förloppet, inte framkommer i nyhetsprogrammen har jag tagit del av domen (Uppsala tingsrätt 2002) i målet. Det var viktigt för förståelsen av händelseförloppet och nyhetsprogrammens rapportering kring mordet.</p>
<h2>Lexikal stil</h2>
<p>I en analys av nyhets- och samhällsprogram är det viktigt att undersöka vilka ord och uttryck som används och tolka dess betydelse i ett visst bestämt sammanhang. Varför väljs vissa ord framför andra? I analysen visade sig många ordval, uttryck och gamla ordspråk ha en hel del negativa konnotationer. Det slutgiltiga budskapet kan variera beroende på vilka ord som väljs.</p>
<p>Några begreppsliga precisioner är på plats här. Med diskursiva mekanismer menas i det följande olika sätt att använda språket på i olika situationer. Bland de diskursiva mekanismer som framkommer ur materialet finns beskrivningar av omständigheter kring mordet, generaliseringar, spekulationer, antaganden om oförmåga till anpassning och polariseringar, det vill säga en ideologisk uppdelning av världsbilder där öst ställs mot väst. Även hyperboler (överdrifter) och metaforer (liknelser) förekommer. Diskursiva mekanismer markeras nedan kursivt. I detta och följande avsnitt används också uttrycken dominerande, sällsynta och konkurrerande mönster. Dominerande mönster är sådana som förekommer i de flesta inslag/ program medan sällsynta mönster framträder enstaka gånger. Konkurrerande mönster motsäger dominerande mönster.</p>
<p>Ett dominerande mönster, och en vanlig genusaspekt i brottsrapportering, är att Fadime (kvinnor/offer) enbart nämns vid förnamn. Hon framstår därigenom som någon vi känner väl, men det sker på bekostnad av hennes integritet och auktoritet. Att som kvinna enbart kallas vid förnamn är att förminskas, att inte utgöra ett hot. En kvinna benämnd utan efternamn kan även sägas sakna tillhörighet. I detta fall är det kanske ett sätt att skilja ut Fadime från den övriga familjen eftersom det av tradition främst är männen som förknippas med efternamnet. Genom att separera Fadime från den övriga familjen och ställa dem i motsatsförhållande till varandra ökar möjligheterna att använda polariseringar i rapporteringen; till exempel svenskar – ”invandrare” , man – kvinna, ung – gammal, barn – vuxen, jämställdhet – förtryck.</p>
<p>I sitt tal i riksdagen (Kurdiska bibliotekets webbplats (c)) använder Fadime ett akademiskt språk med komplexa uttryck. Det är ett sällsynt och konkurrerande mönster i gestaltningen av henne.</p>
<p>Fadime talar svenska utan brytning och framställer sina åsikter tydligt och utan tvekan. När ”Reportaget om Fadime” beskriver henne får vi främst en bild av privatpersonen. I reportaget använder Fadime vardagligt talspråk och slang.</p>
<p>Ett annat dominerande mönster i materialet är att det i jämförelse med samhällsaktörers och mediala aktörers uttryck framkommer en social skiktning där Fadime framstår med en lägre social status. Detta blir tydligt i ”Reportaget om Fadime” där uttalanden av Fadime, samhällsaktörer och mediala aktörer varvas. Reportern Marianne Spanner använder talspråk när hon ställer frågor till Fadime, men däremellan används den speciella ”reporterrösten”. Fadime säger: ”Det är priset jag får betala, att leva under dödshot resten av mitt liv.” Marianne Spanner frågar: ”Tror du verkligen det, att du kommer att få leva under dödshot resten av ditt liv?” Fadime: ”Jag tror inte, jag vet”.</p>
<p>Ordet dödshot upprepas, kanske för att poängtera allvaret i det hot Fadime utsatts för eller med syfte att förstärka dramatiken i reportaget. Ännu ett dominerande mönster är att Fadime, till skillnad från andra aktörer, använder talspråkliga uttryck och slang, till exempel: ”liksom”, ”horor”, ”va fan”, ”det hära”, ”inte en chans”, ”gu”,”ja menar”, ”va heter”, ”nu är det kört”. En förklaring till det skulle kunna vara den ”intima”, privata stämningen vid intervjutillfället och att situationen kanske inte uppfattades som ”officiell” just då. Vi vet ju att Fadime även använde ett akademiskt språk, till exempel i sitt tal i riksdagen.</p>
<h2>Politisk/historiska kontextualiseringar</h2>
<p>Ett dominerande mönster är uttalanden som slår fast att familjer med invandrarbakgrund har ett visst förhållningssätt till unga kvinnor. Här förutsätts en gemensam syn på Sverige som ett jämställt samhälle samtidigt som en polarisering av svensk och kurdisk kultur sker. I dessa beskrivningar används generaliseringar och metaforer, se nedanstående exempel.</p>
<p>Generaliseringar, metaforer:</p>
<p>Händelserna har satt skräck i många flickor som försöker balansera mellan det öppna svenska samhället och familjernas uråldriga traditioner 9 .</p>
<p>Metaforer:</p>
<p>Sen skulle dörren slås igen om henne (Fadime, min anm.) och hon skulle leva sin mans liv med de värderingar han hade med sig från sin hemby. Inte ens en liten öppning skulle finnas för hur hon ville leva…</p>
<p>Även Marianne Spanner beskriver Fadime med hjälp av metaforer: ”Hon var ett värdepapper för sin släkt och sin familj.” Ett mer sällsynt mönster visar en bild av familjen som girig eftersom de tycktes se sin dotter som en ”handelsvara”. ”Genom henne skulle ytterligare en person komma till det förlovade landet”. Ett dominerande mönster framkommer där ”ytterligare en person”, det vill säga ännu en kvinnoförtryckare, skulle komma till ”det förlovade landet”, det vill säga Sverige, vilket konnoterar till ett paradis; ett välmående, fritt land med civiliserade, goda och jämställda medborgare dit invandrade personer kommer för att utnyttja vår goda vilja. Dramatik, polariseringar, spekulationer, metaforer och hyperboler används för att ge starka känslomässiga beskrivningar av familjerelationen och ett dominerande mönster är att dessa beskrivningar hämtas från ”Reportaget om Fadime”. Nedanstående exempel visar ett dramatiskt ordval, men även en polarisering av Fadime mot familjen:</p>
<p>Hon polisanmälde sin far och bror för dödshot. Hon var inte naiv, hennes advokat frågade henne om hon förstod konsekvenserna. Det förstod hon, men hon visste att dödshoten skulle finnas där oavsett om det blev rättegång eller inte.</p>
<p>Marianne Spanner: ”En lärare gav Fadime rådet att polisanmäla hoten. Det var ett stort steg att ta, de flesta unga flickor vågar inte ta det steget. Och polisen känner sig maktlös i den här typen av konflikter”. Här visas ett exempel på polarisering av det svenska samhället och ”invandrare”, ”vi” och ”dom” samt antaganden om invandrade personers oförmåga att anpassa sig.</p>
<p>Marianne Spanner: ”Hon visste att inget larm i världen kunde skydda henne” och ”i sin närmaste omgivning hade hon alla emot sig” är exempel på dramatik, hyperboler och polarisering av Fadime och familjen, men även här finns antagandet om oförmågan att anpassa sig till samhället. Denna mekanism framkommer även i följande exempel där man frågar sig: ”Hur kan det komma sig att det här för oss främmande hedersbegreppet kan överleva trots att personen kan ha bott i Sverige 20 år? ”. Exemplet visar att det förtryck som förekommer i Sverige ses som onormalt medan det antas vara en legitim handling i andra kulturer. Ett dominerande mönster är att det kvinnoförtryck som förekommer bland invandrade personer antas ha sin grund i traditioner och värderingar från hemlandet oavsett vistelsetiden i Sverige.</p>
<p>Ett annat exempel ur materialet är den generalisering som skapas genom att det är kurdiska män som intervjuas om varför fadern mördade sin dotter, en indikation på att alla män med invandrarbakgrund skulle tänka likadant. Diskursiva mekanismer som framkommer här är spekulationer, generaliseringar, antagandet om att män med invandrarbakgrund är oförmögna att anpassa sig i samhället samt polarisering av svensk och kurdisk kultur. Metaforer och gamla ordspråk används i beskrivningen av hedersbegreppet och anspelar på polarisering av svensk kultur som vetenskaplig/modern och kurdisk kultur som traditionell/gammaldags. Följande två exempel uttalades i Dokument Utifrån och Rapport:</p>
<p>En flicka är som porslin, slås det sönder går det inte att reparera . ”Mannens heder bor mellan kvinnans ben”, så lyder ett gammalt arabiskt ordspråk. Det är mannens heder, men det är kvinnans uppgift att vakta den .</p>
<p>Ett intressant exempel utgörs av Fadimes bror som gestaltas genom ett hot som han framför i ett inspelat telefonsamtal. Förutom detta hot är det ett sällsynt mönster att brodern uttalar sig. De svordomar, slang- och könsord som förekommer i telefonsamtalet indikerar låg social status och ”annorlunda” människor. Broderns hot spelas upp och upprepas ännu en gång senare i programmet.</p>
<p>Broderns uttryck, till exempel ”Din jävla horjävel!” och ”jävla hora du ska dö!”, framstår vid sidan av de mediala aktörernas ”korrekta” nyhetsspråk som mycket främmande, hotfulla, ociviliserade och vulgära, det sker en polarisering. Fokus i hotbilden mot Fadime läggs på broderns uttalanden och därmed även på andra unga män med invandrarbakgrund, inte på äldre män och fäder i första hand trots att det faktiskt var Fadimes far som utförde mordet. Ett dominerande mönster är att Fadimes far varken uttalar sig eller nämns vid namn. Det innebär att brodern blir en representant för unga, våldsamma och hotfulla män med invandrarbakgrund och vi får en starkare och mer negativ bild av brodern/unga män än av fadern som inte uttalar sig alls.</p>
<p>Samhällsaktörerna använder ett akademiskt språk och fackmässiga uttryck vilket indikerar auktoritet och överordning. De mediala aktörerna använder ofta dramatiska uttryck och kontroversiella påståenden, till exempel: ”dödshot”, ”det mest tragiska”, ”ofattbart”, ”chockades svårt”, ”den allvarligaste formen av familjevåld”, ”dödsskjutning”, ”mördat sin egen dotter”. Dessa uttryck skapar känslor av obehag, rädsla och en vilja att fördöma, inte bara Fadimes familj utan snarare hela folkgruppen som sägs ha dessa ”kulturella traditioner” vilket är en grov generalisering. Grannar, vänner och släkt anklagas även som ett mer sällsynt mönster för delaktighet i mordet bland annat genom att de tillsammans med fadern sägs ”ha stått bakom vapnet”. Beskrivningen av dessa människor är direkt negativ och det är rimligt att anta att en ökad främlingsfientlighet kan främjas hos tittarna. I tv-programmet Mosaik beskrivs mordet som ett ”fruktansvärt brott som ingen kan förstå” och det är självklart sant, men mordet kunde alternativt ha beskrivits som en familjetragedi vilket hade ändrat perspektivet en aning.</p>
<h2>Rekonstruktion av diskurs i bevakningen</h2>
<p>Ett dominerande mönster är att mordet på Fadime både i nyhetsinslag och samhällsmagasin relateras till en avlägsen kultur, men sällan till det samhälle vi lever i. Det är sällsynt att svårigheterna för flickor med invandrarbakgrund relateras till det svenska samhället. Ett försök att nyansera debatten är när en forskare i ett nyhetsinslag säger att svensk lagstiftning är gjord utifrån svenskar och svenska förhållanden. Därför, menar hon, är vi inte beredda på de problem som stora värdekonflikter skapar inom familjen och har inte förstått samhällets roll i detta. Uttalandet är ändå problematiskt eftersom det åter relaterar mordet till en avlägsen kultur och underförstått till vissa familjer som inte har ”svenska värderingar”.</p>
<p>Vanligtvis tilldelas personer med invandrarbakgrund inget större utrymme i medier. Cottle (2000) har framhållit att nyheter om invandrade personer och etniska minoriteter ofta handlar om kulturell karaktärisering (på vilket sätt är ”dom” annorlunda?), komplikationer och negativ karaktärisering (hur är ”dom” avvikande?) samt fokusering på hot (våld, brott, droger och prostitution). Mordet på Fadime hade alternativt kunnat framställas som ett nederlag för den pågående kampen mot hederstänkande, men att denna kamp över huvud taget förs framkommer endast som ett sällsynt mönster i mitt material. Organisationer som kämpar mot hederstänkande beskrivs inte direkt utan nämns endast i förbifarten då dess företrädare uttalar sig. Uttalanden av företrädare för Kvinnoforum, om att flickor med invandrarbakgrund tvingas skriva ”självmordsbrev” för att familjen ska gå fri vid ett eventuellt ”hedersmord”, och ”Glöm aldrig Pela”-föreningen, om att de sociala myndigheterna inte gör tillräckligt för de utsatta flickorna, vinklas istället så att de förstärker perspektivet att ”de” är annorlunda och att ”de” är våldsbenägna. Genom att invandrade familjers situation aldrig relateras till förtryckande och diskriminerande köns-, klass- och etniska strukturer i det svenska samhället förstärks därigenom fördomar om dessa familjer som konstiga och annorlunda och underförstått svenska familjer som bekanta och normala.</p>
<p>Mordet hade kunnat beskrivas som en kriminell handling utförd av en enskild individ på samma sätt som när svenskar är inblandade i liknande brott, utan att man generellt anklagar en hel folkgrupp för delaktighet. Hedersmord skulle även kunna beskrivas ur ett globalt perspektiv, ur ett postmodernt och feministiskt perspektiv där samhälls- och maktstrukturer inte enbart beskrivs utifrån en etnocentrisk, svensk/europeisk, världsbild. En positiv effekt av migration, speciellt från patriarkala samhällen, är att den ofta bidrar till att bryta upp förtryckande könsrollsmönster och att kvinnor med invandrarbakgrund därigenom får ökade maktresurser. I mitt material framkommer denna effekt endast som ett mer sällsynt mönster. Det sker då inte genom överberättaren/programledarens försorg, utan snarare implicit genom de kvinnor som i sin roll av samhällsaktörer framträder i samhällsmagasinen och uttrycker åsikter samt har både kvalificerade yrken och utbildningar.</p>
<p>Att ”hedersmord” beskrivs som samhällsproblem är ett sällsynt och konkurrerande mönster, medan beskrivningen av ”hedersmord” som ett problem för kvinnor och ”invandrare” samt ett kulturellt problem som enbart knyts till ”andra kulturer” är ett dominerande mönster i mitt material. Både generaldirektören för integrationsverket Andreas Carlgrens uttalande i Debatt att samhället måste: ”se till att ge ett stöd” till människor med invandrarbakgrund och Fadimes uttalande att ”hederstänkande” är ett ”jätteproblem” och ”ett samhällsproblem” beskriver ”hedersproblematiken” ur ett samhällsperspektiv. Men eftersom dessa uttalanden kontextualiseras och inlemmas i en berättelse som går i en annan riktning får diskussionen aldrig tillfälle att breddas.</p>
<p>Ett annat dominerande mönster är att mord på kvinnor/ hedersmord framställs som en kulturbunden företeelse vilken kommit till Sverige genom invandring och därmed skapat problem som ”vi” måste ta hand om. Ett sällsynt mönster i materialet är uttalanden som representerar åsikter som motsäger det dominerande mönstret. Exempel på denna motsatta (konkurrerande) åsikt framkommer i samhällsmagasinet Mosaik där forskaren Åsa Eldén framhåller att: ”människor är inte styrda av en kultur, utan människor har hela tiden möjlighet att välja att förhålla sig till kulturella föreställningar och kulturella mönster”.</p>
<p>Under följande tre rubriker besvaras de frågor som står i centrum för detta kapitel (se inledningen). Det sker genom att analysens resultat kopplas samman med teori och tidigare forskning. Därefter diskuteras möjliga konsekvenser.</p>
<p>Vad som egentligen hände den kvällen när Fadime mördades får tvtittarna inte riktigt veta. Först och främst konstrueras mordet som händelse genom berättelser om Fadime; att mordet föregåtts av hot från familjen samt att hennes far till slut ”satte planen i verket” när Fadime besökte sin syster i Uppsala. De hot som Fadime utsattes för och själva motivet till mordet sägs ha sitt ursprung i gamla kulturella traditioner som hänförs till Kurdistan, men även till andra länder i Mellanösternområdet eftersom berättelsen om Fadime även innefattar berättelser om andra invandrade kvinnor i liknande situationer. Det skapas ett intryck av att alla unga kvinnor med invandrarbakgrund har en liknande situation som Fadime, det vill säga är förtryckta, hotade och offer för en patriarkal kultur.</p>
<p>Enligt van Dijk (2000) är det vanligt att nyhetsrapporteringens tillförlitlighet och verklighetsanknytning styrks bland annat genom användning av statistik som kan vara svår för enskilda personer att ifrågasätta. I mitt material kopplas Fadimes fall till tidigare ”hedersrelaterade” brott. Dessa kopplingar är svåra att ifrågasätta eftersom tittaren inte vet vilka skillnader och likheter som föreligger i dessa fall. Exemplen på tidigare brott styrker därigenom tesen om att alla unga kvinnor med invandrarbakgrund har en liknande situation som Fadime.</p>
<p>Som Berglez (2000) beskrivit är det genom att ett underliggande textuellt sammanhang indikeras, vilket läsaren/tittaren är införstådd i, som vi kan förstå och skapa mening i en text eller ett tvprogram trots att viss information saknas. I detta fall konstrueras mordet som händelse genom berättelser om Fadime och tittaren får indikationer på hur frånvarande information bör tolkas ur ett etnocentriskt perspektiv.</p>
<p>I ett nyhetsinslag sägs: ”Så blev det till sist Fadimes egen pappa som höll i pistolen fastän många fler kan sägas ha stått bakom vapnet i går kväll. Släktingar, grannar och tusenåriga patriarkala traditioner”. Citatet utgör en anklagelse som sträcker sig långt utöver Fadimes familj och släkt samt konnoterar till förföljelsen av judar under sekler. Uttalandet görs i ett av de nyhetsprogram som har högst tittarsiffror, dagen efter mordet när nyheten har högt nyhetsvärde, på bästa sändningstid samt i public service-tv där man är ålagd att främja mångfald, folkbildning, det demokratiska statsskickets grundidéer, alla människors lika värde, frihet och värdighet samt att spegla det ”mångkulturella Sverige”. I rapporteringen kring mordet på Fadime kan vi se att man har misslyckats på många av dessa viktiga punkter.</p>
<p>Det förtryck som förekommer i Sverige betraktas som onormalt medan det framställs som en legitim företeelse i andra kulturer. Det sker genom en diskursiv konstruktion av könsförtryck som en kulturell handling där patriarkala strukturer anses förekomma endast inom vissa kulturella ramar och nationella gränser. När ”Reportaget om Fadime” rekontextualiseras efter mordet vet vi att både pojkvännen Patrik och Fadime är döda. Att pojkvännen omkommit i en bilolycka mellan Stockholm och Uppsala strax efter rättegången nämns vid ett par tillfällen och tittaren får indikationer på att det kanske inte var en slump att även pojkvännen dog?</p>
<p>Journalistik handlar om att gestalta ett drama där större händelser och abstrakta skeenden görs åskådliga och hanterliga genom tillspetsning och konkretisering, en del av verkligheten väljs ut för att representera helheten eller man förenklar och ger illustrerande exempel. En nyhetsvinkel kan fungera som en öppning, det vill säga ett pågående skeende uppmärksammas då det inträffar en dramatisk händelse, vilket var fallet med Fadimes berättelse. Genom ”Reportaget om Fadime” samt personifiering, intensifiering och polarisering skapades en tydlig och åskådlig berättelse. Fadime fick personifiera den unga invandrade kvinnan och broderns hot, uttalanden av männen i Fittja samt exempel på tidigare hedersrelaterade brott skapade en intensifiering av ”hedersproblematiken”. Genom polarisering av svensk och kurdisk kultur skapades koherens i berättelsen.</p>
<p>I nyhetsförmedlingens process definieras vissa intressen och aktörer bort, därför är det som inte förmedlas viktigt för en större förståelse av ett aktuellt problem. Något som inte nämndes i analysmaterialet var att könsförtryck och våld mot kvinnor även förekommer bland svenskar. ”Reportaget om Fadime” var inte objektivt i meningen att någon annan av de involverade familjemedlemmarna fick uttala sin åsikt. Programmet var även format av de speciella produktionskonventioner som gäller för den typ av journalistik och aktualitetsprogram som vid sidan av nyhetsmagasinen utger sig för att gräva fram ”sanningar” bakom missförhållanden och officiella myter. En produktionslogik som enligt Ekström och Eriksson (1998) skapar en subjektiv, ensidig och polariserad bild av företeelser.</p>
<p>Ett gammalt talesätt säger ”ingenting annat än gott om de döda”. Efter mordet på Fadime blev det svårt att ifrågasätta vilka drivkrafter och motiv som låg bakom ”Reportaget om Fadime”. Reportaget som gav grunden för de fakta och slutsatser allmänheten fick om konflikten med familjen. När bilden av den unga, vackra, ambitiösa och fortfarande levande Fadime ställdes emot nyheten om det brutala mordet fick reportaget en mycket stark genomslagskraft. Lynn Åkesson (1997) menar att kroppen kan betraktas som en metafor för sociala och samhälleliga relationer, där kroppen reflekterar sociala eller klassrelaterade förhållanden och könsstrukturer. Hon menar att i problematiken kring existentiella frågor om liv och död kan kulturella värderingar tydliggöras och förstärkas. Det var vad som skedde i fallet med Fadime.</p>
<p>Rekontextualiseringen av ”Reportaget om Fadime” gör att betydelsen av reportaget ändras i sin nya kontext och vi kan även skönja en existentiell och social dimension som tydligt konnoterar till myter, sagor och bibliska berättelser. Denna situation skapar ett tillfälle som kan utnyttjas, missbrukas och användas i politiska, ekonomiska eller religiösa och manipulativa syften. En situation som berör människor skapar även det rätta tillfället att förändra fördomar och främlingsfientlighet. Det vill säga genom att öka kunskapen om minoritetsgruppers situation i samhället, förändra sättet att rapportera samt benämna mordet som en familjetragedi där även etnicitet, köns- och klasstrukturer i samhället har en betydande roll.</p>
<p>Tiden efter mordet var ett bra tillfälle att tydliggöra och förändra negativa kulturella värderingar. Men i stället för att bredda diskussionen förstärktes fördomar och stereotypa föreställningar. Det skedde genom att de sällsynta konkurrerande mönster som även framställde ”hedersproblematiken” ur ett samhällsperspektiv rekontextualiserades och inlemmades i överberättarens historia och därmed förlorade sin potential. Av Åkessons (1997) resonemang framgår att moderna människor inte längre frågar vem som var orsaken till döden utan istället vad och varför? Det kan i viss mån förklara de många spekulationerna kring vad som fick fadern att utföra mordet.</p>
