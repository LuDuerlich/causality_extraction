<h1>Sammanfattning av uppdraget</h1>
<h2></h2>
<p>En kommitté skall utreda behovet av ändringar i det regelverk som styr framför allt bankers och andra kreditinstituts verksamhet, men även andra institut på det finansiella området, t.ex. värdepappersbolag och försäkringsbolag. Kommittén skall även utreda behovet av ändringar i tillsynens innehåll och inriktning på detta område. Om det är lämpligt skall kommittén föreslå ändringar av regelverket.</p>
<p>Kommittén skall - överväga behovet av ändrade regler för hantering av ekonomiska risker och för intern kontroll i banker, kreditmarknadsbolag och värdepappersbolag, - överväga behovet av ändrade regler för beslutsdelegation och besluts fattande inom instituten, innefattande arbetet inom styrelse och ledning, - analysera de mål som bör styra tillsynsverksamheten, värdera hur angelägna olika tillsynsuppgifter är samt bedöma hur riktlinjerna för verksamheten skall läggas fast, - överväga vissa frågor om revisorernas roll, - överväga behovet av ändrade regler för Finansinspektionens ingripanden och sanktioner, - överväga behovet av särskilda regler för situationer då ett enskilt kreditinstitut har finansiella svårigheter, samt - analysera det nuvarande straffrättsliga systemets sätt att verka på området och överväga reformer.</p>
<h2>Bakgrund</h2>
<p>De svenska bankernas finansiella situation försvagades allvarligt i samband med att den långvariga högkonjunkturen bröts mot slutet av 1980talet. Den svenska ekonomin gick in i en osedvanligt djup lågkonjunktur med fallande tillgångspriser och stigande realräntor. Tidigare överhettning med starka inslag av prisspekulation på fastighetsmarknaden hade lett till långsiktigt ohållbara prisstegringar. Avregleringar av kreditmarknaden ledde i det rådande ekonomiska klimatet till en kraftig utlåningsexpansion och jakt på marknadsandelar. Kreditgivningen kom i många fall att ske på alltför lösa grunder. När prisbubblan på fastighetsmarknaden sprack och konjunkturläget allvarligt försvagades, tvingades först ett antal finansbolag och senare banker att redovisa så stora kreditförluster att staten i syfte att säkra stabiliteten i betalningssystemet såg sig tvungen att göra ett temporärt åtagande om stöd till bankerna och vissa andra kreditinstitut.</p>
<p>Den finansiella kris som drabbade i synnerhet bankerna i början av 1990-talet ger anledning till en översyn av statens system för kontroll av dessa.</p>
<p>Även försäkringsområdet har berörts av den finansiella krisen. I början av 1990-talet försattes ett par kreditförsäkringsbolag i konkurs. Även andra bolag drabbades av stora förluster inom området för kreditförsäkring.</p>
<p>Det senaste decenniets utveckling på kreditmarknaden har präglats av avvecklingen av kvantitativa regleringar. Kreditregleringarna avskaffades gradvis under mitten och slutet av 1980-talet. Detta ändrade radikalt arbetsvillkoren för bankerna. Vidare togs hinder för utländsk konkurrens bort. Från att ha verkat på en marknad som närmast kan beskrivas som skyddad arbetar bankerna nu på en friare och mer konkurrensutsatt marknad. Även om de regler som ger ramarna för bankernas verksamhet (rörelsereglerna) i viss mån förändrades under samma period skedde det knappast i lika hög grad som villkoren för verksamheten. Även detta förhållande bidrar till behovet av en översyn av vissa regler.</p>
<p>Kreditmarknadsbolagens och värdepappersbolagens förhållanden är intimt förknippade med villkoren för bankernas verksamhet. Regleringen av dessa institut stämmer i viktiga avseenden överens med vad som gäller för bankerna. Regelverket bör därför ses över i samband med översynen av regelverket för bankerna. Motsvarande gäller i vissa avseenden försäkringsområdet.</p>
<p>Tillsynsmyndighetens arbetsvillkor har också förändrats. Under de senaste två decennierna har nya uppgifter förts till tillsynsmyndigheten. Detta i kombination med den snabba utvecklingen av produkter och institutens användning av ny teknik har ställt krav på förändringar i tillsynens utövande och inriktning. De nämnda förändringarna, i kombination med i det närmaste oförändrade resurser fram till slutet av 1980-talet, fick till följd att de traditionella och grundläggande tillsynsverksamheterna fick mindre utrymme.</p>
<p>Bankinspektionen, som tidigare ansvarade för tillsynen av bankerna och motsvarigheterna till dagens kreditmarknadsbolag, slogs den 1 juli 1991 samman med Försäkringsinspektionen till Finansinspektionen. Ett arbete pågår för närvarande inom Finansinspektionen för att förändra verksamhetens inriktning. Den nybildade myndigheten har genomgått flera organisationsförändringar. Genom en omorganisation den 1 april 1994 har inspektionen specialiserat verksamheten för att uppnå en effektivare tillsyn. Speciella enheter för finansiell analys och för operativ tillsyn har skapats. Tillsynen har ändrats från att tidigare ha varit institutsinriktad till att bli funktionsinriktad. Tonvikten har allt mer lagts på institutens risktagande.</p>
<p>Ett led i förändringsarbetet har varit att utveckla former för tillsyn av institutens interna styrning, information och kontroll. Till ledning för instituten har inspektionen utfärdat allmänna råd om styrning, intern information och intern kontroll inom kredit- och värdepappersinstitut samt försäkringsbolag. I anslutning till arbetet med de allmänna råden har inspektionen skrivit till regeringen och hemställt att en lagreglering med motsvarande inriktning övervägs. Det fortsatta förändringsarbetet inom inspektionen inriktas nu på de risker som finns i instituten, såsom kreditrisker, marknadsrisker, motpartsrisker etc.</p>
<p>Inom ramen för de medel som Finansinspektionen tilldelas genom den sedvanliga budgetprocessen har den tämligen fria händer att själv bestämma hur resurserna skall användas. I viss mån styrs Finansinspektionens verksamhet och prioriteringar av anvisningar i regleringsbrev och särskilda uppdrag.</p>
<h2>Tidigare utredningsarbete</h2>
<p>Omfattande lärdomar om hur banksystemet och tillsynen fungerat har dragits, dels i arbetet med krishanteringen, dels genom efterföljande utredningar av olika slag.</p>
<p>Statens finansiella stöd till bankerna har främst hanterats av Bankstödsnämnden (jfr regeringens skrivelse 1993/94:61). Under detta arbete har mycket omfattande undersökningar av de stödsökande bankerna vidtagits. På senare tid har statens ägande av Nordbanken och Gota Bank utövats genom Bankstödsnämnden. Värdefull kunskap om här aktuella frågor har erhållits under arbetet. I rapporten, "Erfarenheter av bankkrisen, en rapport till regeringen", daterad den 17 oktober 1994, ger Bankstödsnämnden uttryck för sin syn på vissa aspekter av bankkrisen. Rapporten behandlar främst brister i bankernas styrning, kontroll och informationssystem samt behovet av förändringar i regelverket och ramarna för tillsynen.</p>
<p>Regeringen tillkallade i början av år 1993 en kommitté (Bankkriskommittén, Fi 1993:02). I kommitténs uppdrag ingick att kartlägga och beskriva utvecklingen på kreditmarknaden samt att analysera orsakerna till de problem som uppstått. Vidare ingick en översyn av tillsynens innehåll och inriktning i uppdraget. Översynen skulle göras mot bakgrund av en analys av det regelverk som omgärdar bankernas verksamhet. Kommitténs arbete har resulterat i ett antal rapporter, författade av kommitténs ordförande och av personer knutna till kommittén. Rapporterna har publicerats. Bankkriskommitténs arbete har avslutats utan att något betänkande har avlämnats.</p>
<p>Finansinspektionen har gjort omfattande undersökningar av bankernas kreditgivning under den tid som föregick krisen. Av dessa undersökningar torde en hel del slutsatser om arbetsformerna inom bankerna ha dragits.</p>
<p>En genomgång av kreditgivningen i Nordbanken, Gota Bank och Första Sparbanken har gjorts för att undersöka möjligheterna att föra skadestånds talan mot ledande befattningshavare i dessa banker. Dessa undersökningar, som finns publicerade, har lett till att skadeståndsprocesser inletts mot vissa styrelseledamöter.</p>
<p>I betänkandet kreditförsäkring – Några aktuella problem (SOU 1992:30) redovisas en analys av orsakerna till Försäkringsaktiebolaget Njords konkurs samt vissa frågor om Finansinspektionens tillsyn vad gäller kreditförsäkring samt revisorernas uppgift.</p>
<h2>Uppdraget</h2>
<p>Skyddsintressena</p>
<p>Som inledningsvis angetts ger den djupa bankkrisen anledning till en översyn av statens tillsyn över – framför allt – banker och kreditmark- nadsbolag. Det finns nu omfattande kunskaper om vilka skeenden som lett fram till krisen i banksystemet. Det är angeläget att ta till vara dessa erfarenheter i utredningsarbetet.</p>
<p>Den särskilda regleringen av banker, andra kreditinstitut och värdepappersbolag som ställer större krav på dessas verksamhet än på annan näringsverksamhet, motiveras med att det finns särskilda skyddsintressen på området. Ett sådant skyddsintresse är att stabiliteten i betalningssystemet hotas om banksystemets solvens sätts i fråga. Omfattande störningar i den finansiellasektorn riskerar att sprida sig till resten av ekonomin vilket medför negativa konsekvenser för den ekonomiska utvecklingen. Ett viktigt syfte med regleringen av instituten är att förhindra sådana förlopp. Det finns därutöver ett direkt konsumentskyddsintresse att beakta. Inte minst har bankernas inlåning stor betydelse för den enskildes möjligheter att hantera sin egen ekonomi på ett effektivt och säkert sätt. Kommittén bör redovisa sin uppfattning om skyddsintressena som en grund för kommitténs överväganden inom ramen för detta uppdrag.</p>
<p>Försäkringsutredningen har i betänkandet Försäkringsrörelse i förändring 1 (SOU 1991:89) analyserat de särskilda skyddsintressena på försäkringsområdet. I de delar kommittén har att bedöma frågor som rör försäkringsverksamhet bör de uppfattningar som framförts i det betänkandet ligga till grund för övervägandena.</p>
<p>Rörelsereglerna</p>
<p>Med utgångspunkt från en kartläggning av de erfarenheter som dragits av finanskrisen och kommitténs syn på skyddsintressena är det naturligt att se över rörelsereglerna för banker och andra kreditinstitut och för värdepappersbolag. Främst bör behovet av kompletterande regler om riskhantering av olika slag övervägas. Intimt förknippad med denna fråga är, som bl.a. Finansinspektionen framhållit i sin skrivelse till regeringen, behovet av regler om den interna kontrollens innehåll och utformning. Kommitténs arbete bör i första hand inriktas på de nu nämnda frågorna och på styrelsens och ledningens ansvar för det interna regelverkets utformning och efterlevnad. I den delen bör kommitténs överväganden också inbegripa försäkringsbolag. Kommittén bör också ägna uppmärksamhet åt reglerna om s.k. jävskrediter. Om kommittén anser att det finns skäl för det, kan den också se över andra rörelseregler.</p>
<p>Regler om ledning och delegering</p>
<p>I krisens efterdyningar har styrelse- och ledningsfrågor liksom olika ansvarsfrågor fått stor uppmärksamhet. En översyn av de särskilda regler som finns om styrning och ansvarsfördelning inom banker bör göras. I det sammanhanget bör även motsvarande regler för försäkringsbolag ses över. I samband härmed bör övervägas om det är motiverat att ha andra regler i dessa avseenden för - som nu är fallet - bankaktiebolag och försäkringsbolag än för allmänna aktiebolag. I detta sammanhang bör beaktas att kreditmarknadsbolagen och värdepappersbolagen omfattas av aktiebolagslagen och att därmed delvis andra regler om styrning och ansvarfördelningen mellan bolagsorganen gäller för dessa bolag. Aktiebolagskommittén (Ju 1990:08) har sett över aktiebolagslagens överlämnat ett delbetänkande (SOU 1995:44) som behandlar dessa frågor. Aktiebolagskommitténs överväganden och förslag är av intresse även för regleringen av instituten på det finansiella området. Kommitténs närmare överväganden av dessa frågor bör ske i ljuset av de förslag som presenterats i aktiebolagskommitténs betänkande.</p>
<p>Vissa sekretessfrågor</p>
<p>Det har uppmärksammats att reglerna om sekretess, såsom de tolkats, har gett upphov till svårigheter bl.a. vid förvärv av banker och vid kredit givning till kreditmarknadsbolag. En översyn av sekretessreglerna för banker och kreditmarknadsbolag kan därför vara aktuell.</p>
<p>Tillsynen</p>
<p>Ett starkt samband råder mellan utformningen av rörelsereglerna och utformningen av tillsynsverksamheten. Det är önskvärt att kommittén med utgångspunkt från de övergripande målen för tillsynen – att den skall bidra till det finansiella systemets stabilitet och effektivitet och ett gott konsumentskydd – värderar hur angelägna olika tillsynsuppgifter är. Kommittén bör i det sammanhanget uppmärksamma de synpunkter som förts fram i Bankstödsnämndens tidigare nämnda rapport, i Riksrevisionsverkets rapport Statens tillsyn över de finansiella marknaderna (RRV 1994:15) och i Finansinspektionens skrivelse till Riksrevisionsverket den 22 december 1994 med anledning av rapporten (dnr 1192958/94).</p>
<p>Kommitténs överväganden i dessa frågor bör göras mot bakgrund av en analys av vilka resurser som fordras för att ett tillsynsarbete i enlighet med kommitténs förslag skall kunna utföras. Kommittén bör i det sammanhanget inte bara ange en önskvärd ambitionsnivå utan också uttala sig om tillsynsarbetets inriktning vid en oförändrad resursnivå för inspektionen. I det sammanhanget bör kommittén även beakta de krav som medlemskapet i EU ställer, såväl i form av inspektionens deltagande i utvecklingen av det gemensamma regelverket på området som inspektionens samarbete med utländska myndigheter.</p>
<p>Kommittén bör också överväga i vilken form riktlinjerna för inriktningen på själva tillsynsarbetet skall läggas fast. Styrningen av inspektionen kan ske på olika sätt och med olika metoder. Det är naturligt att bestämmelser i lag identifierar inspektionens grundläggande uppgifter.</p>
<p>Det bör dock övervägas vilken grad av flexibilitet dessa regler skall ge. Vidare bör övervägas hur övriga riktlinjer för inspektionens arbete bör vara utformade, exempelvis i myndighetens instruktion och i dess regleringsbrev.</p>
<p>Vissa frågor om revision</p>
<p>Enligt nu gällande regler skall Finansinspektionen enligt huvudregeln i banker och försäkringsbolag utse en eller flera revisorer att tillsammans med de revisorer som valts på bolagsstämman eller motsvarande delta i revisionen. För övriga institut som står under tillsyn finns en möjlighet för inspektionen att utse revisorer. Inspektionen har i en skrivelse till regeringen föreslagit att systemet med förordnande av revisorer i institut under tillsyn reformeras. Sedan Finansdepartementet remitterat skrivelsen har Finansinspektionen efter att ha tagit del av remissynpunkterna utarbetat en promemoria. I den föreslås att det inte skall föreligga någon skyldighet för Finansinspektionen att tillsätta revisorer men att inspektionen alltjämt skall ha en möjlighet till det. Vidare föreslås att den lagstadgade revisionsplikten i institut som står under inspektionens tillsyn på visst sätt skall utvidgas och de av bolagsstämman valda revisorerna skall vara skyldiga att dels utföra de revisionsinsatser som initierats av inspektionen, dels rapportera vissa iakttagelser till inspektionen.</p>
<p>Inom EU pågår för närvarande arbetet med ett direktiv om bl.a. förstärkt tillsyn över banker, värdepappersföretag och försäkringsföretag (det s.k. BCCI-direktivet). Mycket talar för att direktivförslaget – med vederbörliga justeringar – kommer att antas inom kort samt att det kommer att innehålla regler om revisorers skyldighet att rapportera vissa iakttagelser till tillsynsmyndigheten.</p>
<p>Även aktiebolagskommittén har behandlat revisorernas roll. Vidare har regeringen nyligen föreslagit vissa regler om godkända och auktoriserade revisorer (prop. 1994/95:152).</p>
<p>Kommittén bör mot bakgrund av de överväganden som görs av aktiebolagskommittén och i ljuset av regeringens förslag dels bedöma om de förslag som läggs fram av Finansinspektionen i den nyssnämnda promemorian bör medföra lagändringar, dels utarbeta de förslag – i den mån det inte sker med anledning av inspektionens framställan – som föranleds av BCCI-direktivet i den del det rör revisorer.</p>
<p>Ingripanden och sanktioner</p>
<p>Finansinspektionen har i lag getts vissa befogenheter att ingripa mot de finansiella instituten. Enligt bankrörelselagen (1987:617) kan inspektionen bl.a. förbjuda verkställighet av en banks beslut, sammankalla bankens styrelse och bolagsstämma samt återkalla en banks oktroj eller, om det är tillräckligt, meddela varning. Liknande, men inte helt överensstämmande, regler finns när det gäller andra finansiella företag. Finansinspektionen gör dessutom i vissa fall uttalanden, som inte är rättsligt bindande men som är avsedda att vara till ledning för de institut som står under tillsyn.</p>
<p>Det är av grundläggande betydelse för Finansinspektionens möjligheter att fullgöra sitt tillsynsuppdrag att den till sitt förfogande har lämpligt avvägda möjligheter att ingripa mot missförhållanden i instituten. En kartläggning av de regler som styr tillsynsmyndigheternas möjligheter till ingripanden och sanktioner i Sverige och i andra länder bör följas av en analys av behovet av nya regler här i landet. I analysen skall särskilt belysas frågan om ytterligare sanktioner bör införas. Regelverket bör, om inte särskilda skäl talar mot det, vara utformat på samma sätt för alla verksamhetsformer som står under Finansinspektionens tillsyn. Kommitténs överväganden i dessa delar bör åtföljas av en bedömning av vilka resurser som krävs för utövande av sådana befogenheter.</p>
<p>Vidare bör övervägas hur detaljerade de regler som ger inspektionen rätt att ingripa bör vara. Vid den bedömningen måste kommittén naturligen lägga stor vikt vid hur förutsägbar reglernas tillämpning blir.</p>
<p>Speciella regler för situationer när ett institut har finansiella problem</p>
<p>Arbetet bör även inbegripa en analys av behovet av särskilda regler för situationer då en enskild bank eller ett enskilt kreditmarknadsbolag har råkat i finansiella svårigheter. Enligt gällande regler erfordras en viss kapitaltäckningsnivå. Om kapitalbasen är för liten skall institutet rätta till missförhållandet. I praktiken kan två vägar tänkas. Antingen tillförs nytt kapital eller minskas balansomslutningen. I det inledande skedet av bankkrisen visade det sig dock att ingendera möjligheten var realistisk för att återställa vissa bankers kapitalstyrka. När staten fann det nödvändigt att vidta åtgärder saknades regler som tillförsäkrade staten möjligheten att alltid ingripa i syfte att stabilisera betalningssystemet. Bland annat för att komma till rätta med dessa svårigheter infördes lagen (1993:765) om statligt stöd till banker och andra kreditinstitut. Denna lag innehåller bl.a. regler om att staten, under vissa förhållanden, har rätt att lösa in aktierna i ett kreditinstitut eller ställa det under tvångsförvaltning. Vidare finns bestämmelser om att villkoren för statligt stöd kan prövas av en för ändamålet särskilt inrättad prövningsnämnd.</p>
<p>Det av riksdagen år 1992 beslutade statliga åtagandet att banker och vissa andra kreditinstitut med statlig anknytning skall kunna infria sina förpliktelser i rätt tid är temporärt. Någon tidpunkt för avveckling av åtagandet är inte bestämd, vilket framgår av lagen. Bestämmelserna om prövningsnämnd, inlösen av aktier och tvångsförvaltning har dock tidsbegränsats till att gälla till den 31 december 1995.</p>
<p>Kommittén bör i sitt arbete överväga om bestämmelser om rekonstruktion av krisdrabbade banker och kreditmarknadsbolag bör införas permanent och hur de i så fall bör utformas. En studie av motsvarande system i andra länder torde vara betydelsefull. Kommittén bör beakta att banker och kreditmarknadsbolag för närvarande inte omfattas av ackordslagen (1970:847) och inte heller – i avvaktan på ytterligare utredning – av det förslag till lag om företagsrekonstruktion som regeringen remitterat till Lagrådet. Kommittén bör överväga om det är lämpligt att ge det system för insättningsgaranti som föreslagits (jfr departementspromemorian Insättningsgaranti, Ds 1995:3) någon uppgift vid rekonstruktion av en krisdrabbad bank. Promemorians förslag innebär att insättningsgarantin träder in först i och med att en bank försätts i konkurs. Dessförinnan kan medlen i insättningsgarantifonden inte tas i anspråk. Det finns emellertid exempel utomlands på att medel som avsatts i motsvarande fonder kan användas även för att förebygga bankfallissemang, dvs. för att utgöra ett statligt kontrollerat kapitaltillskott som syftar till att rekonstruera, eller bidra till rekonstruktion av, en krisdrabbad bank.</p>
<p>Det är givetvis av vikt att kommittén överväger behovet av särskilda regler för att garantera rättssäkerheten i ett förfarande som syftar till rekonstruktion. Inte minst är de konstitutionella aspekterna betydelsefulla i sammanhanget.</p>
<p>Vårdslös kreditgivning</p>
<p>Den som är vårdslös i samband med kreditgivning och därigenom vållar skada kan bli skyldig att ersätta skadan. Vissa begränsningar för skadeståndsansvaret finns dock, bl.a. regler om preskription. En fråga som tilldragit sig intresse efter bankkrisen är om förutsättningarna för skadeståndsskyldighet för befattningshavare inom bankerna bör förändras. Vidare har frågan om kriminalisering av vårdslös kreditgivning aktualiserats.</p>
<p>Under 1990-talet har domstolar avgjort flera mål där frågan varit om banktjänstemän har begått brott i samband med kreditgivning. Målen har oftast rört det uppsåtliga brottet trolöshet mot huvudman. Med något enstaka undantag har det dock inte väckts åtal mot personer som ingått i en banks styrelse eller verkställande ledning. Det kan mot hittillsvarande erfarenheter ifrågasättas om det nuvarande straffrättsliga regelsystemet i tillräcklig utsträckning kriminaliserar straffvärda förfaranden i samband med kreditgivning inom banksystemet. Motsvarande kan gälla annan risk hantering, t.ex. tagande av positioner vid handel med valutor eller derivatinstrument. En åtgärd som därvid är naturlig att överväga är, inte minst med tanke på den centrala roll för betalningssystemet som främst bankerna har, en kriminalisering även av vårdslösa förfaranden vid kreditgivning och i samband med beslut om riskhantering, särskilt i sådana fall där vårdslösheten kan leda till så omfattande förluster att ett instituts solvens hotas.</p>
<p>Kommittén bör mot denna bakgrund göra en genomgång av det nuvarande straffrättsliga regelverket på området och lämna de förslag som den anser behövs. Förslag till kriminalisering skall dock föregås av en noggrann analys, varvid olika intressen skall vägas mot varandra.</p>
<p>En kriminalisering av vårdslöshet kan medverka till att upprätthålla stabiliteten i bankväsendet och därmed i betalningssystemet. En sådan stabilitet är inte uteslutande ett intresse för kreditinstituten och dessas ägare utan också i hög grad för staten och medborgarna.</p>
<p>Mot detta skall vägas att en sådan kriminalisering skulle kunna motverka ambitionerna att kontrollen över kreditgivning och riskhanteringen i första hand skall utövas av kreditinstituten snarare än av staten.</p>
<p>Av stor betydelse i sammanhanget är hur effektiv en straffbestämmelse av denna karaktär skulle vara och om fördelarna med en kriminalisering står i proportion till de resurser som myndigheterna måste lägga ned (jfr prop. 1994/95:23 s. 52 ff och bet. 1994/95:JuU2).</p>
<p>Kommittén skall lämna sina förslag mot bakgrund av en sådan samlad bedömning. Om förslag ges till ytterligare kriminalisering, skall en beräkning göras av de resurser som kan behövas för att upprätthålla de nya straffbuden och förslag lämnas till hur sådana resurser, genom omprioritering eller på annat sätt, skall kunna tillföras utredningar av detta slag.</p>
<p>Frågan om förutsättningarna för skadeståndsskyldighet för befattningshavare inom banker och andra kreditinstitut skall förändras bör behandlas mot bakgrund av aktiebolagskommitténs överväganden i näraliggande frågor.</p>
<p>Allmänna synpunkter</p>
<p>En allmän utgångspunkt för utredningsarbetet är att den svenska lagstiftningen skall vara förenlig med det gemensamma regelsystemet inom EU. Kommittén bör även i övrigt i alla relevanta avseenden informera sig om och analysera regler och reglers tillämpning i andra jämförbara länder.</p>
<p>En annan utgångspunkt är att arbetet skall bedrivas från ett samhällsekonomiskt perspektiv. Kommittén skall vidare beakta de direktiv (dir. 1992:50 om regionalpolitiska konsekvenser, 1994:23 om prövning av offentliga åtaganden och 1994:124 om jämställdhetspolitiska konsekvenser) som utfärdats till samtliga kommittéer och särskilda utredare.</p>
<p>Utredningsarbetet skall vara avslutat före utgången av år 1996. Kommittén skall om det är möjligt lämna delbetänkanden. Kommittén bör särskilt beakta vad som kommer att anges i BCCI-direktivet om tidpunkten för dess ikraftträdande och införlivande i medlemsländernas regelverk.</p>
<h2>Finansinspektionens ingripande och sanktioner Inledning</h2>
<p>I kommittédirektiven under rubriken "Ingripanden och sanktioner" ges ett uppdrag till kommittén att analysera behovet av nya bestämmelser som reglerar Finansinspektionens möjligheter i detta avseende. Avsikten med denna promemoria är att ge kommittén ett grundmaterial för vidare analys. Promemorian innehåller fyra avsnitt. I första avsnittet lämnas en sammanfattande beskrivning av de befogenheter Finans-inspektionen har i dag att ingripa när missförhållanden i ett institut framkommer. Därefter redovisas ett antal konkreta ärenden där inspektionen meddelat förelägganden och beslut. Detta avsnitt avslutas med en sammanfattning av de redovisade ärendena. I avsnitt tre lämnas en översiktlig genomgång av vilka befogenheter tillsynsmyndigheterna i några andra länder har att ingripa mot institut. Sista avsnittet i promemorian innehåller en uppräkning av några förslag till förändringar att överväga i det fortsatta kommittéarbetet.</p>
<h2>Sanktionssystemets huvudsakliga innehåll Bakgrund</h2>
<p>Finansinspektionen har att i sin tillsynsverksamhet tillämpa ett stort antal lagar som gäller för de olika instituten på finansmarknaden.Tidigare förelåg det både formella och sakliga olikheter i dessa lagar vad avsåg tillsynsmyndighetens befogenheter att ingripa mot institut och att kräva rättställande åtgärder. Dessa skillnader berodde bl. a. på att lagarna tillkommit vid olika tider och delvis också på olikheter mellan instituten och deras verksamheter. Detta var ett problem för såväl tillsynsmyndigheten som för instituten. När bankinspektionen och försäkringsinspektionen år 1991 slogs samman till Finansinspektionen hade lagstiftaren sedan några år påbörjat arbetet med att få enhetliga regler om sanktioner. Frågan hade varit uppe till behandling i bl. a. kreditmarknadskommitténs slutbetänkande Förnyelse av kreditmarknaden (SOU 1988:29) och i propositionen till lagen om värdepappersfonder, prop. 1989/90:153, där det uttalades bl. a. att reglerna om vilka sanktioner som inspektionen bör ha till sitt förfogande bör överensstämma med motsvarande bestämmelser i annan lagstiftning inom den finansiella sektorn. Dock anmäktes att denna fråga borde prövas i ett senare sammanhang. Det sanktionsystem som infördes genom lagen om värdepappersfonder kom att bli en förebild för det fortsatta lagstiftningsarbetet inom detta område. Systemet innebar att Finansinspektionen hade rätt att återkalla ett tillstånd och om det var tillräckligt skulle inspektionen i stället kunna utfärda en varning. Vidare ansågs ett vitesförfarande vara en mer effektiv ordning än införandet av straffbestämmelser och slutligen infördes regeln att inspektionens beslut skulle överklagas till kammarrätten. Detta system för sanktioner infördes därefter i lagen om värdepappersrörelse 1991 och blev redan då etablerat inom en väsentlig del av lagstiftningen på värdepappersområdet. I samband med att lagen om kreditmarknadsbolag trädde i kraft den 1 januari 1994 genomfördes också förändringar i bankrörelselagen såvitt avser Finansinspektionens ingripandemöjligheter. Bakgrunden till dessa regeländringar var det krav på enhetlighet som flera utredningar påtalat men också de förändringar som krävdes i anledning av EES-avtalet, prop. 1992/93:89. Härigenom har ett så gott som enhetligt system införts för inspektionens möjligheter att ingripa mot kreditinstitut och värdepappersinstitut. Däremot har det inte på senare tid genomförts någon närmare översyn av sanktionsreglerna på försäkringsområdet.</p>
<h2>Allmänt om ingripanden och sanktioner</h2>
<p>Frågor om ingripanden och sanktioner aktualiseras bl. a. vid Finansinspektionens undersökningar av institut. Det är dock sällan som Finansinspektionen tvingas meddela formella beslut när missförhållanden upptäcks utan det är ofta tillräckligt att inspektionen påtalar behovet av åtgärder för att ett institut skall vidtaga rättställande åtgärder. Påtalandet kan ske i samtal mellan företrädare för inspektionen och ett institut eller genom skrivelser dem emellan. Mycket sällan tvingas Finansinspektionen att överväga mer ingripande åtgärder. Om detta trots allt bedöms nödvändigt kan allmänt sägas att det i bankrörelselagen, kreditmarknadsbolagslagen och lagen om värdepappersrörelse finns ett enhetligt regelverk med i huvudsak tre olika åtgärder för inspektionen att agera. Den mest ingripande åtgärden är rätten att återkalla beviljat tillstånd. Om detta anses alltför ingripande med hänsyn till arten av missförhållandet kan inspektionen i stället meddela varning. Den lindrigaste formen av ingripande som inspektionen kan använda är att förelägga ett institut att vidtaga rättelse. Försäkringsrörelselagens bestämmelser om sanktioner och ingripanden skiljer sig från detta enhetliga system. När det gäller sanktioner mot försäkringsföretag kan Finansinspektionen formellt ingripa endast genom föreläggande om rättelse eller vid mindre allvarliga missföhållanden, meddelande om erinran. Det är regeringen som äger rätt att återkalla koncessionen, tillståndet att bedriva försäkringsrörelse. Bankrörelselagen, lagen om kreditmarknadsbolag och lagen om värdepappersrörelse saknar sedan några år straffbestämmelser. Sådan bestämmelser finns i försäkringsrörelselagen.</p>
<h2>Ingripanden och sanktioner mot banker</h2>
<p>Sanktionssystemet för banker finns i 7 kap 15 - 21 §§ lagen (1987:617) om bankrörelse, omtryckt 1996:1001.</p>
<p>För det fall en bank har meddelat ett beslut som strider mot lag, författning eller mot bankens bolagsordning får Finansinspektionen enligt 15 § förbjuda verkställighet av beslutet. Om beslutet redan har verkställts kan inspektionen, om det bedöms som möjligt, förelägga banken att göra rättelse. Ett föreläggande om rättelse enligt denna paragraf får inte meddelas beträffande sådana föreskrifter i lag, som det är straffbart att överträda.</p>
<p>Tillstånd att bedriva bankrörelse, oktroj, meddelas av regeringen. Däremot äger Finansinspektionen sedan några år tillbaka rätt att under vissa förutsättningar återkalla en svensk banks oktroj. Det är den mest ingripande sanktionen och bestämmelsen finns i 16 § första stycket. Om en bank inte uppfyller de krav som uppställts för oktroj kan tillståndet återkallas. Någon uttrycklig bestämmelse härom har inte ansetts nödvändig. I paragrafens första stycke anges förutsättningarna för inspektionen att återkalla tillstånd att bedriva bankrörelse. Tre situationer avser att banken inte i tid uppfyllt vissa krav. Det handlar om att banken inte anmälts för registrering i tid, inte börjat driva rörelse inom ett år efter registreringen eller inte drivit verksamhet under ett år. Vidare kan inspektionen återkalla oktrojen om en bank överlåtit sin rörelse, överträtt bestämmelse enligt 15 §, se ovan, eller visat sig olämplig att utöva sådan verksamhet som oktrojen avser. En banks oktroj kan också återkallas om bankens kapitalbas understiger visst belopp och bristen inte täcks inom tre månader. Slutligen kan en oktroj återkallas om banken inte fullgjort sina skyldigheter enligt lagen om insättningsgaranti eller om det i bankens styrelse ingår någon person som inte uppfyller de krav som ställs på en styrelseledamot i en bank. För att återkalla en oktroj på någon av dessa två grunder, krävs att banken trotsat ett föreläggande från inspektionen att själv vidtaga rättelse.</p>
<p>Om en bank inte drivit någon rörelse under ett helt år eller överträtt bestämmelse enligt 15 § eller visat sig olämplig att utöva bankrörele, är de formella förutsättningarna uppfyllda för att inspektionen skall kunna återkalla oktrojen. Bedöms detta som alltför ingripande kan inspektionen i stället meddela varning enligt 16 § andra stycket. I samma stycke har inspektionen också givits möjlighet att förlänga tremånadersfristen att täcka brister i kapitalbasen.</p>
<p>Finansinspektionen kan av en tillsynsmyndighet i ett annat EES-land uppmärksammas på att en svensk bank överträtt föreskrifter i det landet. Om de föreskifterna har motsvarande innebörd som de svenska, kan Finansinspektionen enligt 17 § mot den svenska banken vidta de sanktioner som anges i 15 och 16 §§.</p>
<p>I 18 - 20 §§ finns regler som ger Finansinspektionen rätt att ingripa mot en bank som är hemmahörande i ett annat land men som driver verksamhet i Sverige på liknande sätt som mot svenska banker, genom att t. ex. återkalla filialtillstånd, meddela varning eller meddela föreläggande om rättelse.</p>
<p>Inspektionen har också möjlighet att enligt 21 § meddela den som utan tillstånd tar emot inlåning från allmänheten, att upphöra med verksamheten. Om inspektionen är osäker om verksamheten är tillståndspliktig eller ej kan den först förelägga den som driver verksamheten att lämna de upplysningar inspektionen behöver för att pröva frågan.</p>
<p>Finansinspektionens föreläggande eller förbud kan förenas med vite enligt 23 §. I dag finns inga straffbestämmelser i bankrörelselagen. De upphävdes den 31 december 1993.</p>
<h2>Ingripanden och sanktioner mot kreditmarknadsbolag</h2>
<p>Sanktionssystemet för kreditmarknadsbolag finns i 5 kap 16 - 22 §§ lagen (1992:1610) om kreditmarknadsbolag, omtryckt 1996:1004.</p>
<p>De regler som i dag gäller är i mycket stor utsträckning identiska med sanktions- och ingripandereglerna i bankrörelselagen. Tillstånd att bedriva tillståndspliktig finansieringsverksamhet enligt denna lag meddelas av Finansinspektionen och följaktligen har också inspektionen rätt att återkalla beviljat tillstånd. Det är endast svenska aktiebolag och utländska kreditinstitut som kan få sådant tillstånd. Tillståndet kan återkallas om inte vissa tidsfrister iakttas såsom t. ex. att verksamheten inte startar inom viss tid eller att det finns brister i registreringen av bolaget. Det finns också grund för återkallande av tillstånd om reglerna angående ett bolagets kapitalbas inte efterlevs. Vidare finns en mer generellt skriven bestämmelse som ger Finansinspektionen möjlighet att återkalla ett kreditinstituts verksamhetstillstånd, nämligen om bolaget överträtt vissa bestämmelser eller på annat sätt visat sig olämpligt att driva aktuell verksamhet. Liksom i bankrörelselagen finns i kreditmarknadslagen fr. o. m. den 1 juli 1996 en möjlighet för Finansinspektionen att återkalla ett tillstånd om bolagets verkställande direktör eller en styrelseledamot inte uppfyller de krav som lagen föreskriver. Detta kan dock bli aktuellt endast om bolaget inte efterlevt inspektionens föreläggande att vidtaga åtgärd beträffande aktuell person.</p>
<p>I stället för att återkalla tillstånd kan inspektionen i vissa fall meddela varning, eller om det gäller brister i det egna kapitalet, medge förlängd tidfrist att täcka denna brist. För att kunna ingripa även när ett bolag redan har fattat ett beslut, har inspektionen rätt att förbjuda verkställighet av beslutet eller meddela föreläggande om rättelse. Om detta inte bedöms vara en tillräcklig åtgärd kan det i stället bli aktuellt att meddela varning eller t. o. m. återkalla beviljat tillstånd.</p>
<p>Dessutom har Finansinspektionen möjlighet att sammankalla ett instituts bolagsstyrelse och bolagsstämma. Vidare får inspektionens förelägganden och förbud kombineras med vite. Kreditmarknadsbolagslagen saknar straffbestämmelser.</p>
<h2>Ingripanden och sanktioner mot värdepappersinstitut</h2>
<p>I 6 kap 7 -10 §§ lagen (1991:981) om värdepappersrörelse finns bestämmelser som reglerar Finansinspektionens ingripandemöjligheter mot institut som bedriver tillståndspliktig värdepappersrörelse. Lagen trädde i kraft den 1 augusti 1991 och har tillsammans med lagen om värdepappersfonder tjänat som förebild för de regler som numera finns i bankrörelselagen och kreditmarknadsbolagslagen.</p>
<p>Finansinspektionen kan förbjuda verkställighet av beslut som värdepappersinstitut fattat och som strider mot t. ex. lag eller författning som reglerar institutets verksamhet eller mot bolagsordningen. Om det finns förutsättningar har inspektionen möjlighet att meddela beslut om rättelse av redan verkställt beslut. En särbestämmelse beträffande värdepappersrörelse finns i 8 §. Här stadgas att Finansinspektionen får förelägga ett värdepappersinstitut som driver verksamhet med finansiella instrument på en viss marknad, att upphöra med den verksamheten om det med hänsyn till reglerna för eller tillsynen över marknaden, framstår som uppenbart olämpligt att institutet bedriver handel på den marknaden. På detta sätt kan en del av ett meddelat tillstånd att driva värdepappersrörelse i praktiken återkallas.</p>
<p>Tillstånd att driva värdepappersrörelse meddelas av Finansinspektionen och får av inspektionen återkallas på motsvarande sätt som för bank och kreditmarknadsbolag. Således gäller att brott mot vissa tidfrister kan leda till att tillståndet återkallas t. ex. kravet på att verksamheten skall starta inom ett år från det att tillstånd beviljas och att verksamheten får vila högst sex månader.</p>
<p>Bestämmelserna angående krav på bolagsledning och styrelseledamöter, och möjligheten för inspektionen att i sista hand återkalla tillstånd om inte föreläggande om att t. ex. byta ut verkställande direktören efterlevs, finns intagna även i värdepappersrörelselagen sedan den 1 juli 1996.</p>
<h2>Ingripanden och sanktioner mot försäkringsrörelse</h2>
<p>Finansinspektionens ingripandemöjligheter beträffande försäkringsrörelse regleras i 19 kap lagen (1982:713) om försäkringsrörelse, omtryckt 1995:1567.</p>
<p>Finansinspektionen äger inte rätt att förklara tillstånd att bedriva försäkringsrörelse, koncession, förverkat. Det ankommer på regeringen. I 2 § föreskrivs att regeringen, efter anmälan av Finansinspektionen, skall förverka tillståndet under vissa förutsättningar. Här handlar det om att bolaget inte i rätt tid påbörjat verksamheten, verksamheten legat vilande för länge eller att bolaget inte blivit registrerat. En koncession kan också förklaras förverkad av regeringen om inte försäkringsbolag uppfyller kraven för koncessionen eller allvarligt åsidosätter gällande bestämmelser för verksamheten. Det finns också en möjlighet att förverka tillstånd om brister i kapitalbasen inte åtgärdas inom förelagd tid. De möjligheter försäkringsrörelselagen ger Finansinspektionen att komma till rätta med missförhållanden i en försäkringsrörelse är att meddela erinringar eller att förelägga bolaget eller styrelsen att vidta erforderliga åtgärder. Det förekommer också att inspektionen ingriper genom ett formlöst påpekande, en åtgärd som inte är reglerad i lag. Syftet med dessa sanktioner är att åstadkomma rättelse varvid erinran skall användas i lindrigare fall medan ett föreläggande är förbehållet allvarligare missförhållanden. Förutsättningarna för att meddela föreläggande finns uppräknade i lagen. Det handlar främst om brister i bolagets ekonomi och ledning. Det ankommer också på inspektionen att till regeringen anmäla om bolaget inte följt ett föreläggande. Regeringen kan då givetvis ta upp frågan om förverkande av bolagets koncession. Finansinspektionen har också möjlighet att begränsa bolagets förfoganderätt eller att förbjuda bolaget att förfoga över sina tillgångar i Sverige, t. ex. om det finns brister i kapitalbasen eller ett ingripande krävs för att skydda de försäkrades intressen. Liksom för andra institut har Finansinspektionen rätt att sammankalla ett försäkringsbolags styrelse och i sådant styrelsemöte närvara och delta i överläggningarna. Inspektionen kan också kalla samman bolagsstämman om styrelsen inte rättat sig efter en begäran härom. Även vid bolagsstämman, oavsett vem som sammankallat den, har inspektionen närvarorätt och rätt att delta i överläggningarna.</p>
<h2>1.1 Tabell</h2>
<h2>Finansinspektionens ingripande- och sanktionsmöjligheter Exempel på Finansinspektionens förelägganden m. m.</h2>
<p>I detta avsnitt redovisas konkreta exempel på hur Finansinspektionen tillämpat de legala möjligheterna att ingripa mot institut under tillsyn där missförhållanden kunnat konstateras. Generellt kan sägas att det är mycket få ärenden där inspektionen tvingats till formella och ingripande beslut. Ofta har det varit tillräckligt att inspektionen muntligen eller skriftligen anmärkt på något förhållande för att ett institut frivilligt skall vidta rättelse. Ibland har dessa frivilliga åtgärder föregåtts av en mer eller mindre omfattande skriftväxling. De exempel som redovisas nedan är hämtade från 1990-talet och genomgående har tillsynsmyndigheten benämnts Finansinspektionen även om det i en del fall varit fråga om dess föregångare bankinspektionen och försäkringsinspektionen. 2.1  I samband med en undersökning av ett finansbolag, som några månader dessförinnan hade erhållit auktorisation, anmärkte Finansinspektionen på bl. a. följande förhållanden - felaktigheter i årsredovisningen och det sena upprättandet av denna - verkställande direktörens arbete för bolaget och hans ersättning härför via en av honom ägd enskild firma - befogenhetsöverskridanden vid utbetalningar till ett kommanditbolag - antalet anställda var endast tre trots att bolaget vid auktorisationen utlovat minst fem anställda.</p>
<p>De ingripandemöjligheter som Finansinspektionen enligt dåvarande lagstiftning hade att tillgå var återkallande av tillstånd, skriftlig erinran, beslut om anmärkning och föreläggande om verkställighetsförbud eller rättelse. Med hänvisning till dessa möjligheter begärde Finansinspektionen, en månad efter avslutad undersökning, besked av finansbolagets styrelse dels om åtgärder vidtagits med anledning av vad inspektionen påtalat i samband med undersökningen, dels om styrelsen hade förtroende för den verkställande direktören. Bolaget tillställde Finansinpektionen tre skrivelser. Fem månader efter undersökningen meddelade inspektionen att bolaget numera vidtagit rättställande åtgärder i samtliga berörda frågor och att inspektionen därför inte fann skäl till annan åtgärd än att notera sin kritik mot bolaget med anledning av tidigare påtalade missförhållanden varefter ärendet avslutades. Beslutet fattades av generaldirektören. 2.2  En månad efter det att Finansinspektionen undersökt ett finansbolag påtalades att det därvid framkommit ett flertal allvarliga missförhållanden såsom för stora enhandskrediter, bristande efterlevnad av kreditdelegeringsbestämmelser, kreditgivning till ett av förre verkställande direktören hälftenägt bolag, bristfällig redovisning av garantiförbindelser, stora differenser mellan reskontra för reversfordringar och huvudbok samt ofullständiga låneakter. Bolaget svarade inspektionen i tre skrivelser. Fyra månader efter det sista svaret, och tio månader efter undersökningen av bolaget, meddelade inspektionen bolaget en skriftlig erinran. I beslutet, som fattades av generaldirektören, konstaterades att några brister fortfarande återstod att avhjälpa, såsom differensen mellan reskontran för reversfordringar och huvudbok samt de ofullständiga låneakterna. Inspektionen anförde att bristerna varit och fortfarande var så allvarliga att de utgjorde tillräckliga skäl att återkalla bolagets tillstånd att bedriva finansieringsverksamhet, men att inspektionen med hänsyn till att bolagets styrelse redan vidtagit en del rättställande åtgärder, nöjde sig med att meddela en skriftlig erinran. Samtidigt förelades bolaget att utreda differensen mellan reskontran och huvudboken och att komplettera kvarvarande ofullständiga låneakter. Resultatet av dessa båda åtgärder skulle bolaget meddela inspektionen inom en månad. Beslutet att meddela skriftlig erinran kunde enligt dåvarande lagstiftning överklagas till Finansdepartementet inom tre veckor från den dag bolaget fick del av beslutet. 2.3 Finansinspektionen anmärkte vid sin undersökning av ett finansbolag på bl. a. följande förhållanden: för stora enhandskrediter, fordran på moderbolaget, avräkningsfordringar på koncernbolag vilka inte var reserverade och säkerställda samt redovisningsfunktionens organisation och bolagets rapportering till inspektionen. Bolaget tillskrev inspektionen vid två tillfällen varefter inspektionen avslutade ärendet sju månader efter undersökningen och konstaterade därvid att bolaget i sina skriftliga rapporter meddelat att rättställande åtgärder vidtagits i samtliga berörda frågor. 2.4 Finansinspektionen företog en undersökning av en bank med anslutna lokalkontor sedan oegentligheter och överskridande av befogenheter m.m. uppdagats. En promemoria översändes till bankstyrelsen som yttrade sig och samtidigt förekom underhandskontakter mellan företrädare för inspektionen och banken. Fyra månader efter undersökningen avslutades ärendet sedan banken vidtagit rättställande åtgärder. I inspektionens beslut lämnades ett flertal påpekanden till banken, i huvudsak beträffande revision, internkontroll och instruktioner i  kredit-ärenden. Beslutet att acceptera de av banken vidtagna åtgärderna och avsluta ärendet fattades av Finansinspektionens styrelse. 2.5 Vid en undersökning av ett finansbolag anmärkte Finansinspektionen på brister i bl. a. följande förhållanden: koncernmellanhavanden med bl. a. fordran på moderbolaget, moderbolagets låga aktiekapital, efterlevnaden av kreditdelegeringsbestämmelser, felaktig rapportering till inspektionen, för stora enhandskrediter, lån till verkställande direktören och bolagets svaga resultatutveckling. Bolaget tillställde inspektionen fem skrivelser innan inspektionen tio månader efter undersökningen meddelade bolaget en skriftlig erinran. Härvid anmärkte inspektionen att bolaget i och för sig vidtagit några rättställande åtgärder men att det fortfarande förelåg vissa väsentliga brister främst vad gällde koncernmellanhavanden och enhandskrediter. Bolaget förelades att avveckla en fordran på moderbolaget och vissa andra engagemang samt att lämna inspektionen besked om resultatet av dessa åtgärder senast inom en månad. Beslutet om skriftlig erinran fattades av en bankinspektör och kunde överklagas till Finansdepartementet inom tre veckor från den dag bolaget fick del av beslutet. 2.6 Finansinspektionen skrev till styrelsen för ett finansbolag sedan inspektionen undersökt bolaget sju månader tidigare och sedan bolaget lämnat sex svarsskrivelser. Inspektionens kritik var huvudsakligen inriktad på en fordran som bolaget hade på ett aktiebolag och att fordran enligt inspektionens mening var alldeles för stor i förhållande till finansbolagets riskbärande kapital. Trots krav från inspektionen att engagemanget skulle nedbringas eller säkerställas med förstklassiga säkerheter meddelade bolaget tre månader senare att man misslyckats och att fordran i stället ökat. En månad därefter tillställdes bolaget en ny skrivelse från inspektionen. I skrivelsen angavs att inspektionens preliminära bedömning var att det förhållandet att bolaget inte efterkommit inspektionens anmodan beträffande krediten var av så allvarlig beskaffenhet att det kunde äventyra en sund utveckling av den finansieringsverksamhet bolaget bedrev. Härvid framställdes kravet att krediten skulle nedbringas till ett belopp som inte översteg 15 procent av bolagets riskbärande kapital eller alternativt att engagemanget säkerställdes med förstklassiga säkerheter senast inom tre veckor. För det fall bolaget ånyo skulle misslyckas, angav inspektionen att frågan om att förbjuda bolaget att driva finansieringsverksamhet skulle komma att aktualiseras. Elva dagar senare inkom bolaget till inspektionen med sådana uppgifter att inspektionen kunde avsluta ärendet och anteckna att bolaget vidtagit rättställande åtgärder i samtliga berörda frågor. 2.7 Nio månader efter en undersökning av ett finansbolag och sedan bolagsstyrelsen gjort uttalanden om tillrättalägganden, valde Finansinspektionen att avstå från att aktualisera återkallande av bolagets tillstånd att bedriva finansieringsverksamhet och i stället meddelades bolaget skriftlig erinran. Inspektionen företog ytterligare en undersökning ett år senare och fann att det trots styrelsens uttalanden inte vidtagits någon rättelse av väsentliga brister som påtalats vid den första undersökningen. Den bedömning inspektionen nu gjorde var att aktualisera frågan om återkallande av bolagets tillstånd och ånyo tillskriva bolaget för yttrande. En dryg månad senare meddelade styrelsen att bolaget sålts till ett av marknadens större försäkringsbolag. Inspektionen fann mot den bakgrunden och med beaktande av de uttalanden bolagsstyrelsen gjort i nya skrivelser att det inte längre förelåg skäl att vidtaga några ytterligare åtgärder. 2.8 Sedan inspektionen i samband med en undersökning av ett finansbolag påtalat brister i fråga om säkerställande av krediter och kreditprövning samt brister i fråga om krediternas beviljande och bolagets ledningsorganisation, tillställdes inspektionen fem skrivelser av bolagsstyrelsen och en skrivelse av bolagets revisor. Av skrivelsernas innehåll konstaterades att de berörda frågorna fått sin lösning genom bolagets egna rättställande åtgärder varvid Finansinspektionen avslutade ärendet tio månader efter undersökningen. 2.9 Finansinspektionen företog en undersökning av två bankägda finansbolag och fann att bolagen hade mycket dålig lönsamhet och stora kreditförluster under flera år. Förlusterna var så stora ett år att bolagen var likvidationspliktiga men att likvidation då kunde undvikas genom garantiåtaganden från ägaren. Anledningen till de stora  kredit-förlusterna var att bolagen hade en alltför hög riskprofil på sina kreditportföljer. Bakgrunden till detta var bl. a. styrelsens godkännande av att industrifastigheter fick belånas till 100 procent av köpeskillingen eller produktionskostnaden samt att kreditgivningen i praktiken sköttes av ett utskott som informerade i efterhand. Revisorerna påtalade under flera år brister i fråga om dokumentation av kreditbedömningar, kravverksamhet, valvskontroll, avstämningsrutiner och  ADB-säkerhet. Inspektionen fann att ovannämnda förhållanden – otillfredsställande rutiner och en bristfällig ledning som lett till dålig lönsamhet och stora kreditförluster – utgjorde missförhållanden av så allvarlig art att de kunde utgöra grund för återkallande av finansbolagens tillstånd. Dock ansåg inspektionen, att med de beslut om förändringar som ägt rum, det fanns anledning anta att bolagen skulle låta sig rättas av en skriftlig erinran. Inspektionens generaldirektör meddelade således, efter hörande av styrelsen enligt verksförordningen, bolagen skriftlig erinran. 2.10 Finansinspektionen uppmärksammade vid en undersökning av en bank att kreditgivningen inom ett geografiskt område av bankens totala verksamhetsområde skilde sig från bankens kreditgivning i övrigt. Kreditgivningen inom detta område hade nämligen befarade och konstaterade kreditförluster som vida översteg vad andra bankområden redovisade. Förklaring till detta syntes vara att bankens portfölj inom detta område innehöll mycket stora krediter med högt belånade fastigheter. Området svarade endast för 15 procent av bankens totala utlåning men för 66 procent av bankens totala kreditförluster. Sedan det förekommit en hel del underhandskontakter mellan företrädare för inspektionen och banken, kallade inspektionen till ett sammanträde med bankledningen. Samtidigt rapporterade revisorerna allvarlig kritik mot koncernledningen och kredithanteringen. Fyra månader efter sammanträdet med bankledningen uttalade inspektionen, att vid en samlad bedömning, kreditgivningen, kredithanteringen och uppföljningen inom det aktuella området, inte uppfyllde de krav på säkerhet och sundhet inom rörelsen som måste ställas. Härvid kritiserades särskilt bankledningen för att den trots signaler om allvarliga brister i kredithanteringen inte reagerat tillräckligt och på så vis brustit i omsorg och tillsyn vad gäller uppföljning av kreditengagemangen i området vilket enligt inspektionen har lett till att banken drabbats av onödigt stora kreditförluster. Mot den bakgrunden riktade inspektionen allvarlig kritik mot de förhållanden som varit rådande. Därefter konstaterades att en ny koncernledning vidtagit rättställande åtgärder vilka bedömdes som tillräckliga samt att inspektionen även fortsättningsvis skulle hållas underrättad om de åtgärder som skulle komma att vidtas i anledning av inspektionens skrivelse. Beslutet i detta ärende fattades av styrelsen för inspektionen. 2.11 Finansinspektionen förelade ett aktiebolag att inkomma med fullständiga uppgifter om den verksamhet som bolaget bedrev. Det första svaret inspektionen erhöll var ett påstående från en privatperson med nära anknytning till bolaget. Av svaret framgick att en ansökan om tillstånd att driva tillståndspliktig värdepappersrörelse skulle inlämnas senare. Inspektionen översände därför allmänna råd och föreskrifter till ledning vid upprättande av ansökan. Härefter förekom en skriftväxling mellan inspektionen och privatpersonen som slutade med att inspektionen förelade aktiebolaget flera gånger, att inkomma med en komplett ansökan. Bolaget anförde till sitt försvar att den verksamhet som bedrevs inte var tillståndspliktig. Ärendet avslutades efter sju månader genom att Finansinspektionen avslog aktiebolagets ansökan med motiveringen att det kunde antas att den verksamhet som planerades inte skulle uppfylla lagens krav på en sund värdepappersrörelse och vidare att bolaget inte uppfyllde de övriga villkor som angavs i lagen om värdepappersrörelse. Bolaget överklagade detta beslut till kammarrätten som avgjorde ärendet drygt tre år efter inspektionens första föreläggande. Överklagandet avslogs redan på den grunden att bolaget inte heller för kammarrätten närmare redogjort för vilken verksamhet som planerades. 2.12 Samma dag som ovanstående ärende angående ansökan om tillstånd att bedriva värdepappersrörelse anhängiggjordes, förelade Finansinspektionen det aktuella aktiebolaget att vid ett vite av 500 000 kr omgående upphöra med att bedriva verksamhet som fordrar tillstånd enligt lagen om värdepappersrörelse. Bolaget ålades också att redogöra för hur avvecklingen av den tillståndspliktiga verksamheten skulle genomföras.</p>
<p>Även detta beslut överklagades till kammarrätten. Kammarrätten fann att Finansinspektionens beslut inte uppfylllde de krav på precision som gäller för ett vitesföreläggande. Bl. a. konstaterades att inspektionens vitesföreläggande var för generellt och tog inte sikte på någon bestämd verksamhet samt att det var tidsmässigt obestämt. Därför biföll kammarrätten överklagandet. 2.13 Av en banks kreditportfölj svarade tre engagemang för tillsammans ca 25 procent av bankens totala utlåning till allmänheten och för ca 40 procent av den totala utlåningen till företag. Denna enligt inspektionen alltför koncentrerade kreditportfölj kunde vid ett eventuellt fallissemang hos kredittagaren allvarligt skada banken. Dessa uppgifter fann Finansinspektionen vid en särskild undersökning av banken. De tre engagemangen uppgick tillsammans till 1,35 miljarder kronor och bankens totala förlustreservering för engagemangen var ca 132 miljoner kronor. Inspektionen konstaterade att banken i strid med gällande instruktioner för kreditgivning bedrivit kreditgivning utanför bankens verksamhetsområde. Enligt bankens reglemente var bankens verksamhetsområde tre mindre kommuner i landsorten. Långivning hade trots detta bedrivits utanför området och till och med utanför landets gränser. Trots kritik från inspektionen fortsatte banken sin kreditgivning utanför verksamhetsområdet: Exempelvis beviljades en ny kredit om 32 miljoner kronor utanför landet knappt en månad efter ett av inspektionens flera påtalanden. Inspektionen anmärkte också på att banken brustit i sin beredning och uppföljning av kreditengagemang. Vid en samlad bedömning fann Finansinspektionen att bankens kreditgivning, kredithantering och uppföljning inte uppfyllt de krav på säkerhet och sundhet i rörelsen som måste ställas. Detta föranledde inspektionen att, med stöd av dåvarande lagstiftning, uttala en erinran. Dessutom förelades banken, med hänsyn till den risksituation banken enligt inspektionen befann sig i, att snarast anlita en revisionsbyrå för att verkställa en analys av de administrativa och kommersiella risker som kunde föreligga i bankens kreditportfölj. En redovisning av revisionsbyråns rapport skulle tillställas banken senast tre månader efter beslutet, som fattades av Finansinspektionens styrelse. Noteras kan att inspektionen drygt två och ett halvt år före beslutet i skrivelse till banken kritiserat kreditgivningen av objekt belägna utanför bankens  verksamhets-område. Redan då var det bankens stora enhandsengagemang i utländska objekt som inspektionen kritiserade. 2.14 Finansinspektionen uttalade allvarlig kritik mot ett hypoteksinstitut för det sätt på vilket kreditgivning skett. De allvarligaste bristerna var att lånet hade utbetalats utan att föreskriven säkerhet i form av ansökan om pantbrev funnits och vidare att en förening felaktigt hade accepterats som borgensman trots att föreningen inte fanns upptagen i koncernledningens förteckning över vilka som generellt kunde godkännas av institutet som borgensman. I inspektionens beslut konstaterades att ansvariga chefstjänstemän lämnat sina anställningar. 2.15  Ett aktiebolag erhöll tillstånd att bedriva värdepappersrörelse. Bolagets aktiekapital uppgick till en början till 500 000 kr och enligt tillståndet skulle det höjas till minimigränsen en miljon kronor senast fem månader senare. Bolaget ägdes av två personer och enligt ansökan om tillstånd skulle ingen handel bedrivas för egen räkning utan det skulle endast vara frågan om förmedling av kontakt mellan köpare och säljare av finansiella instrument. Någon kreditgivning till kunder var därför inte aktuell. I samband med att tillstånd beviljades lovade bolaget att avveckling skulle ske av bolagets egen depå hos annat institut. Vidare förutsatte tillståndet att ägarna och de anställda endast skulle göra egna affärer av långsiktig natur. Vid ett rutinbesök drygt tre månader efter det att tillstånd beviljats fann inspektionen att bolagets egenhandel med värdepappper varit mycket omfattande och att bolaget för denna handel haft mycket stora krediter. Inspektionen fann också att ägarna och de anställda gjort omfattande korta affärer för egen räkning. Dessa förhållanden föranledde inspektionen att kalla företrädare för bolaget till ett möte. Mötet hölls fyra dagar efter rutinbesöket hos bolaget. Vid mötet uttalade inspektionen kritik mot att handel för annans räkning bedrevs trots att tillstånd härför saknades och att såväl ägarna som anställda bedrev en omfattande handel för egen räkning. Av den efterföljande skriftväxlingen mellan inspektionen och bolaget framkom att bolaget hade en annan uppfattning än inspektionen och hävdade att någon kommissionshandel inte hade bedrivits och inte heller att krediter lämnats till kunder. Finansinspektionens styrelse meddelade beslut i ärendet tre veckor efter det första rutinbesöket hos bolaget och återkallade bolagets tillstånd enligt värdepappersrörelselagen och förbjöd bolaget vid vite om 500 000 kr att fortsätta verksamheten. I den samlade bedömningen inspektionen gjorde antecknades bl. a. att bolaget under hela den tid bolaget haft tillstånd systematiskt och på ett anmärkningsvärt sätt överträtt lagen om värdepappersrörelse och de föreskrifter inspektionen meddelat med stöd av lagen. Vidare anfördes att den verksamhet bolaget bedrivit enligt föreskrifter krävt ett aktiekapital som lägst skulle ha varit tio gånger så stort som det aktiekapital bolaget hade och härtill kommer att kontrollen av de anställdas egna affärer varit helt obefintlig. Inspektionen avslutade med att konstatera att de överträdelser bolaget gjort sig skyldig till varit av så allvarlig natur och inneburit ett så uppenbart åsidosättande av de grundläggade regler som gäller för bolagets verksamhet att det inte varit tillräckligt att meddela bolaget en varning. 2.16 Finansinspektionen fann vid en undersökning av en bank att det starkt kunde ifrågasättas om banken vid kreditgivning iakttagit bankrörelselagens regel att kredit får beviljas endast om långivaren på goda grunder kan förväntas fullgöra låneförbindelsen. Vid  undersök-ningen kunde klara brister uppdagas i detta avseende, främst beträff-ande en enskild kredit. Dessutom hade andra krediter beviljats i strid med bankens reglemente utanför verksamhetsområdet. Inspektionen uttalade i en skrivelse fyra månader efter undersökningen att den kreditgivning som varit föremål för särskild granskning inte uppfyllde de krav på sundhet i rörelsen som måste ställas och att banken därför hade att vidkännas kritik härför samt att banken senast inom sex veckor skulle meddela inspektionen vilka åtgärder bankstyrelsen skulle vidtaga i anledning av skrivelsen. 2.17 I samband med flera rutinundersökningar av en bank kom Finansinspektionen att särskilt granska ett av bankens stora och fleråriga engagemang utanför landet. Vid denna undersökning fann inspektionen att någon prövning av kredittagarens återbetalningsförmåga enligt bankrörelselagen inte hade skett. Dessutom uppdagades att stora blancodelar av engagemanget fått leva vidare utan att åtgärder vidtagits samt att banken först i efterhand observerat limitöverdrag med avsevärda belopp utan att formellt beslut förelegat samt att händelsen inte tycks ha resulterat i omedelbara åtgärder. Sin bedömning inleder inspektionen med att anföra att kredittagarens verksamhet präglats av en uttalat hög riskprofil och komplexitet vilket försvårat insyn och bort mana banken till särskild försiktighet t. ex. i form av en ändamålsenlig organisation för att hantera risker, uppföljning och information till ledning och styrelse. Enligt inspektionen brast banken i kredithanteringen genom att löpande i allt väsentligt förlita sig på låntagarens egna uppgifter om nettovärdet av tillgångarna. Banken brast också genom att engagemanget under lång tid exponerade banken mot betydande blancodelar och att banken inte med tillräcklig kraft och snabbhet försäkrat sig om panträtt i egendom. Banken medgav att det fanns brister i hanteringen och i beslutet från inspektionen påtalades att banken under senare år vidtagit flera åtgärder för att förbättra kredithanteringen. Något formellt beslut meddelade inte inspektionen utan nöjde sig med att av bankstyrelsen kräva en utförlig och sammanhållen redovisning av de konkreta åtgärder som vidtagits eller avses bli vidtagna i syfte att bankens bedömning, uppföljning och kontroll av engagemang skall fungera bättre. 2.18 Under två veckor undersökte Finansinspektionen ett värdepappersbolag och fann flera missförhållanden och felaktigheter bl. a. beträffande centrala funktioner som hantering av värdepappersfondernas medel, bolagets valvsfunktioner samt bolagets hantering av vissa kundkonton. Inspektionen riktade allvarlig kritik mot bolaget. När det gällde bolagets funktion som förvaringsinstitut och hantering av värdepappersfondernas medel övervägde inspektionen att återkalla det särskilda tillståndet som givits beträffande denna verksamhet. Bakgrunden var att inspektionen funnit att det förekom en sammanblandning av fondernas och värdepappersbolagets medel, vilket sett mot bakgrund av det skyddsintresse lagstiftningen om värdepappersfonder är ämnat att tillgodose, var mycket allvarligt. När detta uppdagades för bolaget vidtog bolaget omedelbart rättställande åtgärder. Inspektionen övervägde att återkalla det särskilda tillståndet som givits bolaget enligt 6 kap 9 § första stycket lagen om värdepappersrörelse att fungera som förvaringsinstitut och att hantera värdepappersfondernas medel. Inspektionen fann dock att det med hänsyn till vidtagna åtgärder var tillräckligt att meddela bolaget varning. Beslutet fattades av generaldirektören efter hörande av Finansinspektionens styrelse. 2.19 Vid Finansinspektionens undersökning av ett värdepappersbolag upptäcktes att ledande befattningshavare av skattemässiga skäl, dels för att ersätta den högre beskattningen på löner med den lägre realisationsvinstbeskattningen, dels för att betala lägre sociala avgifter utfört s.k. korta värdepappersaffärer såsom substitut för  provisions-utbetalningar. Detta kan enligt inspektionen inge stora betänkligheter vad gäller ledningens vilja och förmåga att på ett långsiktigt sätt bedriva en sund värdepappersrörelse. Inspektionen anförde vidare att ett bolags styrelse och ledning skall tjäna som ett föredöme för anställda och att det är förödande för ett bolags stabilitet och trovärdighet när styrelse och ledning gjort så flagranta avsteg från det grundläggande regelverket som här framkommit. Kritik framfördes också mot att avvikelse förekommit från marknadsmässiga villkor och att det funnits brister i informationsskyldigheten och rutinerna för egna och närståendes värdepappersaffärer. Finansinspektionen övervägde att återkalla tillståndet för handel med finansiella instrument för annans räkning i eget namn. Sedan bolagsstyrelsen vidtagit åtgärder som lett till att konstaterade missförhållanden beträffande provisionsaffärerna neutraliserats ansåg inspektionen det tillräckligt att meddela bolaget varning. Beslutet fattades av generaldirektören efter hörande av styrelsen. 2.20 Sedan Finansinspektionen genom förelägganden, svarsskrivelser och sammanträden kunnat konstatera att ett aktiebolag bedrev yrkesmässig förvaltning av annans finansiella instrument, förelades bolaget att omedelbart upphöra med sin enligt lagen om  värde-pappersrörelse tillståndspliktiga verksamhet. Föreläggandet kombinerades med ett vite om 100 000 kr samt med en anmodan till bolaget att inom två veckor från det att beslutet vunnit laga kraft inkomma med en skriftlig förklaring. Kort därefter meddelade bolaget att ifrågavarande verksamhet hade upphört. 2.21 Sedan Finansinspektionen begärt information om en verksamhet hos ett försäkringsbolag framkom följande. Försäkringsbolagets kreditförsäkringsverksamhet uppvisade betydande förluster och vid en internrevision framkom allvarliga brister i hanteringen av denna verksamhet. Bolagets styrelse hade inte fattat något beslut om riktlinjer för verksamheten och det förelåg brister i beslutsdokumentationen och i den interna hanteringen. Försäkringsbolaget stoppade all nyteckning av kreditförsäkringar för att minska förlusterna och inledde ett omfattande åtgärdsprogram. Detta skedde i samråd med inspektionen. Sex månader efter den första redogörelsen meddelade inspektionen bolaget en erinran enligt försäkringsrörelselagen. I beslutet anmärkte inspektionen att styrelsen inte uppfyllt de krav på ledning av bolagets organisation och förvaltning som försäkringsrörelselagen föreskriver men att inspektionen begränsade sig till att meddela en erinran mot bakgrund av att bolagsledningen insett de problemen och agerat därefter. Detta beslut fattades av Finansinspektionens styrelse. 2.22 Ett försäkringsaktiebolags kreditförsäkringsverksamhet uppvisade stora förluster och Finansinspektionen undersökte därför verksamheten. Vid undersökningen framkom betydande brister i bolagets kreditförsäkringsverksamhet. Brister noterades beträffande den allmänna ordningen i försäkringshanteringen, organisationen i stort av verksamheten samt dokumentationen av de bedömningar som legat till grund för bolagets accept av försäkringar i vissa fall. I ett fall hade inte återförsäkringsavtäckning ordnats vilket innebar att bolaget drabbades av en särskild skattebelastning. Bolaget instämde i den kritik som inspektionen riktade och innan beslut meddelades hade bolaget vidtagit personförändringar samt påbörjat andra åtgärder för att förbättra verksamhetens administration. Finansinspektionen fann i sin bedömning att bolagets förluster ökat på grund av bristande ordning och organisation samt att bolaget i strid med bestämmelserna i bolagsordningen om maximalt självbehåll inte ordnat tillräckligt återförsäkringsskydd. Bristerna var så omfattande att inspektionen uttalade allvarlig kritik och övervägde att utfärda ett föreläggande enligt försäkringsrörelselagen, i synnerhet då bolaget överträtt bolagsordningen. Med hänsyn till de rättställande åtgärder som vidtagits så fort bristerna blev kända för bolaget, begränsade inspektionen sig till att meddela bolaget en erinran enligt försäkringsrörelselagen. 2.23 Vid en inspektion av ett försäkringsbolag framkom att bolaget genomfört en kraftig premiesänkning som föranledde inspektionen att kräva en redogörelse för de beräkningar, kalkyler och bedömningar som legat till grund för premiesättningen samt för hur den i försäkringsrörelselagen intagna skälighetsprincipen beaktats vid premiesättningen. Av bolagets svarsskrivelse fann inspektionen att bolaget av konkurrensskäl genomfört premiesättningar inom ett geografiskt område utan att bolaget kunnat visa att kostnader för försäkringsskyddet skulle vara lägre där än inom övriga delar av verksamhetsområdet. Finansinspektionen konstaterade att bolaget därför handlat i strid mot den i lagen angivna skälighetsprincipen och förelade bolaget att vidta sådana åtgärder beträffande premiesättningen att det redovisade kravet på skälighet efterlevs. Beslutet fattades av generaldirektören. 2.24 Försäkringsbolags skyldighet att lämna vissa redogörelser till Finansinspektionen aktualiserades när ett bolag misskötte rapporteringen i sådan omfattning att inspektionen tvingades förelägga bolagets styrelse att inkomma med en redogörelse för föregående räkenskapsår senast inom tre veckor. Drygt två månader efter det att föreläggandet meddelades företog inspektionen en undersökning av bolaget. Då konstaterades att styrelsen ännu inte behandlat föreläggandet och en påminnelse skickades till bolaget. Trots detta dröjde det ytterligare en månad innan bolagets styrelse tog upp frågan från inspektionen angående den bristfälliga rapporteringen. I sin bedömning anförde  inspek-tionen att detta förhållande var mycket anmärkningsvärt samt att styrelsen genom bristfällig organisation av verksamheten brustit i sina skyldigheter enligt försäkringsrörelselagen. Finansinspektionens beslut innebar dels ett föreläggande för bolaget att vidtaga åtgärder avseende de administrativa rutinerna, dels en anmälan till regeringen om bolagets försummelse. Beslutet fattades av generaldirektören efter hörande av Finansinspektionens styrelse. 2.25 Ett försäkringsbolag som på fråga från Finansinspektionen medgav att bolaget inte avvaktat ett beslut om dispens att bedriva viss försäkringsverksamhet innan verksamheten påbörjades meddelades en erinran av inspektionen. 2.26 Separationsprincipen i försäkringsrörelselagen, som innebär att ett skadeförsäkringsbolag saknar legala möjligheter att meddela livförsäkring, överskreds av ett försäkringsbolag i samband med att ett sakförsäkringsbolag tecknande ett gruppförsäkringsavtal med livmoment. Finansinspektionen anmärkte i sitt beslut att det var synnerligen anmärkningsvärt att ett här i landet koncessionerat skadeförsäkringsbolag inte bedrev verksamhet inom ramen för koncessionen utan anskaffade försäkringar inom ett område där legala förutsättningar saknades för bolaget. Bolaget kunde därför inte undgå allvarlig kritik och styrelsen förelades att tillse att erforderliga åtgärder vidtogs i fråga om nödvändiga instruktioner och kontroll innan nya gruppförsäkringsavtal ingicks. 2.27 Vid en undersökning av en försäkringmäklare framkom så allvarliga brister att Finansinspektionen återkallade mäklarens tillstånd och vid vite om 100 000 kr förelade denne att upphöra med verksamheten. Det allvarligaste var bristande redovisning och hantering av klientmedel där till en början klientmedelskonto saknades innebärande en sammanblandning av medel så att klientmedel till och med kunnat användas i driften av bolaget. I denna del som innefattade misstanke om brott mot bokföringslagen överlämnade Finansinspektionen ärendet till polismyndigheten för särskild utredning. 2.28 Finansinspektionen genomförde en platsundersökning hos ett försäkringsbolag. Härvid framkom att verkställande direktören endast muntligen redovisade för styrelsen resultat och positioner i derivatinstrument, att bolaget med verkställande direktören och skadechefens godkännande lagt upp en fiktiv skada för att skapa en extra reserv, att attestbelopp vid skadeutbetalningarna ofta överskreds och att kapitalplaceringsverksamheten hade omfattande brister främst beträffande internkontrollen. Finansinspektionen utfärdade ett formellt föreläggande för bolaget att vidta fem konkreta åtgärder för att komma till rätta med de påtalade bristerna. Föreläggandet beslutades av en enhetschef. Beslutet överklagades till regeringen och överklagandet vann i allt väsentligt framgång. Regeringen ändrade föreläggandet i samtliga fem avsnitt. I två av dessa undanröjdes föreläggandet om åtgärder och i stället ansåg regeringen att det var tillräckligt med en erinran. I övrigt undanröjdes inspektionens beslut med motiveringen att det i de tre andra situationerna hade varit tillräckligt med ett formlöst påpekande eftersom den utredning inspektionen hänvisat till var så bristfällig att det inte kunde anses klarlagt att påtalade bristfälligheter förelåg. 2.29 Finansinspektionens styrelse meddelade ett försäkringsbolag och dess styrelse en allvarlig erinran sedan inspektionen konstaterat att någon annan sanktionsmöjlighet inte återstod eftersom försäkringsbolaget försatts i konkurs. Beslutet överklagades till regeringen som inledningsvis klargjorde att de möjligheter som stod Finansinspektionen till buds för att komma tillrätta med missförhållanden i ett försäkringsbolag var att meddela erinringar eller att förelägga bolaget eller styrelsen att vidta erforderliga åtgärder varvid erinran skall användas i lindrigare fall och ett föreläggande var förbehållet allvarligare missförhållanden. Regeringen anförde vidare att eftersom bolaget var försatt i konkurs så var det inte möjligt för bolaget att vidta någon rättelse men att som Finansinspektionen gjort, försöka komma till rätta med missförhållandet genom att kvalificera en erinran som allvarlig, inte var förenligt med syftet med en erinran, nämligen att åstadkomma rättelse i lindrigare fall. Regeringen undanröjde därför Finansinspektionens beslut om erinran. 2.30 En enhetschef på Finansinspektionen meddelade ett föreläggande för en privatperson med enskild firma att vid vite om 100 000 kr omgående upphöra med att bedriva verksamhet som fordrar tillstånd enligt lagen om värdepappersrörelse. Beslutet överklagades till kammarrätten som undanröjde beslutet och anförde att det inte uppfyllde de krav på precision som gäller för ett vitesföreläggande. Av domstolens skäl framgår bland annat att föreläggandet inte tog sikte på någon bestämd verksamhet och att det var tidsmässigt obestämt. 2.31  Ett försäkringsbolag upplyste Finansinspektionen om att bolaget, tillsammans med andra bolag i samma koncern, ägde mer än fem procent av rösterna i ett aktiebolag och att detta kunde anses strida mot den s.k. femprocentsregeln i 7 kap 17 § försäkringsrörelselagen. Där föreskrivs att ett försäkringsbolag inte utan Finansinspektionens medgivande får äga större andel av aktierna i ett aktiebolag än som svarar mot ett röstetal om högst fem procent av röstetalet för samtliga aktier. På förfrågan från Finansinspektionen anförde försäkringsbolaget att det enligt bolagets uppfattning inte längre förlåg någon formell skyldighet att ansöka om inspektionens medgivande eftersom den s.k. femprocentsregeln stred mot bestämmelserna i två av EG:s försäkrings-direktiv. Bolaget hävdade att direktiven med all sannolikhet torde ha s.k. direkt effekt i medlemsländerna innebärande att bolaget kunde åberopa sig direkt på EG-rättens regler i stället för på nationella rättsregler. Enligt bolaget ägde således bestämmelserna i EG-direktiven företräde framför försäkringsrörelselagens femprocentsregel och därför förelåg ingen skyldighet för bolaget att ansöka om Finansinspektionens medgivande. I sin bedömning konstaterade Finansinspektionen att ett EG-direktiv enligt huvudregeln inte har någon direkt effekt men att så ändock kan vara fallet om tre förutsättningar är uppfyllda nämligen 1) att den tidsfrist inom vilket direktivet skall vara genomfört har löpt ut, 2) att det rör sig om en direktivregel av vertikal karaktär som ger privata rättssubjekt rättigheter mot staten och 3) att regeln i fråga är ovillkorlig och tillräckligt klar och entydig. Finansinspektionen fann att de två första förutsättningarna var uppfyllda för att direktivet skulle anses ha direkt effekt. Däremot ansåg inspektionen med hänvisning till olika uttalanden i andra lagstiftningsarbeten, att direktiven inte var så klart och entydigt formulerade att de skulle kunna ha direkt effekt. Mot den bakgrunden fann Finansinspektionen att det inte kunde hävdas att femprocentsregeln skulle strida mot direktivbestämmelserna och förelade därför försäkringsbolaget i beslut att senast viss dag nedbringa aktieinnehavet till högst fem procent av röstetalet. Försäkringsbolaget överklagade beslutet till regeringen som på andra grunder avslog överklagandet. Regeringen fann att EG-direktiven hade direkt effekt men att den nationella s.k. femprocentsregeln inte var oförenlig med direktiven eftersom dessa främst syftade till att förhindra nationella regler som ålägger eller förbjuder försäkringsbolag att investera medlen i vissa tillgångsslag och inte hindrade en medlemstat att fastställa regler som syftar till att begränsa försäkringsföretags ägarinflytande i andra företag. Det sagda innebar att regeringen lämnade överklagandet utan bifall och att försäkringsbolaget var skyldig att följa femprocentsregeln och nedbringa aktieinnehavet. 2.32  Ett försäkringsbolag beslutade erbjuda sina anställda räntefria lån för förvärv av aktier i bolaget. Trots att inspektionen lät bolaget förstå att inspektionen motsatte sig konstruktionen med hänvisning till att de räntefria lånen inte överensstämde med en sund utveckling av försäkringsväsendet, beslutade bolaget att erbjudandet skulle genomföras. Härefter meddelade inspektionen bolaget ett formellt beslut om föreläggande för bolagsstyrelsen att inte verkställa beslutet eftersom det inte ansågs förenligt med sundhetskravet i försäkringsrörelselagen att till de anställda lämna räntefria lån i enlighet med styrelsens beslut. Försäkringsbolaget överklagade inspektionens beslut till regeringen. Bolaget hävdade att försäkringsrörelselagen inte inskränkte möjligheten att lämna lån till aktieköp i det egna bolaget och vidare att inspektionen saknat laga grund att meddela ett föreläggande att inte verkställa beslutet om de räntefria lånen. Regeringen delade inspektionens uppfattning att det inte är förenligt med det i lagen inskrivna sundhetskravet att bolaget till anställda lämnade aktuella låneförmåner. Däremot ansåg regeringen att ett verkställighetsförbud från inspektionen måste föregås av en formell erinran till bolaget och att denna erinran inte fått avsedd effekt. Eftersom inspektionen inte hade tillställt bolaget någon sådan formell erinran före beslutet, upphävde regeringen inspektionens verkställighetsförbud och meddelade i stället bolaget en erinran mot att bolagsstyrelsens beslut skulle verkställas. Härefter ansökte försäkringbolaget hos regeringsrätten om rättsprövning av regeringens (finansdepartementets) beslut om erinran enligt försäkringsrörelselagen. Bolaget anförde såväl formella som sakliga skäl mot beslutet och begärde att regeringsrätten skulle upphäva regeringens beslut. Som formella skäl angav bolaget att regeringens beslut stred mot instansordningen och att regeringen inte hade möjlighet att ersätta inspektionens verkställighetsförbud med en erinran, att erinran över huvud taget inte kan meddelas av regeringen utan är förebehållet inspektionen som tillsynsmyndighet samt att erinran inte får meddelas beträffande åtgärd som ännu inte vidtagits. I sakligt hänseende påstod bolaget bl. a. att det i försäkringsrörelselagen inte finns regler som hindrar ett försäkringsbolag att ge räntefria lån till sina anställda för köp av aktier i det egna bolaget. Regeringsrätten konstaterar i sitt beslut att inspektionen enligt försäkringsrörelselagen skall verka för en sund utveckling av försäkringsväsendet samt att det finns tre former för inspektionen att ingripa mot ett försäkringsbolag (erinran, föreläggande och förverkande av koncession) och att dessa former kräver att anmärkning i något avseende kan riktas mot bolagets verksamhet. Regeringsrätten ansåg inte att de formella invändningar bolaget anfört kunde ligga till grund för ett upphävande av regeringens beslut om erinran. Däremot motiverade regeringsrätten sitt ställningstagande i fråga om de sakliga skälen relativt ingående eftersom finansdepartementet och regeringen utan närmare motivering hävdat att den räntefrihet som bolaget erbjöd de anställda inte kunde anses förenlig med försäkringsrörelselagens sundhetskrav. Här fann regeringsrätten inledningsvis att försäkringsrörelselagen inte innehåller något uttryckligt förbud för försäkringsbolag att lämna lån till sina anställda på förmånliga villkor och att någon direkt avvikelse från lagen därför inte hade förekommit. Vidare konstaterades att en utlåning till anställda ändå kan strida mot sundhetskravet om verksamheten kommer i strid med de grundläggande kraven på soliditet och skälighet som försäkringsrörelselagen ställer upp. Regeringsrätten fann i sin prövning att den aktuella långivningen inte stred mot skälighets- eller soliditetsprincipen eftersom den i praktiken inte hade någon betydelse för bolagets soliditet. Vad som återstod att pröva var frågan om det s.k. sundhetskravet hade någon betydelse utöver vad som kunde anses följa av de två principerna. Regeringsrätten anmärkte att sundhetskriteriet inte införts som en allmän regel i lagen och att betydelsen av "en sund utveckling av försäkringsväsendet" inte närmare hade belysts av lagstiftaren. Dock ansåg regeringsrätten att om inte de grundläggande elementen i en sund utveckling av försäkringsväsendet, dvs. kraven på soliditet och skälighet, uppfylls bör givetvis detta kunna läggas till grund för ingripanden från inspektionens sida enligt försäkringsrörelselagen. Om även andra krav av sådan dignitet omfattas av sundhetskriterier framgår enligt regeringsrätten inte av lagen. Regeringsrätten upphävde regeringens beslut om erinran och avslutade beslutet med följande skäl: "Under alla förhållanden bör emellertid en allmän hänvisning till sundhetskravet inte få utgöra ensam grund när det gäller åtgärder av så ingripande natur som en erinran eller ett föreläggande enligt 19 kap 11 § försäkringsrörelselagen. Konkreta brister, av rättslig eller annan natur, måste vara en förutsättning för sådana åtgärder. Vad som förekommit i ärendet ger inte vid handen att det förelegat någon sådan särskild omständighet som skulle kunna föranleda ett ingripande mot bolaget med tillämpning av paragrafens första eller andra stycke. Den avgörande grunden för regeringens beslut att meddela bolaget en erinran har varit att bolagets lånebeslut inte varit "förenligt med det i försäkringsrörelselagen inskrivna sundhetskravet" och att detta beslut därför inte borde verkställas. Som framgår av vad ovan anförts har denna bedömning medfört att regeringens beslut om erinran mot bolaget strider mot 19 kap 11 § försäkringsrörelselagen".</p>
<p>Vid en genomgång av ovanstående ärenden framkommer att institut så gott som uteslutande vidtagit rättelse sedan Finansinspektionen framfört kritik formellt genom skrivelser, påpekanden, förelägganden eller beslut. Med beaktande av att Finansinspektionen dessutom för institut i stor omfattning påtalar behov av förändringar i samband med diskussioner och samtal finns det anledning att konstatera att inspektionens uppfattningar och kritik sällan ifrågasätts utan föranleder så gott som uteslutande att institut omedelbart vidtar rättställande åtgärder. Av sammanställningen kan skönjas en viss olikhet mellan å ena sidan bank och andra kreditinstitut och å andra sidan värdepappersinstitut och försäkringsbolag. Kreditinstitut synes vara mer lyhörda för påpekanden och kritik från inspektionen än de senare. Det finns endast ett fåtal fall där inspektionens beslut har överklagats. Överklagandena har dock ofta vunnit framgång. Två vitesföreläggande har överklagats och upphävts av kammarrätten på grund av att de inte tagit sikte på någon bestämd verksamhet och varit tidsmässigt obestämd, (2.12 och 2.30). I ett fall har inspektionen meddelat ett bolag en s.k. allvarlig erinran med hän-visning till att det i lagstiftningen inte fanns någon annan sanktionsmöjlighet eftersom bolaget försatts i konkurs. Detta beslut har undanröjts av regeringen som fann att det saknades laga stöd för nämnda åtgärd, (2.29). Det principiellt mest intressanta avgörandet är regeringsrättens rättsprövning av regeringens beslut om en erinran mot ett försäkringsbolag, (2.32). Regeringens beslut hade föregåtts av ett överklagande av Finansinspektionens beslut om ett föreläggande till bolaget att inte verkställa ett beslut om räntefria lån till anställda med hänvisning till sundhetskravet i försäkringsrörelselagen. Med undantag av dessa för instituten så framgångsrika överklaganden kan konstateras att Finansinspektionen haft laga stöd för vidtagna ingripanden och sanktioner.</p>
<h2>Andra tillsynsmyndigheters sanktions- och ingripandemöjligheter Norge</h2>
<p>I Norge är det Kredittilsynet som ansvarar för tillsynen av samtliga institut på kredit-, värdepappers- och försäkringsmarknaden. Kredittilsynet är en självständig myndighet i nära samarbete med Norges centralbank. Verksamheten regleras främst i kredittillsynslagen. Härutöver finns särskilda verksamhetslagar för ettvart av de olika institut-kategorierna. Även i dessa lagar finns bestämmelser om att instituten står under tillsyn av Kredittilsynet och att de är skyldiga att tillhandahålla den information som Tilsynet efterfrågar. Det kan tilläggas att det som regel finns straffbestämmelser i dessa lagar. I kredittillsynslagen anges uttryckligen att</p>
<p>Tilsynet skall kontrollera att institutens verksamhet följer lagar och förordningar samt bedrivs på ett betryggande sätt och i överensstämmelse med det tillstånd som givits. Tilsynet skall också granska räkenskaperna och statistik samt genomföra inspektioner. Om den upplysningsplikt som varje institut har till Tilsynet inte uppfylls kan Tilsynet förelägga till och med en enskild tjänsteman på ett institut eller institutets revisor att lämna de upplysningar som krävs. För det fall Tilsynet valt att på detta sätt rikta sig mot en anställd skall institutet få särskild information om föreläggandet. Tilsynet har i kredittilsynslagen erhållit rätt att i tio fall utfärda ett föreläggande till institut under tillsyn. Det är fråga om normal tillsynsverksamhet rörande upplysningar, räkenskaper, efterlevnaden av föreskrifter och råd m m. Särskilt kan dock nämnas att Tilsynet kan förelägga ett institut dels att höja sitt aktiekapital så det överstiger det i lagen föreskrivna minimikravet, dels att förelägga ett institut att minska ett enhandskreditengagemang så det understiger det i lagen gällande maximikravet. Tilsynet kan också förelägga ett institut att ändra sammansättningen på ett instituts kontrollkommitté. Vidare har Kredittilsynet rätt att sammankalla styrelse, kontrollkommitté, bolagsstämma eller motsvarande organ och vid dess sammanträden presentera förslag. Tilsynet har dock inte rätt att delta i besluten. Som ett led i tillsynsverksamheten kan Kredittilsynet kräva bevisupptagning i domstol enligt de bestämmelser som gäller för tvistemål. När Kredittilsynet misstänker att det förekommit lagöverträdelser i form av t. ex. ekonomisk brottslighet eller miljöbrott skall Tilsynet meddela andra offentliga myndigheter såsom exempelvis polisen. I kredittilsynslagen finns en straffbestämmelse och den riktar sig mot enskilda tjänstmän som arbetar i finansinstitut. Om en sådan person med uppsåt eller av oaktsamhet gör sig skyldig till brott skall denne dömas till böter eller fängelse. Slutligen finns en särskild bestämmelse för det fall ett institut inte efterkommer ett föreläggande som Tilsynet meddelat. Då kan nämligen det departement, som i sista hand ansvarar för tillsynen, förelägga de personer eller det institut eller den koncern där institutet ingår, som skall uppfylla föreläggandet, att betala ett vite med ett visst belopp per dag fram till dess föreläggandet uppfyllts.</p>
<h2>Finland</h2>
<p>Tillsynen över finansmarknaden och dem som är verksamma på den utövas av Finansinspektionen vid Finlands Bank. Inspektionens verksamhet regleras huvudsakligen i lagen om Finansinspektionen. Tillsynsbefogenheterna finns i 3 kap och inleds med inspektionens rätt att samman kalla och närvara vid ett tillsynsobjekts styrelsemöte eller vid annat sammanträde där beslutanderätt utövas eller där förvaltningen handhas. Denna sammankallande- och närvaranderätt tillkommer en företrädare för Finansinspektionen. Denne äger yttra sig på mötena och få sin uppfattning antecknad till protokollet. I lagen finns sedvanliga möjligheter för inspektionen att få tillgång till granskningsuppgifter från instituten. Finansinspektionen har två möjligheter att utse särskilda personer att delta i tillsynsarbetet. Inspektionen kan utse en eller flera inspektörer att utföra en särskild granskning av ett tillsynsobjekts verksamhet. De utsedda inspektörerna har långtgående befogenheter. Om det i skötseln av ett tillsynsobjekts verksamhet förekommit oskicklighet, oaktsamhet eller missbruk kan inspektionen dessutom tillsätta ett ombud att övervaka institutets verksamhet. Vidare kan inspektionen förbjuda verkställighet av ett instituts beslut eller åtgärd om detta står i strid med lag, föreskrifter eller bolagsordningen. För det fall ett beslut redan verkställts kan inspektionen i stället förelägga institutet att vidta åtgärder för återkallande av verkställigheten eller rättelseåtgärder. Den mest ingripande åtgärden Finansinspektionen har till sitt förfogande är att återkalla meddelat tillstånd eller göra framställning härom till finansministeriet om det är ministeriet och inte inspektionen som beviljat tillståndet. Återkallande av tillstånd förutsätter att tillsynsobjektet har väsentligt brutit mot villkoren i tillståndet eller att de omständigheter under vilka tillståndet beviljades väsentligt har förändrats. Om inspektionen eller i förekommande fall finansministeriet bedömer att det är tillräckligt kan i stället för ett återkallande av beviljat tillstånd, villkoren i ett instituts tillstånd ändras. I lagen finns också ett särskilt stadgande om rätt för inspektionen att förena sina beslut och föreläggande med vite samt att dessutom döma ut vitet. I de särskilda lagar där verksamhetsreglerna för olika institut finns hänvisas till lagen om Finansinspektionen och i dessa lagar finns också särskilda bestämmelser rörande straff och vite.</p>
<h2>Danmark</h2>
<p>I Danmark är det Finanstilsynet som har huvudansvaret för tillsynen av bankerna, andra kreditinstitut, värdepappershandeln och försäkringsbolagens verksamhet. Bestämmelserna som reglerar Finanstilsynets rätt att ingripa mot institut under tillsyn finns i flera lagar men reglerna är i allt väsentligt enhetliga och likalydande. Det är Finanstilsynet som beviljar tillstånd att driva de olika verksamheterna och som i flertalet fall också kan återkalla tillstånd. Tilsynet övervakar att instituten följer lagar och förordningar. Detta sker främst genom löpande redovisning från instituten själva men även genom i lag föreskrivna inspektioner. Reglerna beträffande dessa är förhållandevis detaljerade. Bland annat föreskrivs i lagen såvitt avser tillsyn av banker, att varje inspektion skall avslutas med ett möte mellan Tilsynet och institutets styrelse, direktion och revisorer. På mötet skall Tilsynet meddela vilka iakttagelser som inspektionen gjort och vilka åtgärder som Tilsynet kräver av institutet. Dessutom skall Tilsynet tillställa institutet en skriftlig rapport över inspektionen. Institut har en generell skyldighet att tillhandahålla Tilsynet den information och de uppgifter som Tilsynet begär. Det kan vara alltifrån statistiska uppgifter till krav på att institutet skall upprätta och presentera en ekonomisk redogörelse över hela sin verksamheten med en prognos över den framtida utvecklingen av verksamheten. Finanstilsynet har rätt att offentliggöra vad som framkommit vid en inspektion men institutet kan kräva att vissa s.k. företagsangelägenheter inte offentliggörs. Om ett institut underlåter att följa lagbestämmelser eller förelägganden av Tilsynet, kan institutet åläggas att betala böter antingen per dag eller per vecka fram till dess att rättelse vidtagits. Denna sanktion kan Tilsynet använda till och med mot ett institut som inte inom rätt tid inkommer med redovisning av statistiska uppgifter. Finanstilsynet kan återkalla ett meddelat tillstånd om verksamheten inte påbörjas inom tolv månader efter det att beslut om tillstånd meddelats eller om verksamheten inte bedrivits under sex månader. Vidare kan tillstånd återkallas om ett institut gör sig skyldig till grov överträdelse av lag eller förordning. Om det skulle visa sig att en styrelseledamot eller en medlem i institutets direktion inte har tillräcklig erfarenhet att ta ansvar för att driva verksamheten, eller om denne dömts för brott som skulle kunna påverka förtroendet för intstitutet, så kan Finanstilsynet enligt uttryckliga bestämmelser i lag återkalla tillståndet. Givetvis kan tillstånd också återkallas om ett institut har ekonomiska problem. I stället för att återkalla ett tillstånd på grund av solvensproblem kan Tilsynet besluta om anstånd för viss tid i syfte att bereda institutet möjlighet att åtgärda bristerna. Bestämmelserna rörande tillsynen av försäkringsbolag är som nämnts i allt väsentligt identiska med vad som gäller för andra institut. Däremot har Tilsynet i arbetet med tillsyn över försäkringsbolag hjälp av ett försäkringsråd. Även beträffande försäkringsbolag har Finanstilsynet en möjlighet att återkalla ett tillstånd men dessutom, om det bedöms som tillräckligt, återkalla endast en del av detsamma.</p>
<h2>Tyskland</h2>
<p>I Tyskland ansvarar i första hand Bundesaufsichtsamt für das Kreditwesen, bankinspektionen, för banktillsynen. Detta sker i nära samarbete med den tyska centralbanken, Deutsche Bundesbank. Bankinspektionen är direkt underställd finansdepartementet, vilket också har en relativt stor del i tillsynsarbetet. Tillsynsområdet omfattar samtliga kreditinstitut och aktörer på värdepappersmarknaden. Försäkringstillsynen handhas av Bundesaufsichtsamt für das Versicherungswesen, försäkringsinspektionen, som i allt väsentligt har liknande befogenheter som bankinspektionen. Bankinspektionen utfärdar på sedvanligt sätt som i andra länder föreskrifter och riktlinjer för tillståndspliktig verksamhet. Däremot är inspektionens befogenhet till undersökningsverksamhet ute hos instituten begränsad. I stället anlitas i mycket stor utsträckning externa revisorer. Dessa liksom instituten själva har en omfattande rapporteringsskyldighet till bankinspektionen. Rapporterna granskas ingående av inspektionen och i vissa avseenden även av centralbanken. Bankinspektionen kan återkalla tillstånd att bedriva tillståndspliktig verksamhet under i lag angivna förutsättningar. Trots ett flertal bestämmelser härom ankommer det på inspektionen att utreda och bedöma om en uppkommen situation är tillräckligt allvarlig för att ett tillstånd skall återkallas. De flesta återkallandegrunderna avser ekonomiska bedömningar där inspektionen kan tvingas att på grund av ett instituts ekonomiska bekymmer återkalla tillståndet till skydd för t. ex. insättare. Förrutom ekonomiska överväganden kan även upprepad misskötsamhet i form av bristande inrapportering utgöra grund för återkallande av tillstånd. I stället för att återkalla ett tillstånd kan bankinspektionen under specifika omständigheter kräva att en anställd entledigas från sitt ansvarsområde. Det kan gälla en situation där bankens åtaganden hotas på grund av att den ansvarige vidtagit eller underlåtit att vidta åtgärder. Personen i fråga kan också ha visat sig vara dokumenterat opålitlig eller sakna erforderlig kompetens att ansvara för verksamheten. Det finns till och med bestämmelser som ger inspektionen befogenhet att efter en varning kräva ett entledigande vid bristande administrativa rutiner och trots mot inspektionens förelägganden. Av naturliga skäl är det endast högt uppsatta chefer i ett institut som på detta sätt kan ställas till ansvar och ifrågasättas av bankinspektionen. En begäran från inspektionen i förevarande fall skall ställas till banken som i sin tur har att ta ställning till hur den uppkomna situationen skall lösas med hänsyn till arbetsrättliga frågor och eventuellt anställningsavtal.Ytterligare en möjlighet som bankinspektionen har är att ingripa konkret i bankens verksamhet genom att hindra verkställighet av beslut. Ett beslut av inspektionen kan förenas med vite om högst 100 000 DM. Slutligen kan nämnas att bankinspektionen har andra omfattande befogenheter när ett institut har allvarliga ekonomiska problem. Härvid kan inspektionen ingripa för att säkra tillgångar och hindra ytterligare förluster. Inspektionen kan i samma syfte kräva att vinstutdelning stoppas eller i vart fall begränsas.</p>
<h2>Storbritannien</h2>
<p>I Storbritannien ansvarar en avdelning i centralbanken för banktillsynen och tillsynen över försäkringsbolagen åligger i första hand en avdelning i handels- och industridepartementet. Departementet har också det formella tillsynsansvaret över värdepappersmarknaden även om detta i praktiken delegerats till en privaträttslig paraplyorganisation med flera s.k. självreglerande organisationer under sig. Tillsynsverksamheten är inriktad på hur institutens verksamhet mer övergripande bedrivs och om den kännetecknas av laglighet och stabilitet. Ingripandemöjligheterna för tillsynsorganen i Stobritannien är i allt väsentligt desamma som i övriga ovan redovisade länder. Tillsynsmyndigheterna utfärdar mer eller mindre generella riktlinjer för olika verksamheter och följer upp efterlevnaden av lagar och riktlinjer främst genom inrapportering från instituten, undersökningar och anlitande av revisorer. Särskiljande för tillsynsverksamheten i Storbritannien är tillsynsorganens regelbundna samtal och diskussioner med ledningen i varje enskilt institut under tillsyn. Vid dessa för kreditinstitut årligen återkommande, och för försäkringbolag något mer sällan förekommande, diskussionerna deltar också externa revisorer. Under ett samtal får tillsynsorganet insyn och viss kontroll över den verksamhet som institutet bedriver men institutets ledning tvingas också att redovisa framtidsplaner och vilka åtgärder som planeras för att komma till rätta med eventuella problem. Tillsynsmyndigheterna har som nämnts sedvanliga sanktionsmöjligheter allt från återkallande av tillstånd till vitesföreläggande av beslut. Vad som kan förtjänas att nämnas är att Bank of England i stället för att återkalla ett tillstånd att driva tillståndspliktig verksamhet kan återkalla endast del av meddelat tillstånd och även för en viss tid. Vidare kan tillsynsorganet givetvis också förelägga institutet att företa viss åtgärd eller stoppa verkställighet av ett beslut men dessutom kräva att en viss cheftjänsteman i ett institut entledigas.</p>
<h2>Förslag till förändringar</h2>
<p>Införandet av nedanstående ändringsförslag bör övervägas av kommittén i samband med arbetet att utforma förslag till förändringar av Finansinspektionens ingripandemöjligheter. Förslagen grundar sig i allt väsentligt på vad som framkommit i avsnittet om tillsynsmyndigheter i andra länder. 1. Reglerna för Finansinspektionens ingripandemöjligheter och sanktioner skall vara enhetliga för samtliga institut under tillsyn dvs. att ett enhetligt sanktionssystem införs med likalydande terminologi i de aktuella lagarna beträffande t. ex. återkallande av tillstånd, varning, erinran, föreläggande att vidtaga åtgärder eller att inte verkställa ett beslut. 2. Bestämmelser som möjliggör att Finansinspektionen i samband med en formell sanktion mot ett institut även skall kunna förklara en person i högsta ledningen eller en styrelseledamot som olämplig för uppdraget. 3. En rätt att utfärda föreläggande att avveckla viss del av en rörelse om grundförutsättningarna för verksamheten hotas (kapitaltäckning, reservsättning, skuldsättning). 4. Utökande möjligheter att anlita den av inspektionen förordnade revisorn samt att vidtaga extra tillsynsinsatser i en verksamhet t. ex. genom anlitande av revisionsföretag och att dessa extra tillsynskostnader skall kunna debiteras det enskilda institutet. 5. Införande av möjligheten att ta ut en administrativ avgift vid uppenbara överträdelser av gällande bestämmelser som snabbt kan rättas till vid upptäckt men som kan återkomma flera gånger utan att inspektionen kan ingripa, såsom exempelvis vid bristande eller försenad rapportering. 6. Av rättssäkerhetsskäl skall Finansinspektionens beslut alltid kunna överklagas.</p>
<h2>Artikel 3 i andra banksamordningsdirektivet Inledning</h2>
<p>I denna bilaga analyseras den närmare innebörden av artikel 3 i andra banksamordningsdirektivet. Enligt huvudregeln i artikel 3 skall medlemsländerna "förbjuda personer eller företag som inte är kreditinstitut att driva rörelse som omfattar inlåning från allmänheten." Kreditinstitut definieras i EG-rätten som företag som från allmänheten tar emot insättningar eller andra återbetalbara medel och beviljar krediter för egen räkning. I Sverige träffas främst banker, kreditmarknadsföretag och värdepappersbolag som tar emot kundmedel av denna definition. Enligt en undantagsregel skall förbudet dock inte gälla "mottagande av insättningar eller andra medel i fall då återbetalningsskyldigheten åvilar en medlemsstat eller dess regionala eller lokala myndigheter eller offentliga internationella organ i vilka en eller flera medlemsstater ingår, inte heller i fall som är särskilt omfattade av nationell lagstiftning eller av regler antagna av gemenskapen, allt under förutsättning att verksamheten är underkastad regler och övervakning till skydd för insättare och investerare."</p>
<p>Här bör erinras om att de enda officiella motiv som finns till EGlagstiftningen är de relativt kortfattade och allmänt hållna ingresser som vanligen inleder varje förordning eller direktiv. Andra dokument eller uttalanden från kommissionen eller ministerrådet som tillkommer i samband med ny reglering kan, under förutsättning att de är offentliga, ge ledning för hur en viss bestämmelse skall tolkas. Från EG-rättslig synpunkt finns det i och för sig inte något som hindrar att det i en svensk proposition eller ett utskottsbetänkande ges vägledning om hur en viss införlivad direktivbestämmelse skall tillämpas. Ett motivuttalande av detta slag får emellertid aldrig göra anspråk på att utgöra ett auktoritativt besked om de införlivade bestämmelsernas rätta tolkning utan bör snarast ses som ett på fakta och erfarenhet grundat övervägande om hur frågan kan komma att bli bedömd av i sista hand EG-domstolen.   Analysen av artikel 3 bör läsas med detta i åtanke.</p>
<h2>Vilken verksamhet skall regleras enligt artikel 3?</h2>
<p>Enligt huvudregeln i artikel 3 är det förbjudet för andra än kreditinstitut att driva rörelse som omfattar inlåning från allmänheten . Enligt undantaget är det möjligt att låta andra än kreditinstitut ta emot insättningar  och andra medel  under förutsättning att verksamheten omfattas av vissa regler. Ordalydelsen i den svenska versionen av direktivet ger intryck av att en innehållsmässig skillnad är avsedd mellan huvudregeln och undantaget. I definitionen av kreditinstitut ingår ledet "från allmänheten ta emot insättningar eller andra återbetalbara medel". Vid en jämförelse med de engelska och franska versionerna av banksamordningsdirektiven framgår att lydelserna av definitionen av kreditinstitut samt huvudregeln och undantaget i artikel 3 är identiska. Detta tyder på att de skilda uttryckssätten i den svenska versionen inte är avsedda att innebära en innehållsmässig skillnad. Det finns dock anledning att granska de olika uttryckssätten närmare.</p>
<p>Inlåning från allmänheten</p>
<p>Vad innebär då huvudregeln, förbud för andra än kreditinstitut att driva rörelse som omfattar inlåning från allmänheten ? Bortsett från direktivtexten saknas egentliga tolkningsdata. I den engelska versionen av artikel 3 motsvaras huvudregelns uttryck "inlåning från allmänheten" av "deposits and repayable funds". I den franska versionen motsvaras samma begrepp av "des dépots ou d'autres fonds remboursables du public". Begreppen definieras inte i banksamordningsdirektiven. I direktivet om insättningsgaranti, som antogs efter det andra banksamordningsdirektivet, finns dock en definition av "deposits" (dépots) . Detta är en legaldefinition som kan antas vara specifikt utformad för tillämpningen av direktivet om insättningsgaranti. Det torde därför inte vara möjligt att dra den slutsatsen att innebörden av "deposit" är exakt densamma i banksamordningsdirektiven. Viss ledning för tolkningen av "deposit" i artikel 3 torde dock definitionen i insättningsgarantidirektivet ha.</p>
<p>I den svenska versionen av direktivet om insättningsgaranti motsvaras begreppet "deposits" av "insättning" och definieras som "ett tillgodohavande i form av inlåning eller som ett tillfälligt led i normala banktransaktioner och som ett kreditinstitut måste betala tillbaka enligt de lagliga och avtalsmässiga villkor som är tillämpliga, och alla fordringar i form av värdepapper som har ställts ut av kreditinstitut. – Andelar i brittiska och irländska "building societies" bortsett från andelar som utgör en form av eget kapital i enlighet med artikel 2, skall anses vara insättningar. – Obligationer som uppfyller villkoren i artikel 22.4 i rådets direktiv 85/611/EEG av den 20 december 1985 om samordning av lagar och andra författningar som avser företag för kollektiva investeringar i överlåtbara värdepapper (fondföretag), skall inte anses vara insättningar."</p>
<p>Till begreppet insättning i direktivet om insättningsgaranti räknas alltså förutom tillgodohavanden på konto, andra tillgodohavanden, alla fordringar i form av värdepapper som har ställts ut av ett kreditinstitut, dvs. såväl skuldebrev som bankcertifikat och andra jämförbara värdepapper. När det gäller värdepapper är det närmast fråga om en cirkeldefinition; kreditinstitut är företag som tar emot insättningar och (vissa) insättningar är värdepapper som har ställts ut av kreditinstitut. Förklaringen till denna definition torde vara att insättningsgarantidirektivet endast gäller för kreditinstitut.</p>
<p>Diskrepansen mellan andra banksamordningsdirektivet och direktivet om insättningsgaranti torde kunna förklaras med bristande precision i språket vid utarbetandet av den svenska versionen av direktiven. Systematiken skulle bli mer logisk om förbudet att ta emot inlåning i artikel 3 i stället tolkas som ett förbud att ta emot insättningar ungefär i den mening som termen används i direktivet om insättningsgaranti. Detta innebär att huvudregeln i artikel 3 har ett vidare tilllämpningsområde än den nuvarande bankrörelsedefinitionen och insättningsbegreppet i lagen om insättningsgaranti .</p>
<p>Andra återbetalbara medel</p>
<p>Som ovan nämnts innehåller huvudregeln i de engelska och franska versionerna av artikel 3 ett förbud för andra än kreditinstitut att ta emot inte enbart "deposits" respektive "dépots" utan också "repayable funds" respektive "autres fonds remboursables" från allmänheten. Det tyder på att även huvudregeln i den svenska versionen skall tolkas som att den omfattar inte bara insättningar utan också andra återbetalbara medel från allmänheten. I den svenska versionen av det första banksamordningsdirektivet motsvaras begreppet "repayable funds" i definitionen av kreditinstitut av begreppet "återbetalbara medel". I ingressen till det första banksamordningsdirektivet anges vad som avses med återbetalbara medel. Där sägs bl.a. att samordningen gäller ". . .alla institut vars verksamhet består i att ta emot återbetalbara medel från allmänheten, antingen genom insättningar eller i annan form, såsom fortlöpande utgivning av obligationer och andra jämförbara värdepapper , (egen kurs.) samt att bevilja. . .". Detta uttryck motsvaras i den engelska versionen av "the continuing issue of bonds and other comparable securities" och i den franska versionen av "que l'émission continue d'obligations et d'autres titres comparables". Vissa typer av obligationer och andra jämförbara värdepapper torde sålunda omfattas av huvudregeln i artikel 3. Uttalanden i en kommentar till EG-rätten, "Banking and EC Law Commentary", tyder också på att dylika obligationer och värdepapper är att betrakta som "repayable funds" .</p>
<p>Det hittills sagda talar för att huvudregeln kan tolkas som ett förbud för andra än kreditinstitut att ta emot insättningar i ungefär samma mening som termen används i direktivet om insättningsgaranti eller andra återbetalbara medel i den mening som preciseras i ingressen till första banksamordningsdirektivet. Genom en sådan tolkning får huvudregeln och undantaget samma innebörd liksom i de engelska och franska versionerna av artikel 3. I avsnitt om utländska rättsordningar framgår att andra medlemsländer i EU tolkat artikel 3 på samma sätt. Det fordras särskild reglering enligt artikel 3 för det fall att andra än kreditinstitut i sin verksamhet tar emot insättningar eller andra återbetalbara medel, med ovan angiven innebörd, från allmänheten. För dessa medel finns alltså inget krav vad gäller uppsägningstidens längd.</p>
<p>Allmänhetsbegreppet</p>
<p>Därmed är frågan vilken innebörd huvudregelns hänvisning till begreppet allmänheten  har. Även beträffande detta begrepp saknas i princip tolkningsdata. I banksamordningsdirektiven förekommer allmänhetsbegreppet i artikel 3 och i definitionen av kreditinstitut. Någon definition av begreppet finns dock inte. I de engelska och franska versionerna av artikel 3 används "the public" respektive "du public". Av den ovan nämnda kommentaren framgår att kreditinstitut eller andra professionella aktörer på den finansiella marknaden inte anses tillhöra kretsen allmänheten.</p>
<p>EG-direktivet av den 17 april 1989 om samordning av kraven på upprättande, granskning och spridning av prospekt som skall offentliggöras när överlåtbara värdepapper erbjuds till allmänheten ( prospektdirektivet , 89/298/EEG) kan också nämnas i detta sammanhang. Prospektdirektivet innehåller bestämmelser om minimikrav för prospekt angående värdepapper som i ett eller flera medlemsländer bjuds ut till allmänheten och som inte redan är officiellt noterade vid en fondbörs. Inte heller prospektdirektivet innehåller någon definition av allmänhetsbegreppet. Däremot anges i direktivet vilka erbjudanden som inte omfattas, bl.a. erbjudanden till "personer inom en begränsad krets". I den engelska versionen av direktivet motsvaras detta uttryck av "a restricted circle of persons".</p>
<p>Osäkerheten kan således sägas vara stor såvitt gäller tolkningen av allmänhetsbegreppet. Visst stöd finns för att en del juridiska personer, kreditinstitut och andra professionella aktörer på den finansiella marknaden, inte tillhör denna krets.</p>
<h2>Vilken lagstiftning krävs enligt artikel 3?</h2>
<p>Som tidigare sagts krävs enligt undantagsregeln i artikel 3 att verksamhet som bedrivs av andra än kreditinstitut och avser mottagande av insättningar eller andra återbetalbara medel från allmänheten skall omfattas av regler och övervakning till skydd för insättare och investerare.</p>
<p>Vad avses då med regler  och övervakning ? I den engelska versionen motsvaras begreppen av "regulations and controls" och i den franska versionen av "des réglementations et controles". Jämförelsen med den engelska och franska ordalydelsen tyder på att det inte är fråga om samma krav på tillsyn som gäller för kreditinstitut.</p>
<p>Regler och övervakning skall vara till skydd  för insättare och investerare. Begreppet skydd motsvaras i den engelska versionen av "protect" och i den franska versionen av "la protection". Enligt insättningsgarantidirektivet (artikel 3) får inget auktoriserat kreditinstitut ta emot insättningar om det inte är anslutet till ett system för garanti av insättningar. Om andra än kreditinstitut tar emot insättningar finns inte motsvarande krav. Enligt förslaget till direktiv om system för ersättning till investerare (artikel 2.1) får ett auktoriserat kreditinstitut eller värdepappersföretag endast bedriva värdepappersrörelse om det är anslutet till ett system för ersättning till investerare (investerarskydd). De angivna reglerna tyder på att reglering enligt artikel 3 i vart fall inte innebär krav på reglering motsvarande insättningsgarantin eller ett system för ersättning till investerare.</p>
<p>Vad som skall förstås med begreppen insättare  och investerare  förklaras inte närmare i banksamordningsdirektiven och ej heller i direktivet om insättningsgaranti. I förslaget till direktiv om system för ersättning till investerare definieras investerare som varje person som har anförtrott ett värdepappersföretag medel eller intrument i samband med en investeringstjänst . I lagen om insättningsgaranti definieras insättare som den som har en insättning i ett institut.</p>
<h2>Artikel 3-reglering i andra EU-länder</h2>
<p>I detta avsnitt redovisas om och under vilka förutsättningar företag som inte är kreditinstitut enligt EG-rätten får ta emot insättningar ("deposits") eller andra återbetalbara medel från allmänheten. Redovisningen avser rättsläget i Danmark, Finland, Grekland, Irland, Italien, Frankrike, Luxemburg, Nederländerna, Portugal, Spanien, Storbritannien, Tyskland och Österrike. Det skall inledningsvis påpekas att det finns en viss osäkerhet om vad respektive land avser med begreppet "deposits".</p>
<p>I samtliga länder utom Finland är det i princip endast företag som är att betrakta som kreditinstitut enligt EG-rätten som får ta emot "deposits" . I Finland är huvudprincipen mer begränsad och innebär att det endast är banker som får ta emot "deposits". Luxemburg och Nederländerna har implementerat artikel 3 i andra banksamordningsdirektivet i sin nationella rättsordning. Båda länderna synes ha tolkat huvudregeln i artikel 3 som ett förbud för andra än kreditinstitut att ta emot dels "deposits", dels "other repayable funds". I Storbritannien har vissa rättssubjekt uttryckligen undantagits från förbudet för andra än kreditinstitut att ta emot "deposits" från allmänheten. I Danmark, Finland och Nederländerna finns undantag från de ovan nämnda huvudprinciperna samt särskild lagstiftning som kan antas uppfylla kraven i artikel 3. I det följande presenteras rättsläget i Danmark, Finland, Luxemburg, Nederländerna och Storbritannien närmare.</p>
<p>Danmark</p>
<p>I Danmark är rätten att ta emot "deposits" från allmänheten inte förbehållen banker. Enligt loven om banker og sparekasser m.v.  har banker, sparbanker ( sparekasser ) och ekonomiska föreningar som driver in- och utlånings-verksamhet ( andelskasser ), vissa kreditinstitut enligt loven om visse kreditinstitutter  samt vissa utländska kreditinstitut rätt att ta emot inlåning från allmänheten. Samtliga institut som tar emot inlåning från allmänheten står under tillsyn av den danska inspektionsmyndigheten Finanstilsynet  och är skyldiga att vara anlutna till den danska indskydergarantifonden .</p>
<p>För företag som driver sparverksamhet eller ger ut förbetalda kontokort finns en särskild lag sedan den 1 juni 1996 lov (nr. 375 af 22. maj 1996) om sparevirksomheder og udstedere af forudbetalte betalingskort.  Av förarbetena framgår att lagen har införts för att uppfylla kraven i artikel 3 i andra banksamordningsdirektivet.</p>
<p>Enligt lagen om sparverksamhet och utgivare av förbetalda kontokort krävs tillstånd för att driva sparverksamhet och att utge förbetalda kort om verksamheten drivs av andra än pengeinstitut . Med sparverksamhet avses verksamhet som bedrivs av företag som yrkesmässigt eller som ett väsentligt led i verksamheten tar emot inlåning eller andra medel som skall återbetalas, från allmänheten eller en vidare krets, och som använder de mottagna medlen på annat sätt än vid insättning i ett pengeinstitut om verksamheten inte drivs av banker, sparbanker eller ekonomiska föreningar som driver in- och utlåningsverksamhet samt vissa andra institut. Företag som driver sparverksamhet skall ha ett eget kapital som uppgår till minst 5 miljoner danska kronor. Sparverksamhet får endast drivas av vissa särskilt uppräknade företagsformer, bl.a. aktiebolag, anpartsselskaber , affärsdrivande fonder och ekonomiska föreningar.</p>
<p>Med utgivare av förbetalda kort avses företag vars verksamhet består i att ta emot medel som skall återbetalas, från allmänheten eller en vidare krets, där återbetalningen sker genom att innehavaren av det förbetalda kortet kan använda detta vid betalning hos en bredare krets av leverantörer av varor och tjänster. Sådana företag skall drivas i aktiebolagsform och enligt huvudregeln ha ett aktiekapital som uppgår till minst 20 miljoner danska kronor. Finanstilsynet  utövar tillsyn över att bestämmelserna i lagen följs. Den som överträder bestämmelserna i lagen kan dömas till böter eller fängelse.</p>
<p>Finland</p>
<p>I Finland har depositionsbankerna , dvs. affärsbankerna, sparbankerna och föreningsbankerna ensamrätt att ta emot depositioner  från allmänheten. Depositionsbankernas verksamhet regleras i kreditinstitutlagen . Denna lag har ersatt den finska depositionsbanklagen och finansieringsverksamhetslagen. På motsvarande sätt som i Danmark finns möjlighet för andra företag än kreditinstitut att ta emot "deposits". Ekonomiska föreningar som idkar handelsrörelse har nämligen enligt lagen om andelslag  rätt att ta emot sparkassedepositioner  från sina medlemmar eller medlemmarnas minderåriga barn. Eftersom depositionerna enbart sker från medlemmar i föreningen och dem närstående anses depositionerna inte ske från allmänheten.</p>
<p>Den sparkasseverksamhet som regleras i lagen om andelslag  motsvarar den verksamhet som i Sverige bedrivs av vissa ekonomiska föreningar. Andelslagens huvudsakliga verksamhet är vanligtvis icke-finansiell. Med sparkasseverksamhet avses verksamhet där ett andelslag för finansiering av sin rörelse av sina medlemmar tar emot medel som skall återbetalas, s.k. medlemsplaceringar. Sedan den 1 juli 1996 gäller nya regler för andelslag. Motivet för lagändringarna är att närma placeringen av medel i en sparkassa och riskplacering som regleras i värdepappersmarknadslagen till varandra. I förarbetena till lagändringarna framhålls att i princip bör ett andelslags ägare, medlemmarna, inte skyddas på något särskilt sätt när de placerar medel i det företag som de äger. Lagändringarna innebär bl.a. att andelslag som bedriver sparkasseverksamhet inte som tidigare skall vara skyldiga att ordna borgen eller annan motsvarande säkerhet för tryggande av en fordran som grundar sig på en medlemsplacering. Arrangemangen för ställande av säkerhet är i stället beroende av andelslagets egen prövning och andelslaget svarar också för de säkerheter som ställs. Finansministeriets tidigare skyldighet att godkänna arrangemangen för ställande av säkerhet har därmed upphört. Andelslagen är sedan den 1 juli 1996 skyldiga att informera om de omständigheter som påverkar medlemsplaceringens värde. Upplysningar skall lämnas minst två gånger per år i en delårsrapport och i en bokslutskommunniké. Upplysningarna skall ges så att en medlemsplacerare på grundval av dem kan bilda sig en välgrundad uppfattning om andelslagets verksamhet och resultatet samt dess utveckling. Dessutom skall andelslaget vara skyldigt att informera om beslut och omständigheter som är ägnade att väsentligt påverka medlemsplaceringens värde. Sparkasseverksamheten skall vidare granskas av en särskild sparkasseinspektör. Som sparkasseinspektör fungerar en av Centralhandelskammaren eller en handelskammare godkänd revisor eller revisionssammanslutning.</p>
<p>Luxemburg</p>
<p>I Luxemburg har artikel 3 i princip införts enligt sin ordalydelse i The law of April 5, 1993 on the financial sector  (artikel 2 (3)). Enligt en inofficiell översättning av bestämmelsen till engelska framgår att såväl huvudregeln som undantaget omfattar både "deposits" och "other repayable funds". Enligt Institut Monetaire Luxembourgeois  har bestämmelsen ännu inte haft någon praktisk tillämpning.</p>
<p>Nederländerna</p>
<p>I Nederländerna har artikel 3 införts i sektion 82 of the Dutch Act on the Supervision of the Credit System 1992 . I denna bestämmelse stadgas följande. "...any natural person or legal entity is prohibited from inviting, receiving or having, in the course of his or its occupation or business, funds, repayable on demand or subject to notice being given, from the public (...)." Från detta förbud har undantagits utgivande av vissa värdepapper (issue of securities) under förutsättning att dessa värdepapper ges ut i enlighet med vad som föreskrivs i the Act on the Supervision of Securities Transactions . Enligt denna lag skall exempelvis investerare erhålla adekvat information. Från förbudet i sektion 82 har undantagits bl.a. eget kapital (the own funds of the issuing enterprise or institution) och frimärken. The Minister of Finance  har vidare möjlighet att meddela dispens från förbudet i sektion 82 om de intressen som bestämmelsen är avsedda att skydda har blivit tillgodosedda på annat sätt.</p>
<p>Storbritannien</p>
<p>I Storbritannien regleras tillståndspliktig "deposit-taking-business" i the Banking Act 1987 ". "Deposit-taking-business" är mer omfattande än sådan som drivs av kreditinstitut och avser a) verksamhet där "deposits" lånas ut till andra (in the course of the business money received by way of deposit is lent to others, eller b) någon annan del av rörelsen finansieras med medel som erhållits genom "deposits" (any other activity of the business is financed, wholly or to any material extent, out of the capital of or the interest on money received by way of deposit). "Deposit-takingbusiness" som endast accepterar "deposits" i en mycket begränsad omfattning är undantagna från kravet på auktorisation. Undantagen avser bl.a. Bank of England, välgörenhetsorganisationer, vissa kyrkor och kooperativa föreningar . För denna verksamhet finns ingen särskild reglering eller tillsyn.</p>
<h2>Sammanfattning</h2>
<p>Det kan konstateras att det finns få tolkningsdata till ledning för vilken verksamhet som bör omfattas av nationell lagstiftning enligt artikel 3. En del tyder dock på att huvudregeln kan tolkas som ett förbud för andra än kreditinstitut att i sin verksamhet ta emot insättningar eller andra åter- betalbara medel från allmänheten med den innebörd som angetts ovan. Med insättningar och andra återbetalbara medel avses alltså förutom tillgodohavanden på konto, andra tillgodohavanden och fordringar i form av värdepapper. Med allmänheten torde avses såväl privatpersoner som företag, dock inte kreditinstitut och andra professionella aktörer på den</p>
<p>finansiella marknaden. Innebörden av undantagsbestämmelsen i artikel 3 blir då att om svensk lagstiftning tillåter andra än kreditinstitut att i sin verksamhet ta emot insättningar eller andra återbetalbara medel från allmänheten med samma innebörd som huvudregeln så fordras att denna verksamhet underkastas viss reglering.</p>
<p>Även de tolkningsdata som finns till ledning för vilken reglering och övervakning som krävs för att efterkomma kraven i artikel 3 är få. Någ- ra omständigheter talar dock för att det inte är fråga om samma krav på reglering och offentlig tillsyn som gäller för kreditinstitut. Redovisningen av rättsläget i EU:s medlemsländer tyder på att medlemsländerna tolkat artikel 3 på olika sätt.</p>
