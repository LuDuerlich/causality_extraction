<h1>Sammanfattning och slutsatser</h1>
<h2></h2>
<p>Intressekonflikter</p>
<p>Undersökningen visar att en majoritet av de svarande anser att det finns intressekonflikter eller risker för intressekonflikter i flera relationer och situationer som är vanligt förekommande i samspelet med externa uppdragsgivare och mellan olika avdelningar inom fondkommissionärsverksamhet. De som är mindre benägna att direkt medge intressekonflikter ser potentiella problem och risker på en glidande skala. De svarande menar att riskerna kan hanteras med hjälp av rätt organisatoriska lösningar, regler och normer samt gott omdöme och en bra företagskultur. Det är en vanlig uppfattning att en kultur som ser till att kundens intresse hela tiden går i första hand klarar att hantera spänningar och konflikter.</p>
<p>Att verifiera huruvida de ledande svenska fondkommissionärernas verksamhet i sak verkligen innebär konkreta intressekonflikter som direkt eller indirekt missgynnar uppdragsgivare skulle kräva en annan typ av och betydligt mer omfattande undersökning. Det finns dock vittnesbörd för att konstatera att de svarande har uppfattat att parter i marknaden har blivit förfördelade i situationer som inneburit intressekonflikter. Det finns dock ingen enighet i uppfattningarna om att så är fallet eller om det var eller är regelbundet eller ofta förekommande.</p>
<p>Några särskilt känsliga områden och situationer som framkommit i intervjuerna kan vara värda att peka på:</p>
<p>• Analytiker som går över den ”kinesiska muren” med risker för intressekonflikter under och efter övergången.</p>
<p>• Analys och mäkleri är nödvändiga kompetenser för att corporate finance framgångsrikt skall kunna genomföra marknadsintroduktioner med någonting som närmast liknar ett veto. Det bör innebära ett relativt djupgående informationsutbyte mellan funktionerna och potentiella intresse- och beroendekonflikter.</p>
<p>• Analytikers ranking är viktiga för att få corporate financeuppdrag. Innebörden av detta är risker för otillbörligt beroende.</p>
<p>• Detsamma gäller att corporate financekunder har starka önskemål om positiv analys vilket innebär risker för intresse- och beroendekonflikter.</p>
<p>• Ett annat område där misstankar om intressekonflikter finns är i koncerner med närstående bolag för corporate finance/analys/mäkleri och förvaltning av t.ex. fonder.</p>
<p>• Handel för egen och kunders räkning kan också innebära intressekonflikter vad gäller information och användningen av denna.</p>
<p>• Ersättningssystemen kan vara konstruerade så att hela firmans resultat påverkar alla funktioners ersättningar. Analytiker kan exempelvis bli beroende av corporate  finance-resultat på ett sätt som kan inbjuda till intresse- och beroendekonflikter.</p>
<p>Flera ger uttryck för en förmodan att upptakten till och perioden under bubbelåren andra hälften av 1990-talet innebar en rad förändringar som rubbade tidigare beteenden. Det handlade om en ”amerikanisering” i genomförande- och marknadsföringstekniker som formade ett mer aggressivt och kanske girigare beteende. Till detta kom en kraftig anstormning av transaktioner som krävde en utbyggnad av kapaciteten i snabb takt med nyrekryteringar av unga och oerfarna personer. Ett utbud och en efterfrågan som alltmer präglades av ”irrational exuberance” hos både ”säljare” och köpare” gjorde att säkerhetsspärrar och kvalitetskrav åsidosattes.</p>
<p>Intervjusvaren gör gällande att de svenska fondkommissionärerna har lärt sig läxan från ”bubbelåren” och anammat de skärpningar i regelverk och den självreglering som övervakande myndigheter och självreglerande organ har påbjudit. Denna regel- och normskärpning har också varit intensiv under de senaste åren. De intervjuade menar att verksamheten har hög standard – man lever upp till de skärpta kraven och har betydligt förstärkt riskreducerande åtgärder. Många lutar sig också i sina uppfattningar mot ”marknadens självreglerande karaktär”: De som skulle missköta sig blir förr eller senare avslöjade och därmed lönar det sig inte att på något systematiskt sätt utnyttja intressekonflikter för egen eller någon speciell parts räkning.</p>
<p>Regleringsnivå och sanktioner</p>
<p>Det råder i stort sett enighet om att regleringsnivån är bra. För fortsatt utveckling är självreglering att föredra.</p>
<p>Det framkom dock kommentarer som ifrågasatte sanktionssystemet. Man kan konstatera att sanktionssystemet inte är särskilt starkt i Sverige, vilket sannolikt beror på att en betydande del av den detaljerade normgivningen sker i form av självreglering. I det sammanhanget kan det vara värt att peka på en åsikt i intervjumaterialet, nämligen att den betydelsefulla funktionen corporate finance har en relativt sett svagare tillsyn och är svagare normstyrt av de självreglerande organen jämfört med analys och mäkleri och fondverksamhet där konfliktytan vetter mot den bredare investerande publiken och där transparensen för media och allmänhet är större.</p>
<p>Under perioden augusti 1999–augusti 2003 ingrep Finansinspektionen med 16 sanktioner, varav fem gällde värdepappersrörelse eller fondverksamhet. Det handlade om ett föreläggande, tre varningar och två återkallade tillstånd. I relation till intensiteten den debatt om intressekonflikter och etik som pågått under perioden kan antalet förefalla litet. Några intervjupersoner har också ifrågasatt Finansinspektionens resurser på området och därmed effektiviteten i kontrollen av efterlevnaden.</p>
<p>Självregleringens styrka vad gäller sanktioner kan också ifrågasättas. I praktiken finns ett fungerande sanktionssystemet knutet endast till den avtalsfästa självregleringen, i första hand börsens regler. För de övriga självreglerande aktörerna som branschföreningarna med sina rekommendationer och riktlinjer finns ingen formell sanktionsmöjlighet. Detsamma gäller NBK:s rekommendationer, såvida det inte är intagna i börsens noteringsavtal, och är föremål för aktiemarknadsnämndens uttalanden. Självreglerarna räknar med att medias uppmärksamhet och allmänna fördömanden är effektiva avskräckande instrument. I den begränsade krets av aktörer som utgör den svenska finansmarknaden, där ”alla känner alla” kan en sådan uppmärksamhet ge allvarliga förtroendeskador.</p>
<p>Förtroendefrågornas perspektiv</p>
<p>De svarande anser i gemen att förtroende för verksamheten är ”kritisk” för långsiktig överlevnad. Perspektivet är då naturligen den professionella marknadens förtroende, den direkta kundkrets som är ”affärskritisk”. Det är knappast att förvånas över i rådgivarverksamhet där ”mellanhanden”, och i synnerhet funktionen corporate finance, sällan kommer i direktkontakt med de breda sparargrupperna utan arbetar mot de professionella aktörerna.</p>
<p>Förtroendefrågorna i dagens samhällsdebatt har dock ett vidare perspektiv. De handlar om det breda spararkollektivets förtroende för det finansiella systemet och dess aktörer. Detta perspektiv rymmer ett antal potentiella förtroendeproblem för fondkommissionärerna och deras verksamhet som är mindre uppmärksammade i branschens självreglering.</p>
<p>Två frågeställningar hamnar i förgrunden.</p>
<p>• Kunskapen om fondkommissionärsverksamhet är sannolikt mycket låg utanför en begränsad krets av aktörer på marknaden. Verksamheten är högt specialiserad och komplicerad. Risker för intresse- och beroendekonflikter i form av analytiker som går över kinesiska muren, fördelning vid introduktioner, tillgång till information i interna datorsystem, eller rättvisa vid prissättning i handeln för egen räkning och för kunds räkning får liten allmän uppmärksamhet, om än viktiga. Fondkommissionärernas verksamhet exponeras sällan för den breda publiken annat än i sporadiska rubriker i samband med ersättningar och rekordbonusar, ”kriser” och någon mycket stor transaktion.</p>
<p>• Fondkommissionärsbranschen lever i en ”tystnadens kultur”. Denna har ett starkt stöd i svensk och internationell lagstiftning, regel- och normverk och undersökningen vittnar om att nivån på diskretion är ett kriterium för kunder i valet av rådgivare. De intervjuade understryker också gång på gång hur viktig denna tystnad är för att just skapa och behålla förtroende.</p>
<p>I mötet mellan okunskap och tystnad finns påtagliga förtroenderisker. Fondkommissionärerna har att hantera kravställare med olika förtroendeperspektiv och i vissa dimensioner och situationer oförenliga krav: Den professionella marknadens och spararkollektivets. Intervjusvaren visar att det bredare förtroendeperspektivet med dess speciella risker inte uppmärksammas i lika hög grad som det professionella.</p>
<p>Okunskap hos den breda publiken och en verksamhetskultur som påbjuder extern tystnad är två faktorer som kan ge grogrund för misstroende i ett samhälls- och mediaklimat där enbart misstänksamhet räcker för att förtroende skall rubbas. Tystnad och förhinder att kommunicera kan i många situationer genom okunskap missförstås eller misstolkas som att branschen har något att dölja, underblåsa en allmän känsla av att någon blir lurad och att andra skor sig på någons bekostnad. Uppseendeväckande ersättningsvillkor kan då lätt bli en enkel symbol för att någonting ”inte står rätt till”.</p>
<p>Fondkommissionärernas verksamhet har legat vid sidan av huvudfåran i den pågående förtroendedebatten i Sverige. Men kombinationen av en låg allmän kunskap om en komplicerad verksamhet som hanterar stora summor av spararkollektivets pengar och en tystnadens kultur innebär förtroenderisker.</p>
<p>Transparens och öppenhet</p>
<p>Det är uppenbart att kraven på öppenhet och transparens under senare år har höjts för de svenska finansiella aktörerna. Ytterligare ökade krav är på väg genom internationell och svensk lagstiftning, regel- och normgivning. Mot bakgrund av fondkommissionärernas förtroenderisker finns det anledning att diskutera förslag som kan bidra till ökad förståelse för verksamheten och ökad transparens utan att rubba tilltron till en i alla avseenden hög och strikt affärssekretess med internationella mått mätt. Det är en diskussion som borde lämpa sig att föra inom självregleringens ram. ”Finansfakta”</p>
<p>Att öka den allmänna kunskapsnivån om fondkommissionärernas verksamhet är en angelägenhet som kräver både resurser, kompetens och tid. Branschen borde samlas till en gemensam, bredare informationssatsning som kombinerar sakkompetens med informationskompetens med ett utanförståendeperspektiv. Målgrupperna är de breda sparargrupperna och media. Insatserna bör ha tydliga mål och effektmätas vilket innebär att insatserna kan dimensioneras både i tid och i intensitet och i princip avslutas eller trappas ned på ett planmässigt sätt.</p>
<p>Den organisatoriska formen bör medge en självständighet vad gäller initiativ och kommunikationsformer med den stora publikens och medias behov i förgrunden. Erfarenheter finns att hämta från liknande satsningar såsom Aktiefrämjandet och Näringslivets Ekonomifakta.</p>
<p>Ett ”Finansfakta” skulle kunna ha två roller:</p>
<p>Faktabank med syftet att öka transparensen i branschen på basis av uppbyggnad av en databas och en effektiv webbplats. Både den volymmässiga och kvalitetsmässiga redovisningen av branschstatistik borde kunna förbättras. Den kan utvidgas med fylligare regelbunden corporate financeinriktad statistik om trend- och marknadsutveckling vad gäller transaktioner och affärer, verksamhetsutveckling för aktörerna med årliga eller kvartalsvisa sammanställningar. En internationell parallell statistik vore ett värdefullt komplement för att ge ett perspektiv på den svenska verksamheten.</p>
<p>Vidare skulle ett ”Finansfakta” också kunna producera utvärderingar av analysproduktionen på den svenska marknaden, eventuellt på kommersiell basis, och göra sammanställningar av prognoser och trender i analyser. Vissa typer av handelsstatistik kunna kommuniceras på ett lättillgängligt sätt. En annan uppgift kunde vara att bevaka svensk och internationell regelutveckling för vidarekommunikation i ett mer intresseväckande format.</p>
<p>Opinionsbildning skulle kunna vara den andra huvuduppgiften. Med hjälp av databasen kan ett Finansfakta skapa ett stort antal attraktiva informationsprodukter för den breda publiken och media. Hela spektrat av kommunikation står till buds: böcker, rapporter, tidningar, nyhetsbrev, artikelunderlag, artiklar, studie- och undervisningsmaterial för skolor och organisationer, debatt, talarforum, framträdanden, video, webb. Syftet skulle vara tydligt uttalat att öka förståelsen för främst aktiemarknadsaktörernas villkor och förutsättningar samt att bidra till att det allmänna förtroendeperspektivet blir mer uppmärksammat hos aktörerna själva.</p>
<p>En kod</p>
<p>I samma anda borde branschen diskutera behovet av en gemensam ”Code of Best Practice” för corporate finance, analys och mäkleri. En sådan kan sannolikt få värdefull inspiration från det arbete med en mer allmän Code of Conduct för näringslivet som nu utarbetas inom Förtroendekommissionens ram. Finansinspektionens och branschorganisationernas regler och riktlinjer är i mångt och mycket tillfyllest och kommer att kompletteras med ytterligare viktig internationell normbildning under de kommande åren. Koden skulle också kunna ange riktlinjer för transparens vad gäller ersättningssystem, ett område där förtroenderiskerna är betydande. Det är viktigt att koden tar ställning i frågor som berör beroendeförhållanden och potentiella intressekonflikter. Det faktum att branschen tar sig an ett kodprojekt i större skala skulle aktivt bidra till ett ”preventivt” förtroendeskapande.</p>
<h2>Appendix</h2>
<p>En översikt av lagar och regelverk</p>
<p>Inom EU pågår ett omfattande arbete med att reformera lagstiftningen och regleringarna inom värdepappersområdet i syftet att skapa en bättre fungerande gemensam marknad i EU-området. Arbetet har också tagit intryck av förtroendedebatten i USA och har fått ett ökat inslag av en strävan mot ett bättre konsumentskydd. På basis av en Financial Services Action Plan har en rad direktiv utarbetats som successivt genomförs i medlemsländernas lagstiftning däribland Sverige. Dessa berör direkt och indirekt centrala områden för fondkommissionärer och handeln med aktier: Värdepappersrörelse och investeringstjänster, prospekt, redovisning, information från noterade bolag och marknadsmissbruk. Finansinspektionen är den ansvariga myndighet som utformar detaljregler baserade på EU-direktiven och ansvarar för tillsynen. EU-samordningen kommer att ställa nya krav på marknadstillsynen och förändra Finansinspektionen roll och marknadsaktörernas arbetssätt. Den kommer också att förändra den svenska självregleringen på området.</p>
<p>Finansinspektionen har sammanfattat några av de allmänna konsekvenserna i sin rapport ”Agenda för en ny marknadstillsyn” (Rapport 2002:1):</p>
<p>Finansinspektionen är den myndighet som behövs för att införliva EG-direktiven i svensk rätt.</p>
<p>Självregleringen på den svenska marknaden förutsätter att den lever upp till de principer och minimikrav som formulerats av IOSCO (International Organisation of Securities Commissions) i dokumentet ”Principles for an Effective Self-regulation”.</p>
<p>Finansinspektinen kan lägga ut ett antal arbetsuppgifter till självregleringsorgan.</p>
<p>En förenkling av regelverket på värdepappersmarknaden bör uppnås genom att den komplexa regelstrukturen ses över.</p>
<p>Marknadsövervakningen vid Stockholmsbörsen och övriga marknadsplatser finns kvar inom de nya ramar som kommande EG-direktiv ställer.</p>
<p>När det gäller sanktioner blir Finansinspektionen den myndighet som utdömer sanktioner enligt de nya EU-direktiven. Möjligheten att delegera sanktioner ska närmare undersökas.</p>
<p>Det skulle föra för långt att här redogöra för EU-anpassningen, men det är viktigt att notera att spelreglerna för de svenska marknadsaktörerna just nu befinner sig i ett skede av snabb omvandling.</p>
<p>Denna förändring bygger vidare på en alltmer omfattande lagstiftning och regelgivning som successivt under 1990-talet kommit att omgärda fondkommissionärerna. Frågeställningarna om intressekonflikter är dock förhållandevis knapphändigt lagfästa. Lagstiftaren har fört dessa vidare till myndighetsreglering eller självreglering.</p>
<p>Fondkommissionärerna lyder under aktiebolagslagen och dess regler rörande intressekonflikter och jäv. ”Lagen om värdepappersrörelse” (1991:981) pekar i Kap. 1, (Allmänna bestämmelser) på ett sundhetskrav som bland annat uttrycks så här i paragraf 7: ”Värdepappersrörelse skall bedrivas så att allmänhetens förtroende för värdepappersmarknaden upprätthålls och enskildas kapitalinsatser inte otillbörligen äventyras samt i övrigt så att rörelsen kan anses sund.</p>
<p>Ett värdepappersinstitut skall</p>
<p>• i sin verksamhet handla på ett ärligt och rättvist sätt,</p>
<p>• handla med erforderlig skicklighet, omsorg och skyndsamhet</p>
<p>• inneha och effektivt använda sådana resurser och rutiner som behövs för att rörelsen skall kunna bedrivas på ett riktigt sätt,</p>
<p>• undvika intressekonflikter och, om sådana inträffar, se till att kunderna behandlas rättvist, och</p>
<p>• i övrigt följa alla regler som gäller för verksamheten”.</p>
<p>Önskan om att stärka konsumentskyddet är påtagligt i den nya lag om investeringsfonder som förväntas bli lag den 1april 2004. Propositionen (2002/03:150) tar utgångspunkt i EG-rätten, det så kallade UCITS-direktivet, och ingår som ett led i den ökade harmoniseringen av lagstiftningen på finansmarknaderna. Lagen föreslås i huvudsak omfatta såväl värdepappersfonder som specialfonder under samlingsnamnet investeringsfonder. ”Förslaget är framför allt motiverat ur konkurrenshänseende; de stordriftsfördelar som detta kan innebära bör leda till lägre kostnader för den enskilde fondspararen och i förlängningen en effektivare fondmarknad.” står det i sammanfattningen av propositionen.</p>
<p>Andra viktiga lagar är:</p>
<p>Lag (1991:980) om handel med finansiella instrument Lag (1998:1479) om kontoföring av finansiella instrument Lag (1990:1114) om värdepappersfonder</p>
<p>Lag (1994:2004) om kapitaltäckning och stora exponeringar för kreditinstitut och värdepappersbolag</p>
<p>Lag (1992:543) om börs- och clearingverksamhet Lag (1993:931) om individuellt pensionssparande</p>
<p>Lag (2000:1087) om anmälningsskyldighet för vissa innehav av finansiella instrument</p>
<p>Lag (1993:768) om åtgärder mot penningtvätt Lag (1995:1571) om insättningsgaranti</p>
<p>Lag (1999:158) om investerarskydd</p>
<p>Lag (1999:1309)om system för avveckling av förpliktelser på finansmarknaden</p>
<p>Förordning (1993:1526) om åtgärder mot penningtvätt.</p>
<p>Insiderstrafflagen (2000:1086), som sannolikt kommer att skärpas och närmare EU-anpassas i och med att regeringen tillsatt en utredning som skall redovisas under våren 2004.</p>
<p>Det är också värt att nämna att regeringen har lagt en proposition om en ny ”Lag om finansiell rådgivning till konsumenter” där paragraf 5 betonar att ”Näringsidkaren skall i sin rådgivningsverksamhet iaktta god rådgivningssed och skall med tillbörlig omsorg ta till vara konsumentens intressen”. Lagen föreslås träda i kraft den 1 juli 2004.</p>
<p>Finansinspektionens reglering</p>
<p>Reglering och tillsyn av värdepappersmarknaderna i Sverige bygger på en lång tradition av samspel mellan offentlig tillsyn, reglering och självreglering. Finansinspektionen är tillsynsmyndighet för bland annat fondkommissionärer och utfärdar regler för deras verksamhet. Det gäller hur de är organiserade internt och vilka rutiner som finns, hur värdepappersinstituten följer lagens uppföranderegler, dvs. hur de uppför sig på marknaden och mot kunder. En stor del av övervakning och reglering har utförts av andra än Finansinspektionen, finansbranschens egen självreglering som beskrivs närmare i kommande avsnitt har fått ett relativt stort utrymme i Sverige. En viktig arbetsfördelning har varit att marknadsplatserna svarar för övervakningen av handeln och efterlevnaden av börsens avtal och rekommendationer. Sker det överträdelser av lag eller regleringar skall detta rapporteras till Finansinspektionen.</p>
<p>I Finansinspektionens aktuella författningssamling finns ”Allmänna råd om riktlinjer för hantering av etiska frågor hos institut som står under inspektionens tillsyn” (FFFS 1998:22).</p>
<p>I paragraf 1 (Inledning) står: ”De institut som står under Finansinspektionens tillsyn skall bedriva verksamheten på sådant sätt att allmänhetens förtroende för företaget och den finansiella marknaden upprätthålls och så att verksamheten kan anses sund. En sund utveckling av verksamheten förutsätter bl.a. att instituten bedriver verksamheten på ett etiskt tillfredsställande sätt. Detta förutsätter i sin tur att instituten upprättar riktlinjer på detta område. Etiska frågor kan emellertid hanteras på olika sätt i olika institut och i olika branscher. De allmänna råden är därför generellt utformade och medger alternativa lösningar”.</p>
<p>Paragraf 2 (Riktlinjer för hantering av etiska frågor): ”Varje institut som står under Finansinspektionens tillsyn bör anta riktlinjer för hantering av etiska frågor för verksamheten. Riktlinjerna bör omfatta de anställdas handlande i situationer där ett ur etisk synvinkel lämpligt agerande kan vara oklart eller där rättsreglerna på området inte ger tillräcklig vägledning. Institutet kan anta egna riktlinjer eller riktlinjer som utarbetats inom den koncern eller av den branschorganisation som institutet tillhör. Om institutet antar riktlinjer som är utarbetade inom en koncern eller branschorganisation, bör institutet förvissa sig om att riktlinjerna är relevanta och i tillräcklig grad omfattar den verksamhet som bedrivs inom det egna institutet.</p>
<p>Riktlinjerna för hanteringen av etiska frågor bör fastställas av styrelsen och dokumenteras på lämpligt sätt.</p>
<p>Riktlinjerna bör fortlöpande ses över och vid behov revideras”. Paragraf 3 (Riktlinjernas omfattning): ”Sedan år 1996 gäller för värdepappersinstitut i lag införda s.k. uppföranderegler tillämpliga vid verksamhetens bedrivande. Enligt dessa regler skall instituten bl. a. bedriva sin verksamhet på ett ärligt och rättvist sätt, handla med erforderlig skicklighet, omsorg och skyndsamhet, undvika intressekonflikter och, om sådana inträffar, se till att kunderna behandlas rättvist. Dessa lagbestämmelser bör vara vägledande vid hanteringen av etiska frågor även för övriga institut som står under</p>
<p>Finansinspektionens översyn.</p>
<p>Riktlinjer för hantering av etiska frågor bör omfatta ett instituts alla rörelsegrenar och övriga verksamheter. Riktlinjerna bör vara utformade med utgångspunkt från att verksamheten skall präglas av god affärssed och konsekvent agerande, rättvis behandling av kundintressen vid intressekonflikt, likabehandling med avseende på t.ex. etnisk bakgrund, öppenhet och ärlighet”.</p>
<p>Riktlinjerna för hantering av etiska frågor har därefter kompletterats med nya ”Föreskrifter om uppföranderegler på värdepappersmarknaden” (FFFS 2002:7), som bland annat skjuter fram positionerna inom konsumentsskyddet.</p>
<p>I 2 Kap (Allmänna bestämmelser), paragraf 1, står att ”Ett värdepappersföretag ska utfärda instruktioner för hur intressekonflikter som uppstår ska hanteras i samband med utförande av egna affärer, uppdrag åt emittenter och andra kunder”.</p>
<p>I paragraf 2 står att ”Om värdepappersföretaget bedriver s.k. corporate financeverksamhet … ska corporate financeverksamheten vara åtskild från övrig verksamhet på ett sådant sätt att information inte otillbörligt kan utnyttjas i någon annan del av rörelsen. Företaget skall utfärda instruktioner om hur sådan verksamhet ska hållas avskild från övrig verksamhet”.</p>
<p>I Kap. 3 (Regelansvarig person), säger paragraf 1 att ”Ett värdepappersföretag ska ha en eller flera regelansvariga personer som har till uppgift att se till att anställda i institutet och dess styrelse vid var tid har kännedom om gällande regler för den verksamhet som bedrivs”. Enligt paragraf 2 skall den regelansvarige rapportera direkt till styrelsen eller ledningen.</p>
<p>I Kap. 5, paragraf 2 slås fast att innan ett värdepappersföretag utför en värdepapperstjänst för en kunds räkning för första gången ska företaget informera om ”förekomsten av eventuella intressekonflikter mellan kunden och företaget och hur dessa i så fall hanteras av företaget”.</p>
<p>Vidare reglerar samma författning värdepappersbolagens anställdas och närståendes egna affärer med finansiella instrument (Kap. 7) och tilldelning vid offentligt erbjudande att förvärva aktier (Kap. 8).</p>
<p>Ett stort antal andra föreskrifter från Finansinspektionen reglerar fondkommissionärernas verksamhet med riktlinjer och detaljföreskrifter.</p>
<p>Självreglering</p>
<p>Branschens och aktiemarknadens egen självreglering är omfattande i Sverige. Riksdagen uttalade 1993 i samband med att den nya börslagstiftningen då infördes en princip att lagar och Finansinspektionens föreskrifter gav en grundläggande nivå på regleringen och denna skulle vara densamma som EU, om inte särskilda skäl talade för strängare regler. På basis av denna grundnivå finns det sedan utrymme för självregleringen att skapa en högre nivå för aktörerna i marknaden, men denna nivå fick inte medföra konkurrenshinder. Självregleringen har också fungerat i linje med denna princip: Ett antal privata organ har utfärdat föreskrifter som i praktiken har höjt regleringsnivån, bland annat följande:</p>
<p>Näringslivets Börskommitté (NBK) verkar för god sed på den svenska aktiemarknaden genom att utarbeta rekommendationer. Flertalet är inskrivna i Stockholmsbörsens noteringsavtal och är därmed juridiskt bindande för börsbolagen.</p>
<p>Aktiemarknadsnämnden verkar för god sed på den svenska aktiemarknaden genom att tolka NBK:s rekommendationer och göra uttalanden och ge råd och information i etiska frågor.</p>
<p>FAR är en förening för hela revisionsbranschen och skall främja ”rättrådighet, yrkesskicklighet och etik” i branschen. Den har lagt fast en revisionsstandard i Sverige, ger ut rekommendationer och yrkesetiska regler.</p>
<p>Redovisningsrådet skall främja en högtstående ekonomisk rapportering från börsnoterade företag genom utfärdandet av redovisningsrekommendationer, tolkningar och uttalanden.</p>
<p>Stockholmsbörsen har en särställning såsom den överlägset största marknadsplatsen för aktier i Sverige. Den är ett dotterbolag till börsnoterade OMHEX. Börsens noteringsavtal innehåller de regler ett börsnoterat bolag måste följa. Beslut om notering fattas av Börsens bolagskommitté. Börsens medlemmar – dvs. de värdepappersinstitut som får handla på börsen – måste följa NOREX Member Rules, som i detalj reglerar hur handeln skall gå till.</p>
<p>Efterlevnaden av Stockholmsbörsens olika regelverk kontrolleras av börsens avdelning för notering och övervakning. Vid överträdelse av reglerna överlämnas frågan om sanktioner till Börsens disciplinnämnd, som är ett fristående organ. Detta kan besluta om sanktioner i form av varning, vite eller – vid svårartade brott mot reglerna – avnotering.</p>
<p>Intresseföreningar</p>
<p>Frågan om intressekonflikter har berörts av flera av branschens egna intresseföreningar:</p>
<p>Svenska Fondhandlareföreningen har lagt fast ”Riktlinjer vid handläggning av affärsuppdrag avseende aktier och aktierelaterade finansiella instrument” (2003). Dessa skall ses som ett ”komplement till lagarna på värdepappersområdet och till Finansinspektionens föreskrifter. De skall gälla som miniminormer i medlemsföretagen”.</p>
<p>Riktlinjerna är omfattande och ofta av teknisk art. De tar inte specifikt sikte på riskerna för intressekonflikter annat än under rubriken Organisation och disposition av lokaler. Där sägs att: ”Institutet skall genom sin organisation och disposition av lokaler eftersträva att kunders intressen inte eftersätts till förmån för institutets egna intressen. För att undvika sammanblandning av medarbetarnas roller skall institutet i en instruktion eller motsvarande klarlägga och i förekommande fall tillse att åtskillnad i arbetsfördelning görs och att en lämplig lokalmässig placering sker”. Övriga riktlinjer har dock stor indirekt betydelse för att hantera potentiella intressekonflikter i praktiskt vardagsarbete.</p>
<p>Svenska Fondhandlareföreningen har också utgivit ”Principer och riktlinjer för corporate finance-verksamhet” med syftet att ”utgöra förebild för medlemsföretagen vid utformningen av interna riktlinjer och rutiner i syfte att åstadkomma ett professionellt agerande i verksamheten. Där sägs att värdepappersinstitutets riktlinjer bör omfatta ”Institutsinterna och administrativa förhållanden” och ”Kundrelaterade förhållanden”.</p>
<p>Under denna rubrik ägnas förhållandevis stort utrymme åt sekretess kring uppdrag. Där sägs att ”Sekretess om uppdragsrelaterade förhållanden skall upprätthållas på grund av lag, sekretessåtaganden och i övrigt såvitt avser sekreta förhållanden, som kan påverka bl.a. värdepappersmarknaden eller enskilda affärstransaktioner. Syftet är att förhindra att information om sådana förhållanden obehörigt vidareförmedlas inom eller utom institutet genom någon som är engagerad i uppdraget”. Åtgärder bör också vidtas så att inte obehöriga utanför corporate financeverksamheten får insyn i verksamheten och sekreta förhållanden därigenom röjs.</p>
<p>Bland de åtgärder instruktionerna bör omfatta, enligt Svenska Fondhandlareföreningen, är ”Kontroll av identiteten hos mottagare av information i samband med corporate financeuppdrag kontroll av behörighet för inpassering till corporate financeavdelningen sekretesskydd för möten med kund och kundföreträdare för uppdrag avseende transaktion som kan ha väsentlig kurspåverkan – dokumentation över vilka som av institutet informerats om uppdraget, när informationen lämnats och vad den avsåg.</p>
<p>Kunder bör uppmanas att iaktta sekretess om förhållanden i corporate financeuppdrag och att på liknande sätt som ovan sagts dokumentera hur informationen rörande uppdrag sprids”.</p>
<p>Vidare omfattar riktlinjerna De anställdas värdepappersaffärer för egen räkning m.m.: ”Utöver de av Svenska Fondhandlareföreningen och institutet utgivna regler om förbud mot korttidshandel och anmälningsskyldighet för innehav och transaktioner i värdepapper och valuta gällande anställda i värdepappersinstitut, bör rutiner utformas som ger möjlighet att hindra anställda i corporate financeverksamhet att för egen räkning handla i finansiella instrument som berörs av planerade eller pågående uppdrag eller i situationer där intressekonflikter kan föreligga.”</p>
<p>Under rubriken Kundrelaterade förhållanden finns en specifik rubrik Intressekonflikter: ”Institutet bör tillse att intressekonflikter beaktas och i möjligaste mån undviks. Principer och rutiner bör finnas för hantering av intressekonflikter mellan t.ex. kunder, kunder och bolaget samt kunder och medarbetare.</p>
<p>Innan ett värdepappersinstitut åtar sig ett nytt uppdrag inom corporate financeverksamheten bör kontroll göras om detta kan komma i konflikt med institutets intresse eller med andra uppdrag institutet har i sin corporate financeverksamhet. Institutet bör ha rutiner för analyser av eventuella risker för institutet från kommersiella, finansiella, legala och anseendemässiga utgångspunkter innan ett uppdrag slutligen antas. Det kan vara lämpligt att institutet utformar en organisation för prövning av nya uppdrag innefattande ledande företrädare för corporate financeverksamheten”.</p>
<p>Slutligen behandlar riktlinjerna frågor kring Betalning till värdepappersinstitut med aktier m.m., Kundkontroll, Penningtvättskontroll, Kontroll av uppgifter som återges i prospekt eller i övrigt har betydelse för uppdraget samt Uppdragsavtal.</p>
<p>Fondbolagens intresseorganisation Fondbolagens Förening har formulerat etiska riktlinjer för fondbolag.</p>
<p>Punkten 1 har rubriken Förtroendeskapande uppträdande och lyder: ”Styrelsen, företagsledningen och de anställda i fondbolaget måste i all verksamhet, såväl inom som utom företaget, agera så att förtroendet för fondbolaget och branschen inte rubbas.”</p>
<p>Punkt 2 Andelsägarnas gemensamma intresse ”Fondbolaget skall, vid all verksamhet som avser förvaltningen av en värdepappersfond samt försäljning och inlösen av andelar i fonden, handla uteslutande i andelsägarnas gemensamma intresse. Detta framgår också av lagen om värdepappersfonder”.</p>
<p>Punkt 3 Fondbolagets ägarroll ”Fondbolagen utövar på andelsägarnas uppdrag och för fondens räkning en ägarroll i de bolag där fondbolaget valt att investera. Ägarrollen skall alltid utövas med andelsägarnas gemensamma intresse för ögonen, vilket närmare beskrivs i Fondbolagens Föreningsrekommendation för fondbolagens ägarutövande”.</p>
<p>Punkt 4 Etisk måttstock ”Etiska värderingar styrs av sunt förnuft och den i samhället rådande uppfattningen om vad som är rätt och fel. En god måttstock på om fattade beslut eller vidtagna åtgärder uppfyller de krav som ställs på den enskilde är om besluten eller åtgärderna kan förklaras och motiveras inför överordnade, andelsägare och utomstående så att de inför dem framstår som godtagbara”.</p>
<p>Punkt 9 Fondbolagets val av affärspartner ”Fondbolaget skall vid val av affärspartner vinnlägga sig om att denna är seriös och att mellanhavanden görs på strikt marknadsmässiga villkor. Av särskild vikt är att avvikelser från sådana villkor inte sker vid handel, teckning av emissioner mm, där närstående värdepappersinstitut medverkar”.</p>
<p>Riktlinjerna lägger också ansvaret för en hög etisk standard på styrelse och företagsledning som skall fastställa riktlinjer och se till att de dokumenteras, omvandlas till praktiska anvisningar och utbildning för anställda, kontrolleras, rapporteras och följs upp.</p>
<p>Sveriges Finansanalytikers Förening, intresseorganisation för finansanalytiker, har fastställt Etiska riktlinjer för finansanalytikers yrkesmässiga handlande och uppträdande. ”Utnyttja aldrig för egen eller annans vinning information om uppdragsgivarens eller arbetsgivarens förhållanden eller annan kunskap som är förtrolig.</p>
<p>Låt dig aldrig påverkas i din yrkesverksamhet av egna, familjens eller andra närståendes privata förhållanden.</p>
<p>Upplys alltid uppdragsgivaren eller annan berörd om potentiella intressekonflikter eller annat som kan inkräkta på förtroendet för din objektivitet eller självständighet eller inge tvivel på din förmåga att obundet tillvarata uppdragsgivarens intressen”.</p>
<p>I punkten F Ansvar mot arbetsgivaren står: ”Underrätta arbetsgivaren om beroendeförhållanden eller annat som kan påverka ditt yrkesmässiga handlande.</p>
<p>Underrätta arbetsgivaren om uppdrag, ersättningar och förmåner från andra än arbetsgivaren”.</p>
<p>Denna korta genomgång av hur lagar, regler och normer behandlar frågeställningarna kring intressekonflikter och beroendeförhållanden inom fondkommissionärer visar att riskerna är uppmärksammade och föremål för myndigheternas och intresseorganisationernas reglering och självreglering.</p>
<p>Uppmärksamheten har skärpts under de senaste åren. I sin ”Aktionsplan för att stärka förtroendet för värdepappersmarknaden” från den 17 juni 1999 föreslår Finansinspektionen att den skall utreda om och i så fall vilka intressekonflikter som kan finnas mellan olika avdelningar inom ett institut och överväga om dessa bör leda till införandet av utökade regler om s.k. chinese walls i syfte att därigenom undvika att kunder förfördelas och att otillbörlig informationsgivning äger rum mellan avdelningarna. (4.5 Förhindra osund informationsöverföring s. 10).</p>
<p>I Finansinspektionen sonderingar med marknadens aktörer om problemen gav bland andra dåvarande OM Stockholmsbörsen följande synpunkter: ”S.k. chinese walls inom instituten bör ägnas särskild uppmärksamhet i inspektionens tillsynsarbete med avseende på bland annat anställdas tillträde till avdelningar, behörighet till datasystem m.m. på ömse sidor om gränser. Några enkla lösningar torde inte finnas på dessa problem. I vissa situationer är kontakt över skilda avdelningsgränser i instituten både nödvändiga och önskvärda, medan de i andra fall framstår som oacceptabla. Det är önskvärt att genom utbildning och attitydskapande åtgärder åstadkomma insikt om och vilja till avståndstagande i de otillåtna fallen. Däremot kan även här ifrågasättas om en anmälningsskyldighet till inspektionen med åtföljande stor registerhantering är ändamålsenlig. Uppstramning av gällande rutiner synes i vissa fall vara påkallad när det gäller den praktiska hanteringen av bandspelare, mobiltelefoner m.m. i institutens handlarrum”.</p>
<p>Finansinspektionen har också i sina inspektionsbesök hos fondkommissionärerna lagt allt större vikt vid riskerna för intressekonflikter. Tillsammans med de nya Uppförandereglerna från 2002 och de självreglerande intresseorganisationernas nya etiska föreskrifter och riktlinjer har fondkommissionärerna skärpt sina egna normer och egen kontroll.</p>
<p>I sin rapport ”Aktiemarknad för alla – nya krav i en ny miljö”, från den 22 maj 2001, konstaterar Finansinspektionen under rubriken ”Åtgärder behövs” att ”Corporate financeverksamheten har uppvisat problem vad gäller hanteringen av intressekonflikter. FI har vidtagit åtgärder för att motverka dessa problem. De riktlinjer som Fondhandlareföreningen ställt upp bidrar också till att stärka kulturen inom corporate finance. Emellertid finns anledning att utveckla och skärpa gällande regel- och normsystem. Finansinspektionen har här en aktiv dialog med marknadsaktörerna”.</p>
<p>Finansinspektionen pekar i rapporten på ett par konkreta problemområden med intressekonflikter. Ett är när värdepappersinstitut tar emot aktier och aktierelaterade instrument som betalning för utförda corporate financeuppdrag för bolaget. Inspektionen kommenterar: ”…finns en uppenbar risk för att det kan misstänkas för att gå sina egna ärenden. Lagen är tydlig på denna punkt; värdepappersinstitut skall undvika intressekonflikter”.</p>
<p>Kommentaren fortsätter: ”Vid sidan av dessa allmänna krav har i regelverket frågan om hantering av intressekonflikter uppmärksammats på ett flertal olika sätt. I aktiebolagslagen är en grundläggande princip den så kallade likabehandlingsprincipen (ABL 9:16). Vidare reglerar insiderlagstiftningen hur information får hanteras av personer med insynsställning. Inom ramen för självregleringen har Aktiemarknadsnämnden givit sin syn på hantering av information i samband med emissioner (se uttalanden 1988:12 och 1990:1)”.</p>
<p>Trots detta finner Finansinspektionen att instituten kan få ta emot aktier och aktierelaterade instrument som betalning för corporate financeuppdrag. Dock krävs ett antal åtgärder som minskar intressekonflikterna på denna punkt. De har nu också utvecklats till riktlinjer i fondkommissionärernas interna regelverk.</p>
<p>I samma rapport tar Finansinspektionen också upp en annan förtroendefråga som strikt sett måste anses ligga utanför det direkta tillsynsuppdraget, fondkommissionärernas bonus och belöningssystem. Kommentaren lyder: ”Inom corporate finance har belöningssystem av olika slag under perioden av upp- och nedgång på börsen givit upphov till stora utbetalningar till anställda i denna verksamhet. Dessa belönings- och bonussystem har världen över varit starkt transaktionsdrivna. Detta innebär att starka incitament skapats för att generera nya affärer och nya transaktioner i verksamheten.</p>
<p>Den vinstdelning som aktieägarna därmed genomfört med sin personal har varit starkt konkurrensbetingad, men inte fri från problem. För det första kan bonusen leda till en överfokusering på att genomföra nya affärer, vilket kan inverka på kvaliteten i corporate financeverksamheten. Exempel på områden där detta kan ha inverkat är kvaliteten i prospekt och rådgivning till kunder. För det andra är bonusarna att likna vid en typ av ”wind fall profit” som aktieägarna därför haft lättare att avstå ifrån. Emellertid är detta inte reversibelt när man utsätts för vad som skulle kunna kallas ”wind fall losses”.”</p>
<p>Finansinspektionen berättar vidare att man påbörjat granskningar under år 2000 hos de viktigare värdepappersinstituten, de som är börsmedlemmar. Bland annat kontrollerades åtgärder för att hålla värdepappersfunktioner åtskilda. ”Granskningen har visat att samtliga börsmedlemmar har rutiner och regler för hur corporate financeverksamhet skall hållas åtskild från övrig verksamhet.” Under 2001 fortsatte granskningen av små- och medelstora värdepappersbolag.</p>
<p>Under de senaste två åren har Finansinspektionen dessutom påbörjat en mer specifik undersökning av frågeställningarna kring intressekonflikter och beroendeförhållanden och chinese walls inom fondkommissionärerna. Arbetet har inte ännu slutförts. Därtill har Finansinspektionen nyligen tagit ett initiativ till en diskussion om bildandet av en rådgivande panel för frågor om intressekonflikter i den finansiella sektorn.</p>
<h2>Straff och självreglering – en strategi för reglering och kontroll av ekobrott</h2>
<p>av Lars Emanuelsson Korsell</p>
<h2>De som har störst nytta av ett utvecklat och stabilt samhälle gör ofta mest för att äventyra dess beståndsdelar. (Friedrichs, 1996:xvii)</h2>
<p>Näringslivet har en ljus och en mörk sida. Den ljusa handlar om skräddaren mitt i byn, om ett livskraftigt näringsliv som har betydelse för välfärden i hela dess vidd, från kvaliteten hos enskilda varor och tjänster till att främja miljö och demokrati. Den mörka sidan handlar om brott och andra regelöverträdelser; från arbetstagare och konsumenter som utsätts för risker och skador till företag som drabbas av illojal konkurrens från oseriösa näringsidkare. Mellan dessa ytterligheter finns företag och företagare i en varierande gråskala. Genom reglering, service, kontroll och brottsbekämpning kan vi minska den mörka sidan och öka den ljusa. På ett övergripande plan diskuteras i denna artikel en strategi med detta syfte.</p>
<p>Inledningsvis visas att ekonomisk brottslighet är en förtroendeskadlig brottslighet och därför leder till stora skador. Den ekonomiska brottsligheten har särskilda egenskaper som medför att den är svår att motverka enbart genom straffrättsliga lösningar. Därefter redovisas teorier om varför vi bryter mot regler och hur vi kan använda oss av denna kunskap för att ta fram effektiva regleringsmässiga styrmedel och kontrollmetoder. Motsatsvis behandlas i avsnitt 3 varför vi följer regler och på vilket sätt dessa faktorer kan vara till hjälp vid reglering och kontroll. I det följande avsnittet undersöks om straffhotet har någon förebyggande effekt och om juridiska personer bör kunna bestraffas. I avsnitt 5 diskuteras komplement till straffrättsliga lösningar, främst självreglering, det vill säga att företag reglerar och kontrollerar sig själva, med varierande inslag av myndighetskontroll. Avslutningsvis förs en diskussion om den lämpligaste strategin är att straffa eller stödja, eller bådadera, och i vilken utsträckning självreglering kan vara ett värdefullt komplement.</p>
<h2>1. Ekobrott – en förtroendeskadlig brottslighet</h2>
<p>Stora ekonomiska skador</p>
<p>Ekonomisk brottslighet begås av personer inom företag och andra organisationer. Brotten sker antingen i företagets intresse, corporate crime, eller riktas mot det egna företaget, occupational crime (Clinard och Quinney, 1973). Företag och företagare kan således vara både gärningsmän och offer.</p>
<p>På grund av näringslivets makt, inflytande och betydelse för samhället är det inte konstigt att brott, som sker i företagens intresse, tas på stort allvar av politiker, myndigheter och medier. Däremot är uppmärksamheten mindre när det gäller brott som riktar sig mot företag och där företaget är offer. En felaktig uppfattning är att sådana brott enbart är av intresse för näringslivet självt. Förluster till följd av brott som drabbar företag övervältras på kunder, aktieägare och anställda (Holinger, 1997). Dessutom är näringslivet samhällets huvudsakliga organisatör av vardagslivets aktiviteter (Burrows, 1997).</p>
<p>På goda grunder anser många bedömare att ekobrott medför ekonomiska skador som vida överstiger den traditionella brottslighetens skador, uppskattningsvis 10 till 35 gånger mer (Coleman, 2001, Nelken, 1994, Shapiro, 1984, Slapper och Tombs, 1999).</p>
<p>Kanske den största ekobrottshärva som någonsin inträffat ägde rum i USA under 1980-talet. Det handlade om kollektiv förskingring kombinerat med bedrägerier. Ett stort antal ledande personer i finansvärlden ruinerade en rad banker genom inköp av privata jetplan, lyxbilar, villor, resor och andra rörelsefrämmande och extravaganta utgifter (Friedrichs, 1996). Den totala ekonomiska skadan av den så kallade spar- och lånekrisen översteg kostnaderna för samtliga anmälda brott i USA under en period av 18 år! Det var således bättre att äga en bank än att råna den (Coleman, 2001).</p>
<p>Förtroende – samhällets viktigaste kapital</p>
<p>De direkta ekonomiska skadorna från ekobrott är således tillräcklig omfattande för att motivera långtgående insatser. Den amerikanske kriminologen Edwin Sutherland, som myntade begreppet whitecollar crime, betonade emellertid att problemet med ekonomisk brottslighet är att den urholkar förtroendet i samhället (Sutherland, 1949). Det är inte primärt de direkta ekonomiska skadorna som är det stora problemet utan att förtroendet – samhällskittet – drabbas. Den ekonomiska brottsligheten ger upphov till misstro och minskad moral samt leder till disorganisation och upplösning av samhällets normer. När samhället dessutom inte effektivt kan motverka en brottslighet som begås av personer med hög status minskar legitimiteten för rättsväsendet och cynismen breder ut sig (Friedrichs, 1996). Ekonomisk brottslighet angriper således de grundläggande principerna i samhället. Det är stor skillnad mot den traditionella brottsligheten, som främst drabbar enskilda och i långt mindre grad än ekobrotten påverkar samhället och dess grundvalar.</p>
<p>I dagens samhälle finns starka skäl att ytterligare betona att problemet med ekobrott är att förtroendet drabbas. De amerikanska bokföringsskandalerna under år 2002 är ett bevis för att några få ekobrott kan påverka förtroendet för hela näringslivet och leda till att världsekonomin drabbas genom fallande börskurser. Det finns därför en direkt koppling mellan bristande förtroende gentemot näringslivet, innehållet i våra orange PPM-kuvert och företagsnamn som Worldcom, Tyco, Enron och Global Crossing. Det är en lärdom som tål att upprepas åtskilliga gånger.</p>
<p>Förr i tiden utmärktes livet av ett fåtal långvariga relationer. Den sociala kontrollen ingick som en naturlig del i livsföringen. I dag kännetecknas samhället av att vi har många relationer, men de är ofta kortvariga och avser snäva områden. Dessutom sker många relationer med organisationer, som företag. Komplexiteten i vårt moderna samhälle ökar och det blir allt svårare att övervaka medarbetare och verksamheter, varför tillfällena till ekobrott ökar (Weisburd et al., 2001; Shapiro, 1980; Jamieson, 1984; Reis, 1984). Förtroendet blir därför en allt viktigare faktor (Friedrichs, 1996; Poveda, 1994).</p>
<p>Detta talar för att en strategi för reglering och kontroll i syfte att motverka ekobrott bör verka i en riktning som stimulerar att näringslivet stärker den egna etiken. Vidare bör vi prioritera sådan brottslighet som påverkar förtroendet i samhället.</p>
<p>Förtroendet – ännu ingen stor ekobrottsfråga i Sverige</p>
<p>Trots att Kreugerkraschen förknippas med förtroendeskador och ekobrott på världsnivå, har den inte satt några djupa spår i dagens svenska ekobrottsbekämpning. Ekobrott har knappast inte alls diskuterats i termer av brott som urholkar förtroendet.</p>
<p>Det var först under 1970-talet som ekobrott blev en kriminalpolitisk fråga av dignitet i Sverige. Vilken brottslighet som samhället fokuserat under de ekobrottsstrategier som formulerats sedan dess har i hög grad styrts av vilken brottslighet som myndigheterna hanterat (Lindgren, 2001). Ekobrottsbekämpningen har därför främst gällt skattebrott, bokföringsbrott och brott mot borgenärer (BRÅ, 2002; Korsell, 2000). För skattebrottens del har de ekonomiska skadorna kommit i centrum; kan vi tala om förtroendemässiga skador har det snarare gällt i relationen till det allmänna (skattebetalarkollektivet). Även om detta också är en viktig aspekt är det ändå en annan fråga än förtroendet för näringslivet och marknaden.</p>
<p>De brott som påverkar förtroendet för näringslivet och marknaden är för det första sådana som undergräver tilltron till höga befattningshavare och visar på bristande internkontroll inom företagen. Det är brott som förskingring, trolöshet mot huvudman och vissa bedrägerier. Dessa brott har emellertid i begränsad utsträckning diskuterats som ekobrott i Sverige (BRÅ, 2002). De finns inte heller med i Ekobrottsmyndighetens primära målområde. För det andra gäller det sådana brott som sker i företagets intresse. Brottsligheten kan vara mycket varierande; från bedrägerier mot kreditgivare, konsumenter och leverantörer till en lång rad specialstraffrättsliga regler (exempelvis miljö och arbetsmiljö). Det gäller också överträdelser som inte behöver vara kriminaliserade, som otillbörlig marknadsföring och olika former av konkurrensbegränsningar.</p>
<p>I andra länder har emellertid ekobrottsfrågorna behandlats i ett vidare perspektiv. I många länder har bedrägerier, förskingring och trolöshet mot huvudman räknats till ekobrottens kärnområde. I exempelvis USA har ekobrott, i betydelsen brott mot ekonomiskt förtroende, också kopplats ihop med brott mot politiskt förtroende. Det är Watergateskandalens trauma som lett fram till ett utvidgat ekobrottsbegrepp. USA har också en historia av olagliga kartellbildningar där landets största företag – och därmed företag med stort förtroende – varit inblandade (Coleman, 2001). Den nyss nämnde Sutherland (1949) visade i en stor undersökning hur de stora amerikanska företagen begick brott och andra lagöverträdelser. Stora företag har senare figurerat i skandaler kring farliga bilar (Ford Pinto), förfalskade testresultat (Firestone-däck), felkonstruktioner (rymdfärjan Challinger) och systematiska bedrägerier (Medicaid) mot läkemedelssubventionerna (Friedrichs, 1996).</p>
<p>Det är en intressant fråga varför ekobrottsperspektivet varit delvis annorlunda i Sverige. En förklaring kan vara att vi inte i den allmänna debatten och på det vetenskapliga området har kunnat hitta den gemensamma nämnaren – enligt min uppfattning förtroendeskadorna – för en rad problemområden. Således betraktas konsumentbedrägerier, farliga produkter och felaktigt utförda tjänster snarare som konsumentfrågor än ekobrott. Kartellbildningar bland bensinbolag och inom anläggningsbranschen har visserligen fått stor uppmärksamhet på senare tid men sådana överträdelser är avkriminaliserade och hanteras utanför brottmålsprocessen. Inte ens dessa diskuteras som typiska ekobrott. Den svenska ekobrottsdiskussionen har således fragmenterats.</p>
<p>Om vi är överens om att det egentligen är förtroendeskadorna för näringslivet och marknaden som är det verkligt allvarliga med ekonomisk brottslighet borde det vara möjligt att diskutera ekobrott på ett något annorlunda sätt i framtiden. Vi kan tänka oss andra prioriteringar som innebär att förtroendeskadliga lagöverträdelser, som formellt ännu inte betraktas som brott, kommer att uppgraderas</p>
<p>Ekobrott begås av betrodda förbrytare</p>
<p>Ekobrottslighetens gärningsmän har en ställning i näringslivet som gör att de inte enbart kan begå brott utan svårighet utan också se till att brotten är svåra att upptäcka och utreda (Shapiro, 1990). Brotten begås av personer som har anförtrotts en ställning, ett förtroende som de missbrukar. De kan därför kallas för betrodda förbrytare (Friedrichs, 1996). Kännetecknande för många ekobrott är att de äger rum i privata miljöer dit samhällets kontrollfunktioner sällan har tillträde (Clark, 1990; Katz, 1979; Persson, 1980; Stinchcombe, 1963). Brotten sker dessutom integrerat med näringsverksamheten, det vill säga av rätt person på rätt plats och i rätt sammanhang. Brotten döljs därför av organisationens funktionella normalitet och av gärningsmannens legitimitet. Det är en stor skillnad mot många traditionella brott som sker genom yttre angrepp. Till detta kommer att ekobrott många gånger kan vara komplicerade att utreda, inte minst till följd av omfattande utredningsmaterial. Det kan dessutom vara svårt för myndigheterna att styrka uppsåt (Levi, 1987).</p>
<p>Kontrollsystemen är ofullkomliga och många brott som upptäcks är av mindre allvarlig natur till följd av svårigheterna att komma den svårupptäcka brottsligheten på spåren (BRÅ, 2003; Korsell, 2003). Selektionen fortsätter hos de brottsbekämpande myndigheterna, som omöjligen kan utreda och föra till åtal alla de brott som upptäcks. Sammantaget finns därför en risk för att vi ofta dömer a few of the less competent villains (Clark, 1990:16).</p>
<p>En klassisk filmreplik är när försvarsadvokaten frågar juryn: ser min klient ut som en brottsling? (Friedrichs, 1996:316). Det nekande svaret som syns i jurymedlemmarnas ansikte är bevis nog för att ekobrott inte betraktas som riktiga brott. Det är brott som begås av etablerade personer och i anslutning till en laglig samhällsnyttig verksamhet. Gränsen mellan lagligt och olagligt är inte alltid så klar, exempelvis mellan avancerad skatteplanering och skattebrott. Samhället tenderar därför att inta en mer förstående attityd till ekobrott jämfört med traditionella brott. Detta tar sig uttryck i bristande resurser för ekobrottsbekämpning och ett måttligare intresse från politiker och medier jämfört med uppseendeväckande traditionella brott.</p>
<p>Eftersom ekobrotten har de nyss nämnda kännetecknen, kommer i grunden straffrättsliga kontrollsystem att ha svårt att vara framgångsrika (Geis, 1984; Reiss, 1984). En kriminalpolitisk strategi som bygger på avskräckning (allmänprevention) förutsätter att det också finns goda möjligheter att upptäcka brotten, bevisa dem och få till stånd fällande domar. I vårt komplexa samhälle är det mycket svårt att uppfylla dessa krav och det finns också ett motstånd mot att driva de straffrättsliga frågorna lika långt som för traditionell brottslighet.</p>
<p>En strategi för att minska ekobrottsligheten kan därför inte i för hög grad förlita sig på straffrättsliga regler, myndigheters kontrollverksamhet och brottsbekämpning. Detta talar för att också arbeta i andra riktningar än avskräckning för straff (Johansen, 1994). Särskilt viktigt är det att införa system som uppmuntrar laglydnad.</p>
<h2>2. Varför bryter vi mot regler?</h2>
<p>När en strategi ska formuleras för att minska ekobrottsligheten och olika regleringsmetoder diskuteras bör dessa på ett lämpligt sätt beakta orsakerna till brottsligheten.</p>
<p>Motiv, neutralisering och tillfälle kan förklara ekobrott</p>
<p>Det finns många teorier om brottslighetens orsaker. En ekobrottsforskare, James Coleman, har emellertid försökt att väga samman olika teorier till en förklaringsmodell. Coleman (2001) menar att ekobrott kan förklaras av tre faktorer: 1. motiv 2. neutralisering (motivdrivande bortförklaringar) 3. tillfälle</p>
<p>Aktuell forskning visar att ekobrottslingarna i grova drag kan delas in i kategorierna krisreagerare respektive tillfällestagare (Weisburd et al., 2001). Krisreagerarna svarar på någon form av märkbar kris (jämför Cressey, 1953). Dessa kan vara av skiftande slag, men gemensamt är att gärningsmannen möter krisen genom att dra fördel av sin förtroendeställning. En ekonomisk kris till följd av ett hårt konkurrenstryck kan utlösa en kris som gör att näringsidkaren bedömer att valet mellan att behålla företaget eller upphöra med verksamheten står mellan att begå brott eller följa lagen (jämför Alalehto, 1997). Tillfällestagarna svarar inte på en krissituation utan har i stället en vilja att dra fördel av ett specifikt tillfälle som möjliggör brott. De skulle aldrig ha begått något brott om inte ett särskilt tillfälle hade uppkommit.</p>
<p>Att själv kunna bortförklara brotten (neutralisering) anses utgöra en viktig del av motivationen för att begå ett brott. Både krisreagerare och tillfällestagare delar vanligen de värderingar som gäller i samhället i stort. Därför måste de kunna motivera brottet för att kunna fortsätta att betrakta sig själva som i grunden laglydiga. Det handlar inte om bortförklaringar i efterhand utan om motivationsdrivande neutraliseringar innan brottet begås. Exempel på neutraliseringar är att alla andra gör det, det drabbar ingen fattig eller det är bara ett lån (jämför Cressey, 1953).</p>
<p>För att ett brott ska kunna begås förutsätts också en situation eller ett tillfälle att begå ett brott. Om sådana situationer och tillfällen uppstår beror på hur arbets- och affärslivet är organiserat. Hur kontrollen är utformad är naturligtvis av stor betydelse för mängden brottstillfällen. Coleman (2001) menar att – mot en bakgrund av det moderna samhällets konkurrenskultur – brottsutvecklingen på ekobrottsområdet kan förklaras mer av förekomsten av attraktiva tillfällen till att begå brott än av skillnader i människors motivation. En effektiv metod för att förebygga brott är därför att minska tillfällena till brott. Genom lagstiftningens och kontrollsystemens utformning är det möjligt att beakta orsakerna till ekobrott och framför allt sträva efter att minska tillfällena till brott (Korsell, 2000; Korsell och Nilsson, 2003).</p>
<p>Hittills har vi mest uppehållit oss kring enskilda personers brottslighet. Den ekonomiska brottsligheten sker emellertid i hög grad inom organisationer som företag. Även om det finns många likheter mellan orsakerna till individers och organisationers brottslighet finns också en större komplexitet i organisationer. Även om personer slutar och nya tillkommer kan samma brottsliga verksamhet fortsätta (Sutherland, 1949).</p>
<p>Orsaken till att företag bryter mot lagen är att kunna fortsätta att gå med vinst, hantera en osäker marknad, minska företagets kostnader eller att få bort en konkurrent (Simpson, 2002). Därför fifflar företag med skatten, gör otillåtna utsläpp i miljön, träffar olagliga prisöverenskommelser, manipulerar bokföringen och bryter mot en rad bestämmelser som reglerar marknaden.</p>
<p>Företag befinner sig i en social kontext som påverkar företagets kultur. Det kan vara en kultur som helt är inriktad på att få jobbet uträttat och därför överträds många bestämmelser. Vidare måste organisationen betraktas i den marknadsmässiga strukturen, om det är ett dominerande företag eller verkar som en konkurrensutsatt underleverantör. För både den interna kulturen och det externa trycket från marknaden är den viktigaste faktorn vilka valmöjligheter organisationen har för att långsiktigt nå framgång. Ett företag som måste agera kortsiktigt tenderar att utveckla en kultur där man bryter mot reglerna. Finns det utrymme för ett långsiktigt tänkande ökar valmöjligheterna att följa reglerna.</p>
<p>Enligt Haines (1997) och Johnstone (1999) påverkas företagskulturen och följaktligen hur ett företag svarar på lagstiftning och kontroll av i vilken miljö det verkar. Exempelvis kan följande slutsatser dras.</p>
<p>• Större företag är mer benägna och har lättare att följa reglerna än små.</p>
<p>• Konkurrenstrycket påverkar ett företags laglydnad. Är pressen stor ligger det nära till hands att minska kostnaderna genom att inte följa alla regler.</p>
<p>• Företagets placering i kontraktskedjan eller hierarkin påverkar laglydnaden. Småföretag, underleverantörer och underentreprenörer kan bryta mot regler till följd av konkurrenstrycket.</p>
<p>• Prisets betydelse för en upphandling påverkar laglydnaden. Är priset av avgörande betydelse finns en risk för att de konkurrerande företagen slirar på regler och normer för att vinna kontrakten.</p>
<p>Haines menar därför att</p>
<p>Haines (1997) refererar till Gunningham och menar att åtgärder för att reglera ett visst område inte kan diskuteras i abstrakta termer utan enbart med hänsyn till de konkreta omständigheterna. Har vi att göra med aktörer med kort- eller långsiktiga intressen, är det stora eller små aktörer, är de politiskt inflytelserika eller inte, har de ett upplyst självintresse etc.? Vidare ska man ställa frågor om de erfarenheter som finns om alternativa möjligheter till reglering. De regleringar som införs, vare sig det är lagstiftning, självreglering eller andra åtgärder, måste vara anpassade till de särskilda marknadsförhållandena. Denna artikel diskuterar emellertid reglering och kontroll i ett generellt perspektiv och det bör därför påpekas att varje konkret område måste diskuteras var för sig.</p>
<h2>3. Varför följer vi regler?</h2>
<p>Fungerar straffhotet?</p>
<p>Vi kan också vända på frågan; varför följer trots allt de flesta reglerna? Kan vi hitta förklaringsfaktorerna till laglydnad bör de kunna förstärkas. Traditionellt tillmäter vi straffhotet stor betydelse. Simpson (2002) har emellertid kartlagt litteraturen och menar att det inte finns något välgrundat stöd för att straff fungerar som en strategi för att uppnå laglydnad inom näringslivet. De få empiriska undersökningar som har gjorts visar att risken för att straffas och straffets storlek inte har någon avskräckande effekt. Undersökningar visar snarare att det är upptäcktsrisken som kan ha en viss avskräckande funktion, inte hotet om sanktioner (Simpson, 2002). I det följande redovisas Simpsons kartläggning om straffhotet.</p>
<p>Hur fungerar straffhotet mot dem som är obenägna att begå brott?</p>
<p>Det är inte enbart straffhotet som är avskräckande. Det finns också andra former av kontroll som gör att företag och enskilda följer regler. Alternativa sanktioner torde vara mer avskräckande än de formella sanktioner som staten kan tillgripa. 1. Personer i ledande ställning i företag är inte benägna till en kriminell livsstil. I stället är de helt inriktade på ett konventionellt beteende. 2. Sådana personer, med starka band till samhället, har mycket att förlora på att bli föremål för rättsliga åtgärder. När familjemedlemmars, grannars, arbetskamraters och överordnades uppfattning har betydelse för den enskilde, har också faktorer som hotar dessa relationer en avskräckande effekt. 3. Sådana personer ser sig själva som ansvarstagande medborgare och det som bryter mot denna självbild ger upphov till skuld och bristande självkänsla.</p>
<p>Hur fungerar straffhotet mot personer som är benägna att begå brott?</p>
<p>Straffhotet har en begränsad avskräckande effekt på personer med en kriminell livsstil. Sådana personer tenderar snarare att se tillfällen till brott som möjliga och önskvärda. Många negligerar straffhotet eftersom det skulle minska deras kriminella övertygelse om att brott lönar sig. Andra kriminella ser risken för att åka fast enbart som en av många andra risker som hör till verksamheten. Det finns dessutom personer som anser att risken för straff ligger i fel vågskål, det vill säga att själva risken för att straffas medför att brottslig verksamhet är attraktivt.</p>
<p>Hur fungerar straffhotet mot personer som är delvis benägna att begå brott?</p>
<p>För personer som har en viss benägenhet att begå brott påverkas däremot beteenden av risken för bestraffning. Till och med små skillnader av risken för bestraffning har en påverkan. Forskningen talar om en tipping point, som när den uppnås medför att den enskilde anser att en brottslig gärning kostar för mycket i ökad risk (Simpson, 2002:30).</p>
<p>När risken inte längre är noll, till följd av exempelvis ökad kontroll, har den en stark avskräckande effekt. Skälet är sannolikt att det handlar om personer som har mycket att förlora om de upptäcks. De vill inte förlora anseendet och drabbas av andra informella sanktioner. Dessa personer, som kan tänka sig att begå brott under de rätta omständigheterna, upplever att de informella kostnaderna blir för höga vid små förändringar av risken för upptäckt och bestraffning. De agerar rationellt och väger risker mot fördelar. Det är därför som avskräckning fungerar.</p>
<p>Företag kan också delas in i grupper</p>
<p>Goda företag är företag som drivs av övertygelsen om ett långsiktigt egenintresse. De är måna om sitt rykte på marknaden, att upprätthålla goda relationer med facket, förebygga rättsliga åtgärder och undvika att betraktas som oansvariga. De skulle nödvändigtvis inte agera ansvarsfullt om det inte fanns ett realistiskt hot från kontrollfunktioner som myndigheter, men de har en benägenhet att följa regler. Sådana företag gör överväganden och är villiga att kompromissa. Däremot kan de göra motstånd mot regler som de uppfattar som orättvisa.</p>
<p>Simpson (2002) refererar till en undersökning där inte mindre än 73 procent var obenägna att fuska. De anser att det är moraliskt fel att fuska och därför har det faktiska straffhotet inte någon betydelse. Bardach och Kagan (2002) refererar till andra undersökningar som pekar på att omkring 80 procent följer lagen – eftersom de inte vill vara lagbrytare.</p>
<p>Det finns också hyggligt välskötta företag, som däremot är mindre framgångsrika med internkontroll och att följa reglerna. Däremot är de villiga att rätta till fel när de får påpekanden. Dessa företag väger inte vinster mot upptäcktsrisk och sanktioner.</p>
<p>De dåliga företagen följer enbart kortsiktiga och inskränkta ekonomiska mål. En del bryter mot lagen eftersom ägarna är själviska, andra befinner sig i en ekonomisk kris och har inte råd att följa lagen. De bryter mot reglerna enbart för att minska kostnaderna, inte för att de tycker att reglerna är orättvisa. Så fort de får tillfälle kommer de att bryta mot ett löfte att rätta till brister och de betraktar rättsliga processer som en möjlighet till förhalning.</p>
<p>Legitima regler och relevant kontroll ger positiv effekt</p>
<p>För lagstiftningens legitimitet och graden av regelefterlevnad är det av avgörande betydelse att lagstiftningen är förankrad hos enskilda och företag. Upplevelsen av rättvisa – och därmed regelverkets legitimitet – påverkas också av att myndigheterna tillämpar lagen på ett rättvist sätt. Behandlas företag olika av myndigheterna minskar legitimiteten.</p>
<p>Flera undersökningar visar att en formell inställning från kontrollmyndigheter påverkar regelefterlevnaden positivt i den meningen att den skapar klarhet om vad företagen förväntas göra (Hawkins och Thomas, 1984; Hutter, 1997). Slår det över i överdriven petighet minskar däremot laglydnaden (Bardach och Kagan, 2002). Likaså visar många undersökningar att tvång till en viss gräns påverkar regelefterlevnaden positivt i den meningen att myndigheterna ibland måste använda sig av hot om sanktioner för att bli tagna på allvar (Braithwaite, 1995). Emellertid, att kunna förlåta, giving the wrongdoer a second chance, can bring out the best in the worst of us… we should be tough with cheaters to give them reason to favour their cooperative selves; and we should extend forgiveness to those who … abandon cheating in favour of cooperation (Ayres och Braithwaite, 1992:33). Det krävs således en spännvidd i myndigheternas åtgärder, från hårda till mjuka nypor (jfr. Hawkins et al., 1992).</p>
<p>Forskning tyder således på att en alltför legalistisk strategi, som betonar strikt regelkontroll parad med misstro och hot om sanktioner, leder till minskad regelefterlevnad. Samtidigt behöver en mer övertalande och samförståndsbetonad strategi backas upp av möjligheten att använda strängare metoder (Braithwaite, 1995; Simpson, 2002).</p>
<h2>4. Straff</h2>
<p>En sedan länge pågående diskussion gäller om juridiska personer ska kunna straffas eller inte (Friedrichs, 1996). Det traditionella argumentet mot bestraffning är att enbart personer av kött och blod har ett medvetande och samvete: ’No Soul to Damn, No body to Kick’. Därför kan enbart fysiska personer uttrycka ett brottsligt uppsåt och agera i enlighet med detta. Traditionella syften med straffsystemet som avskräckning, inkapacitering och rehabilitering är dessutom svåra att tillgodose mot juridiska personer. Straff mot juridiska personer tenderar också att drabba personer eller organisationer som inte har haft något med brottet att skaffa. Ovetande aktieägare kan se sina utdelningar minska till följd av sanktioner som drabbat företaget. Höga böter kan leda till att arbetstagare måste sägas upp och konsumenter får betala högre priser när kostnader för böter övervältras på kunderna.</p>
<p>Företagsbot tillämpas sällan</p>
<p>I Sverige kan juridiska personer inte straffas. I stället kan företagsbot dömas ut som en särskild rättsverkan. Företagsbot är emellertid en sanktionsform som tillämpas mycket sällan och kan därför sägas inte fungera i praktiken (Ds 2001:69). Ett förslag finns emellertid på att införa ett regelrätt straffansvar (SOU 1997:127). Europarådet har rekommenderat medlemsländerna att införa ett straffansvar även för juridiska personer och EU har samma positiva syn.</p>
<p>Många argument har förts fram för att kunna straffa juridiska personer (Fisse och Braithwaite, 1993). Brott begås i företagets intresse och den juridiska personens uppsåt kan sägas vara en följd av dess formulerade riktlinjer, policy. Varför skulle då inte den juridiska personen straffas? Det finns dessutom praktiska svårigheter att peka ut den eller de fysiska personer som är ansvariga för brott som skett inom ramen för en organisation. Fisse och Braithwaite (1993) menar att juridiska personer måste kunna ställas till svars för sina handlingar. De hävdar att det är viktigt att kunna straffa inte enbart fysiska personer, eftersom dessa är utbytbara.</p>
<p>Företag har också ett intresse av att kasta skulden för någon ofördelaktig händelse på enskilda personer för att på det sättet avleda uppmärksamheten från brister inom den egna organisationen (Fisse och Braithwaite,1993). I vissa amerikanska företag påstås till och med att vice-VD, har ansvaret för att sitta i fängelse om något händer (Braithwaite, 1993:14). Endast om företaget självt kan förklaras ansvarigt kommer det att ha tillräckliga incitament för att införa lämpliga åtgärder (förebyggande, disciplinära och belöningsmässiga) för att minimera risken för att personer inom företaget begår brott i företagets intresse.</p>
<p>Även fysiska personer bör kunna straffas</p>
<p>Det finns också argument för att även enskilda personer inom en organisation bör kunna ställas till ansvar för brott som de begår i tjänsten. Om inte enskilda också kan bestraffas, finns en risk för att dessa inte i tillräcklig utsträckning kommer att verka mot brott inom organisationen. Den lämpligaste lösningen synes därför vara att införa ett regelrätt straffansvar för juridiska personer, men inte nöja sig med att straffa enbart en juridisk person för organisatoriska brott utan även de ansvariga fysiska personerna. Böter har visat sig vara ett effektiv straff för fysiska personer.</p>
<p>Det svenska förslaget om att införa ett straffansvar för juridiska personer har mött motstånd. Kritiken har gällt att bristerna i det nuvarande systemet med företagsbot inte tillräckligt har klarlagts och att inte heller försök har gjorts för att råda bot på dessa brister. Ett förslag finns nu om att reformera företagsboten i stället för att införa ett straffansvar (Ds 2001:69). Enligt Träskman (2003) är det emellertid uppenbart att det svenska motståndet mot ett straffansvar inte är särskilt väl sett inom EU. Träskman refererar till den Nordiska straffrättskommittén som år 1986 menade att det fanns ett påtagligt behov av att på straffrättslig väg inskrida mot andra subjekt än enskilda personer. 5. Självreglering mot ekobrott – ett komplement</p>
<p>Hittills har reglering och kontroll diskuterats som en myndighetsfråga, men sådana uppgifter kan också utövas av privata eller halvprivata organ. Vi talar då om självreglering, som har en lång historia inom olika yrkessammanslutningar (Majone, 1996). I dag spelar självreglering en viktig roll, särskilt på tekniska områden i fråga om standardisering och kvalitet. Självreglering kan betraktas ur flera perspektiv. Lagstiftaren kan se självreglering som ett viktigt komplement till traditionell lagstiftning och myndighetskontroll. Vilken regleringsmetod som väljs beror naturligtvis på förutsättningarna för det specifika området (Ayres & Braithwaite, 1992, Power, 1999; Hutter, 2001).</p>
<p>De som tvivlar på självregleringens effektivitet och förlitar sig på traditionella reglerings- och kontrollformer måste inse att myndigheter har resurser att utföra kontroller endast i begränsad utsträckning (Ayres och Braithwaite, 1992). Ett stort misstag är att tro att ett lagstiftningsingripande alltid är en friktionsfri och perfekt lösning jämfört med marknadens ofullkomliga åtgärder (Baldwin och Cave, 1999:56). Clark (1990) menar att vilka insatser som än görs av lagstiftare, kontrollfunktioner, polis, åklagare, medier och intressegrupper är det bara näringslivet självt som kan ta tag i ekobrotten på ett sådant sätt att verkliga förändringar kan äga rum.</p>
<p>En form av självreglering kan kallas för påtvingad självreglering (enforced self-regulation), som kombinerar statlig och privat reglering. Det innebär att lagstiftningen föreskriver att företag och andra organisationer, exempelvis på arbetsskyddsområdet, måste ta fram strukturer, rutiner och procedurer i verksamheten för att minska risken för skador och olyckor. Lagstiftningens främsta syfte är att få till stånd självreglering och när den brister, kan myndigheterna ingripa (Hutter, 2001, Ayres & Braithwaite, 1992). Företagen är således ålagda att kontrollera sig själva och myndigheterna kontrollerar främst att företagen har en erforderlig kontroll över sin egen verksamhet (systemtillsyn).</p>
<p>Självreglering – ett attraktivt alternativ för företag</p>
<p>För näringslivet kan självreglering vara ett attraktivt alternativ till ingripande lagstiftning, som försvårar för seriösa företag. Det kan också vara ett stöd för företagsledningar att få bättre kontroll över sin egen verksamhet. Självreglering kan utvecklas frivilligt av näringslivet. Särskilt stora företag är måna om sitt rykte och kan införa självreglering för att minska risken att förknippas med oseriös verksamhet. Därför kan de ställa krav på sina leverantörer och självregleringen sprider sig: When McDonald´s says ’Jump’, 500 suppliers ask ’How high?’ (Earle, citerad av Grabosky, 2001:143).</p>
<p>En modell, som lyfts fram av flera forskare, är att låta någon tredje part svara för kontroll av lagstiftning eller föreskrifter som tagits fram inom ramen för självreglering (bl.a. Grabosky, 2001). Den tredje parten kan vara miljöorganisationer eller andra intressegrupper. En tredje part kan också övervaka myndigheternas kontrollverksamhet (Ayres och Braithwaite, 1992).</p>
<p>Fördelarna med självreglering är att man oftare kan uppnå en högre kompetens jämfört med traditionell reglering. Praktiker ute på företagen är bättre informerade än myndighetspersoner om vad som sker och de har därför större möjlighet att upptäcka överträdelser eller brister (Majone, 1996). Dessutom kan ett system för självreglering snabbare anpassa sig till förändringar eftersom det är enklare, billigare och mer flexibelt än lagstiftning. Som ett exempel på självregleringens effektivitet kan en jämförelse göras med standardiseringssträvandena inom EU. Det kan ta tio år att standardisera enbart ett begränsat område inom EU medan privata eller halvprivata organ varje år kan ta fram tusentals tekniska standarder (Majone, 1996). Till skillnad mot traditionell statlig reglering har självregleringen fördelen att den inte sätter några minimigränser utan uppmuntrar till ständiga förbättringar, vilket kan vara särskilt viktigt på miljöområdet (Gunningham och Grabosky, 1998). Den största fördelen med självreglering är emellertid att den är frivillig. Ett sådant system stimulerar ansvar och medför att företagen agerar ännu ansvarsfullare.</p>
<p>Nackdelarna med självreglering är att viljan att påtala eller anmäla regelöverträdelser är lägre än för myndigheter (Majone, 1996). Risken är också stor att de som har starka motiv att inte följa självregleringen principer också kommer att bryta mot de överenskomna reglerna. För att självreglering ska fungera förutsätts inte bara att företagen försöker följa lagen och agera kompetent. Dessutom krävs att det finns ett institutionaliserat ansvar och ett engagemang för principerna. Det måste finnas ett engagemang hos ledningen, som genom utbildning och andra åtgärder verkar för att målet ska uppnås (Hutter, 2001). Självreglering har uppenbarligen många fördelar, men det är tydligt att den måste kompletteras med mer ingripande åtgärder för att få effektivitet.</p>
<p>Självreglering har diskuterats i över 30 år</p>
<p>Självreglering i form av självsanering med tonvikt på att förebygga ekobrott, har i Sverige diskuterats sedan 1970-talet. Åren runt 1980 såg Brottsförebyggande rådet över lagstiftningen för att motverka ekobrott. En fråga gällde advokater (BRÅ 1979), en annan revisorer (BRÅ 1978). År 1982 inrättade regeringen en kommission mot ekonomisk brottslighet och skattefusk. Ekokommissionen diskuterade självreglering som en lösning för företag inom vissa branscher att själva ta itu med illojal konkurrens och andra problem. På den tiden diskuterades lagstiftning med krav på kunskaper om bokföring och skatteregler för etablering som näringsidkare (företagarkörkort). Ett alternativ var att i stället förlita sig på självreglering. Vid en hearing som Ekokommissionen anordnade var fackföreningsrörelsen positiv till formella etableringskrav (SOU 1984:8). Näringslivets organisationer var däremot mycket kritiska. Förslag på en ökad formell kontroll stöddes emellertid av organisationer som representerade småföretagare i branscher utsatta för en omfattande ekonomisk brottslighet.</p>
<p>Den bedömning som Ekokommissionen gjorde i betänkandet Näringstillstånd (SOU 1984:8) var att näringslivet i alltför begränsad utsträckning hade insikt om den ekonomiska brottslighetens skadeverkningar. Näringslivet skulle därför ha mycket att vinna på ett engagemang mot ekobrott. Ekokommissionen ansåg att när näringslivet väl blir medvetet om dessa förhållanden kommer lösningar att kunna formuleras och en dialog komma till stånd mellan myndigheter och näringslivets organisationer. Ekokommissionen refererade både till inhemska förebilder, som de etiska riktlinjerna inom den finansiella sektorn, försäkringsbranschen, och USA. Där hade företag tagit fram konkreta riktlinjer för relationen till leverantörer, kunder, anställda, det allmänna etc.</p>
<p>Värdet i dessa aktiviteter ligger kanske främst i att de engagerar företagen, gör dem medvetna om problemen samt skapar en aktiv och kreativ inställning, kort sagt formar en opinion. Erfarenheter från andra områden där näringslivet engagerat sig på ett liknande sätt visar att opinionerna på grund av en inneboende dynamik tenderar att sprida sig också utanför den engagerade kretsen av företag och organisationer och på sikt påverkar även rättsutvecklingen. (SOU 1984:15, s. 166)</p>
<p>Självreglering bättre än styrning uppifrån</p>
<p>Regeringen var emellertid mer positiv till självreglering än Ekokommissionen och ansåg att det, mot bakgrund av den ekonomiska brottslighetens omfattning, krävdes både en ökad formell kontroll och självreglering. År 1984 lade regeringen fram den så kallade riktlinjepropositionen, där frågor om reglering och kontroll mot ekobrottsligheten diskuterades (prop. 1984/85:32). Även om det snart har gått tjugo år sedan riktlinjepropositionen lades fram, förtjänar den att uppmärksammas på nytt (Lindgren, 2001; Korsell, 2000b). I propositionen underströk regeringen att lagstiftning och kontrollsystem ska utformas på ett sådant sätt att de stöttar det seriösa näringslivet. Självreglering betraktades därför som en bättre lösning än styrning uppifrån.</p>
<p>I början av 1990-talet såg Riksdagens revisorer över ekobrottsbekämpningen och de underströk vikten av näringslivets självreglering och behovet av att företag skyddade sig mot ekobrott genom affärskontroll (1994/95:RR4). Näringslivets organisationer stödde revisorernas uppfattning och ansåg att näringslivet hade en viktig roll att spela för att skapa attityder som motverkar ekobrott. Inte minst den etiska dimensionens betydelse fördes fram av både myndigheter och näringslivets organisationer. Även om självreglering inte var något nytt hade klimatet ändrats till förmån för denna lösning.</p>
<p>Mycket tack vare revisorernas rapport kom ekobrott att återigen bli en viktig kriminalpolitisk fråga. År 1995 presenterade regeringen en strategi för samhällets samlade åtgärder mot den ekonomiska brottsligheten (Skr. 1994/95:217). I denna betonas att marknadsekonomins funktionssätt är en viktig fråga och att ekobrottslighetens offer inte minst är företag, som drabbas av illojal konkurrens. Det är en skillnad mot första hälften av 1980-talet där samhällets behov av skatter dominerade. Den tidigare politiska polariseringen hade övergått till ett ökat samförstånd (Lindgren, 2001).</p>
<p>Viktiga inslag i strategin är etiska riktlinjer och olika former av självreglering vid sidan av lagstiftning, kontroll och brottsbekämpning. Regeringen såg en betydande potential i självreglering och menade att den delvis var outnyttjad. Näringslivet bedömdes därför behöva ta ett större ansvar för att motverka ekonomisk brottslighet, bland annat genom självreglering.</p>
<p>År 1996 inledde regeringen en dialog med näringslivet om hur ekobrott kunde motverkas. Advokaten Claes Beyer, med ett förflutet som rådgivare för Volvo, fick regeringens uppdrag att bland annat undersöka vad näringslivet kunde göra på detta område. Förre moderatordföranden Ulf Adelsohn förordnades att leda</p>
<p>Branschsaneringsutredningen, där självreglering utgjorde en viktig del av uppdraget.</p>
<p>Beyer (1998) konstaterade att ett brett spektrum av åtgärder hade införts för att upprätthålla den etiska nivån inom näringslivet. Han var imponerad över hur mycket som redan hade gjorts, men beklagade att detta inte var allmänt känt. Näringslivet hade inte enbart infört självreglering för att ta itu med omedelbara problem utan också tagit ansvar för sådana som kunde uppkomma i framtiden. Däremot, menade Beyer, att det var få företag som hade tagit fram egna etiska riktlinjer, till skillnad mot vad som skett i flera andra länder. Beyer föreslog att regeringen, myndigheterna och näringslivets företrädare borde etablera ett forum för överläggningar om regleringsfrågor.</p>
<p>Branschsaneringsutredningen ansåg att självregleringen (egensanering) i bland annat bygg-, städ-, flytt- och restaurangbranscherna borde stödjas och utvecklas (SOU 1997:111). Jämfört med situationen under 1980-talet ansåg utredningen att inslaget av självreglering hade ökat och att det fanns en större medvetenhet om ekobrottslighetens skadeverkningar i näringslivet. Intresset för självreglering var föga förvånande störst bland organisationer som representerade branscher med stora problem med ekonomisk brottslighet.</p>
<p>Under 1990-talet förändrades synen på självreglering och näringslivet fick en starkare roll än tidigare som aktör mot ekobrott. Däremot har det från regeringens sida hittills inte hänt mycket i fråga om substantiella och konkreta åtgärder för att stimulera självreglering och etik inom näringslivet (Lindgren, 2001). För år 2003 är emellertid en ny ekobrottsstrategi aviserad och i kombination med Förtroendekommissionens arbete finns det nu goda utsikter att kunna ta ett steg framåt.</p>
<h2>6. En strategi</h2>
<p>Straffa eller stödja?</p>
<p>Principiellt kan samhället agera på två olika sätt för att uppnå lag- lydnad (Hawkins, 1984, Slapper och Tombs, 1999). Den ena strate- gin är inriktad på bestraffning, den andra på rådgivning och stöd. Det är främst de brottsbekämpande myndigheterna som använder bestraffning som redskap. Administrativa myndigheter med kontrollfunktioner intar ofta en rådgivande och stödjande roll. Däremot kan administrativa myndigheter fatta beslut om åtgärder, som de flesta av de drabbade uppfattar som allvarligare än straff, till exempel att tillstånd återkallas.</p>
<p>Bestraffning sker när någon har brutit mot en regel, och strate- gin är inte omedelbart inriktad på att få till stånd en regelefterlev- nad. Strategin med rådgivning och stöd har snarare syftet att före- bygga en skada än att bestraffa något ont. Syftet är att återställa och reparera skadan till lägsta möjliga kostnad. Myndigheterna för- handlar fram en framtida regelefterlevnad. Kontakten med myndigheterna är utdragen och stegvis ökande. Om denna relation så småningom leder till ett åtal betraktas det som ett miss- lyckande.</p>
<p>Vi har tidigare konstaterat att straffrättsliga och andra ingripande åtgärder inte är den effektivaste lösningen på brott som begås av</p>
<p>företag. Även om det kan finnas motiv för ingripande åtgärder vid uppenbara överträdelser har straffrättsliga lösningar negativa sido- effekter som motverkar de intressen som lagstiftningen ska ta till- vara. Lagstiftning som ökar möjligheterna till kontroll och att utkräva ansvar kan paradoxalt nog få motsatt effekt genom att den leder till en kontraproduktiv misstro och ökar avståndet mellan företag och myndigheter (Bardach och Kagan, 2001; Braithwaite, 1993). Företagen följer lagstiftningen med minimala ansträngningar</p>
<p>– kreativ laglydnad – och försöker samtidigt komma undan så mycket som möjligt.</p>
<p>Som exempel redovisar Ayres och Braithwaite (1992:26) forsk- ningsresultat från myndigheter som övervakar säkerheten inom gruvindustrin. När en sådan myndighet föredrog en strategi med bestraffning löpte den risk att spend more times in court than in mines. Det finns en risk för att en organiserad subkultur uppstår inom näringslivet, där motstånd mot regleringar – innefattande legalt motstånd och motåtgärder – kommer att ingå som ett naturligt inslag i näringslivet (Braithwaite, 1990). Tilltron till lag- stiftningen undergrävs genom att kryphål utnyttjas samtidigt som regleringen ökar för att täppa till kryphålen. Resultatet blir dels en svåröverskådlig lagstiftning i ständig tillväxt, dels en brottsbe- kämpning som koncentrerar sig på enkla och synliga brott sam- tidigt som man struntar i de underliggande systematiska proble- men. Med andra ord ledde de hårda nypornas politik till en katt- och-råtta-lek samt till en ovilja att följa reglerna. Myndigheten hade genom en annan politik kunnat spara resurser och i stället lagt dem på kontroll och övertalning. Dessutom hade resultatet blivit bättre, det vill säga lett till ökad laglydnad. En strategi som i för hög grad förlitar sig på straffrättsliga lösningar underminerar den goda vilja som finns hos företagare när de är motiverade att agera ansvarsfullt (Braithwaite, 1990). Ytterligare ett motiv till att lita mindre på straff och mer till övertalning, är att det är dyrt att bestraffa, men billigt att övertala.</p>
<p>En strategi som i stället bygger för mycket på information och service samt ger företagen fritt spelrum att reglera sig själva (själv- reglering) kommer i stället att exploateras av företagare som har starka motiv att bryta mot reglerna. Det gäller därför att hitta ett system där både mjuka och hårda nypor kan förenas och där före- tagens ansvarskänsla tas till vara. Samtidigt måste det finnas möj- lighet för myndigheter att ingripa kraftfullt.</p>
<p>En blandning av straff och stöd effektivast</p>
<p>Forskningsresultat visar att en framgångsrik utgångspunkt för reglering av ett bestämt område måste bygga på insikten att näringsidkare ibland är extremt motiverade att tjäna pengar och ibland lika mycket motiverade att agera ansvarsfullt (Ayres och Braithwaite, 1992:22). Det är därför inte möjligt att reglera ett område enbart med en politik som går ut på bestraffning eller frivillig övertalning. De flesta av dagens experter anser att svaret i debatten om man ska övertala eller bestraffa ligger i en klok bland- ning av båda linjerna (Johnstone, 1999).</p>
<p>Ayes och Braithwaite (1992) har tagit fram en modell för reglering i form av en pyramid. Grunden utgörs av samförstånds- lösningar där myndigheterna genom service och råd verkar för en ökad laglydnad. Ju högre upp i pyramiden man kommer, desto strängare åtgärder sätter myndigheterna in i syfte att få till stånd en regelefterlevnad.</p>
<p>Pyramiden illustrerar att tyngdpunkten i myndigheternas åtgärder ligger i basen och det är också där som de flesta företag finns eftersom majoriteten har en vilja att följa lagen. Meningen är att myndigheterna ska sätta in adekvata åtgärder, dock inte mer än vad som behövs. Ambitionen är att pressa ned så många företag som möjligt mot pyramidens fot.</p>
<p>Det finns flera fördelar med att utgå från pyramiden. Genom att inte enbart rikta in sig på de dåliga äpplena, som är typiskt för den repressiva inriktningen, utan i stället stimulera företagen till att utveckla sitt ansvarstagande påverkas företagskulturen i positiv riktning (Ayres och Braithwaite, 1992). Företagare har multiple selves; de har både en ansvarstagande sida och en som enbart ser till pengarna. Det gäller att förstärka den positiva sidan. Pyramiden visar att straff inte alltid är den mest ingripande sanktionen utan att det finns alternativa åtgärder som kreativt kan tillgripas.</p>
<p>Det är viktigt att samtliga våningsplan i pyramiden upprätthålls. Det måste finnas både rika mått av service och information sam- tidigt som mycket stränga sanktioner kan sättas in, till och med att förbjuda fortsatt verksamhet. Hetzler (2003) har betonat vikten av att man inte glömmer bort pyramidens mitt, där myndigheternas kontrollverksamhet har en viktig uppgift i att upprätthålla lagstift- ningen. Med stränga sanktionsmöjligheter i bagaget är det enklare att lägga tyngd bakom orden och myndigheterna har därför större möjlighet att med mildare lämpor övertyga företagen om att rätta</p>
<p>sig efter reglerna. Braithwaite (1997:205) citerar president Roose- velts utrikespolitiska doktrin om att speakting softly and carrying big sticks. Straffrättsliga sanktioner har den fördelen att det är en tydlig markering om att en person eller ett företag brutit mot de intressen som samhället anser vara mest skyddsvärda. Emellertid måste omfattande resurser läggas på att få fram bevisning och myndig- heterna kan omöjligt driva samtliga fall. En strategi är därför att inte splittra resurser på exempelvis samtliga 100 fall utan att koncentrera sig på ett av dem. Genom att vinna detta mål befinner sig myndigheter med kontrollfunktioner i en bättre förhandlings- situation gentemot de andra 99 fallen (Braithwaite, 1993:17). Straff- rätten fungerar i detta exempel som det tunga artilleriet som inte vinner slaget utan snarare täcker trupperna vid fronten att gå in i närstrid med företagen (Braithwaite, 1993:27).</p>
<p>Vid sidan av den statliga styrningen och myndighetskontrollen måste näringslivet stimuleras att ta ett eget ansvar genom ökad självreglering. I regleringspyramiden kan självreglering sägas ligga nere i basen.</p>
<p>Näringsförbud</p>
<p>Återkallat tillstånd</p>
<p>Förverkligande</p>
<p>Straff</p>
<p>Administrativa sanktioner</p>
<p>Kontroll</p>
<p>Övertalning</p>
<p>Information</p>
<p>Service</p>
<p>Hur skiljer vi mellan verklig och spelad laglydnad?</p>
<p>Utmaningen ligger i att få fram strategier och instrument som medför att de värsta företagen bestraffas samtidigt som de i huvud- sak lojala uppmuntras och får stöd att bli laglydiga. Det gäller också att se upp eftersom företag inte enbart kan ägna sig åt kreativ bok- föring utan också kreativ laglydnad (jfr. Gunningham och Johnstone, 1999; Braithwaite, 2002). Den avgörande frågan är emellertid i vilka situationer myndigheter kan stödja och i vilka de ska bestraffa.</p>
<p>Problemet är att skilja mellan företag, som försöker följa lag- stiftningen och dess intentioner, och företag som enbart genomför ytliga förändringar. Haines (1997) har undersökt arbetsolyckor i Australien som lett till dödsfall. För att undersöka hur mycket ett företag anstränger sig för att följa regler är det, enligt Haines, bättre att undersöka företagets åtgärder efter olyckan än de fakto- rer som orsakade den. Vissa företag reagerade ansvarsfullt och vidtog alla de åtgärder som var relevanta för att minska risken för framtida olyckor (de betecknas som virtous företag). Andra företag agerade inskränkt och genomförde enbart uppenbara förändringar i syfte att minska risken för rättsliga åtgärder samtidigt som de lämnade stora områden utan åtgärd (de betecknas som blinkered företag). De ansvarsfyllda företagen var inriktade på att följa lag- stiftningens anda och arbeta med att förbättra säkerheten medan de andra företagen agerade som ögontjänare och var mer måna om att formellt följa lagen än dess anda.</p>
<p>Vid en rättslig prövning är det emellertid de närmare omständig- heterna kring olyckan som fokuseras. Risken är att fokus flyttas bort från strategiska frågor som påverkade olyckan, som organisa- tion och intern kontroll. För att uppnå en långsiktig laglydnad kan det därför vara av intresse att utifrån Haines erfarenheter göra efterkontroller för att se vilka erfarenheter ett företag har gjort av en dramatisk händelse eller rättsliga åtgärder. På detta sätt kan myndigheten få en god bild av företagets vilja och förmåga att följa reglerna (jfr. Clinard och Yeager, 1980).</p>
<p>En strategi för framtiden</p>
<p>En ökad insikt om att ekobrott skadar förtroendet i samhället och vilka konsekvenser det för med sig bör leda till att vi i högre grad prioriterar ekobrott, särskilt sådana brott som är förtroendeskad- liga.</p>
<p>Ett problem är att ekobrott är svåra att upptäcka och utreda. Traditionell statlig reglering med kontroll och straffrättsliga lös- ningar har därför sina begränsningar. Det talar för det första för att försöka minska tillfällena till brott genom förebyggande åtgärder – exempelvis genom säkrare lagstiftning och bättre kontroll. För det andra bör självreglering stimuleras.</p>
<p>Jämfört med situationen under 1980-talet har också insikten om behovet av självreglering ökat såväl bland myndigheter som inom näringslivet. Dessutom visar forskning att företrädare för företag och deras anställda kan agera moraliskt och inte enbart är ekono- miska nyttomaximerare. De är måna om sitt rykte och goda namn samt har självrespekt.</p>
<p>Självreglering har många positiva sidor och bör därför ingå som en viktig beståndsdel i framtidens regleringsstrategier. Emellertid kan företag drivas av kortsiktiga vinstintressen och därför bryta mot självregleringen. Företag kan också bryta mot självregleringen på grund av inkompetens. För att självreglering inte ska missbrukas bör den stöttas på olika sätt. Den kan vara påtvingad, med myndig- hetskontroll, och en tredje part kan ges uppgifter för att få till stånd en bättre kontroll. Ett företag måste exempelvis uppfylla krav som certifieringsorganet sedan ska intyga och följa upp.</p>
<p>Ingenting hindrar att man använder sig av flera olika tekniker samtidigt för att utveckla företagens egenkontroll. Exempelvis kan lagstiftning (påtvingad självreglering) med fördel kompletteras med åtgärder som stärker företagens incitament att utveckla sin egen kontroll.</p>
<p>Det måste dock finnas ett visst mått av statlig reglering och myndighetskontroll. Myndigheterna ska kunna använda sig av mycket ingripande sanktioner i syfte att kunna lägga kraft bakom orden och således slippa använda dessa. Dessutom måste myndig- heterna kunna arbeta flexibelt, från stöd och service till mer ingri- pande åtgärder, allt i syfte att uppnå största möjliga frivilliga med- verkan. Lagstiftning har sina begränsningar eftersom den inte påverkar eller har svårt att påverka å ena sidan näringslivets struktur och å andra sidan företagens kultur. Exempelvis är det</p>
<p>knappast möjligt att nämnvärt påverka företag i en viss riktning när dessa är svaga parter i en lång kontraktskedja. Sådana företag ser det knappast som möjligt att fullt ut följa reglerna. Däremot kan regler påverka starkare aktörer, som har en annan valfrihet. Efter- som stora och mäktiga organisationer har möjlighet att agera på ett ansvarsfullt sätt, men inte alltid väljer att göra det, kan lagstiftning vara ett sätt att uppmuntra dem att agera i en annan riktning (Haines, 1997).</p>
<p>Ett straffansvar för juridiska personer bör kunna införas för att öka effektiviteten i det straffrättsliga systemet. Det är dock viktigt att rikta sanktioner även mot fysiska personer för organisations- anknuten brottslighet.</p>
<p>Sammanfattningsvis krävs en blandning av åtgärder, eftersom de mot vilka regler och kontroll riktar sig också är en blandning av företag (Gunningham och Grabosky, 1998:241): Det finns företag som är ledande på att driva etik- och moralfrågorna medan andra befinner sig i bakvattnet. Vissa företag vill gå längre än lagens minimikrav och andra gör minsta möjliga. Några följer reglerna fri- villigt och andra bryter mot dem om det är lönsamt. Till dessa kommer de irrationella och inkompetenta. Det är därför uppenbart att det inte är möjligt att välja en (1) lösning för reglering och kontroll.</p>
<p>Referenser:</p>
<p>Alalehto, T. (1999) Motiv eller tillfälle? En studie av ekonomisk brottslighet i restaurangbranschen. Stockholm Atlas</p>
<p>AMOB (1977) Organiserad och ekonomisk brottslighet i Sverige. Ett åtgärdsförslag. Arbetsgruppen mot organiserad brottslighet. Stock- holm Rikspolisstyrelsen</p>
<p>Beyer, C. (1998) Näringslivets egenåtgärder mot ekonomisk brottslig- het. Stencil till Justitiedepartementet, 20 mars 1998</p>
<p>Brottsförebyggande rådet (1978) Revisors verksamhet. BRÅ- PM 1978:2 Stockholm BRÅ. Liber</p>
<p>Brottsförebyggande rådet (1979) Advokaters verksamhet. BRÅ- PM 1979:8 Stockholm BRÅ. Liber</p>
<p>Brottsförebyggande rådet (2002) Ekobrott. Utvecklingen av några centrala brottstyper. Stockholm BRÅ. Fritzes</p>
<p>Brottsförebyggande rådet (2003) Förebygga ekobrott. Behov och metoder. BRÅ-rapport 2003:1 Stockholm BRÅ Fritzes</p>
<p>Ds 2001:69 Företagsbot. Stockholm Fritzes.</p>
<p>Hetzler, A. (2003) Vita lögner och blå dunster. Manipulationer i finansmarknadernas gråzoner. I Strategi mot ekobrotten. Erfa- renheter, metoder och teorier. Korsell, L. (red.). BRÅ-Rap- port 2003 (under utgivning)</p>
<p>Oxford Clarendon</p>
<p>Korsell, L. (2000) Ekobrott, liksom! Svensk Juristtidning, s. 932-965 Korsell, L. (2000b) Fyra borttappade recept och en förlorad oskuld.</p>
<p>En historia om ekonomisk och organiserad brottslighet. I Perspek- tiv på ekobrottsligheten. Korsell, L. (red) BRÅ-rapport 2000:10 Stockholm BRÅ. Fritzes</p>
<p>utgivning)</p>
<p>Korsell, L. och Nilsson, M. (2003) Rätt hela vägen. Hur man före- bygger fel och fusk genom regler och kontroll. Stockholm Norstedts (under utgivning)</p>
<p>Lindgren, S-Å (2001) Ekonomisk brottslighet. Ett samhällsproblem med förhinder. Lund Studentlitteratur</p>
<p>Nielsen, D-E. (2003) Servicetrappan. Tull och näringsliv i partner- skap för brottsförebyggande insatser. I Strategi mot ekobrotten. Erfarenheter, metoder och teorier. Korsell, L. (red.) BRÅ-Rap- port 2003 (under utgivning)</p>
<p>Oxford University Press</p>
<p>Prop. 1984/85:32 Proposition om riktlinjer för det framtida arbetet mot ekonomisk brottslighet m.m.</p>
<p>Prop. 1985/86:126 Proposition om näringsförbud, m.m.</p>
<p>Riksdagens revisorer. Riksdagens revisorers förslag (1995/95:RR)</p>
<p>Insatser mot den ekonomiska brottsligheten. Som bilaga ingår revi- sorernas rapport (1993/94:6) Den ekonomiska brottsligheten och rättssamhället</p>
<p>Rosenberg, G. (2000) Rådgivarna och etiken – hur blev det 20 år senare? I Perspektiv på ekobrottsligheten. Korsell, L.(red.) BRÅ 2000:10. Stockholm BRÅ. Fritzes</p>
<p>Skr. 1994/95:217 Regeringens skrivelse till riksdagen. Samlade åtgärder mot den ekonomiska brottsligheten</p>
<p>SOU (1984:8). Näringstillstånd. Delbetänkande av Kommissionen mot ekonomisk brottslighet. Stockholm Allmänna förlaget Liber</p>
<p>SOU (1997:111) Branschsanering och andra metoder mot ekonomisk brottslighet. Stockholm Fritzes</p>
<p>SOU (1997:127) Straffansvar för juridiska personer. Stockholm Fritzes</p>
<p>Träskman, P.O. (2003) Om selskabsansvar i Norden. Rapporten om Sverige och Finland. Nordisk Tidskrift for Kriminalvidenskab 90. årgång, nr. 1</p>
<p>Wesser, E. (2001) “Har du varit ute och shoppat, Jacob?”. En studie av Finansinspektionens utredning av insiderbrott under 1990- talet. Lund Dissertations in Sociology 45. Sociologiska institutionen vid Lunds universitet.</p>
<p>Zila. J. (1992) I stället för straff: sanktionsavgifter som kriminal- politiskt medel mot bagatellbrottslighet. Stockholm Juristförlaget.</p>
