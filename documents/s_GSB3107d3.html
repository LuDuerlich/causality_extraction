<h1>Sammanfattning</h1>
<h2></h2>
<p>Denna rapport har sammanställts på uppdrag av den statliga Utredningen om den kommunala revisionen (Fi 2003:9) för att belysa revisionens betydelse för den lokala demokratin. I uppdraget ingår att intervjua förtroendevalda i minst tio fullmäktigeförsamlingar om deras syn på revisionens funktion och ansvarsprövningsprocessen.</p>
<p>Det har visat sig att några få kommunala fullmäktigeförsamlingar inte har tillvaratagit informationen från de kommunala revisorernas prövning av revisionsansvaret på det sätt som de förtroendevalda revisorerna avsett. Det som dessa få men stora kommuners fullmäktigeförsamlingar gjort, har skapat rubriker i massmedia och den pågående Utredningen om den kommunala revisionen ställer frågan hur fullmäktige kan bortse från den information som fullmäktiges och medborgarnas kontrollinstrument förmedlar. Risken finns då att uppdraget som de förtroendevalda revisorerna har inte uppfattas meningsfullt.</p>
<p>Vad ger då förtroendevalda i andra fullmäktigeförsamlingar med erfarenheter av ansvarsprövning och ansvarsutkrävande för beskrivningar av revisorernas funktion och ansvarsprövningsprocessen? Några av dem som intervjuats representerar kommuner och landsting vars fullmäktige alltid har tillstyrkt ansvarsfrihet, andra inte.</p>
<p>Rapporten avser att bidra till ökad kunskap och överblick om den kommunala revisionens förutsättningar och funktionssätt och om hur ansvarsprövningsprocessen fungerar eller borde fungera i lokal demokrati sett ur fullmäktiges perspektiv på revisionsansvaret.</p>
<p>De beskrivningar som tillvaratas här förmedlas från fullmäktiges perspektiv på den kommunala revisionen. Rapporten utgör en begränsad del av det insamlade material som för övrigt tillvaratas i ett pågående forskningsprojekt om förtroendevaldas ansvar i lokala demokratiseringsprocesser.</p>
<p>Studien har genomförts under tiden mars till september 2004 och materialet har samlats in vid samtalsintervjuer med 87 fullmäktigeledamöter i tolv av landets kommuner, landsting och regioner. I de kommuner och landsting/regioner som medverkar i studien har representanter för de partier som ingår i fullmäktige samt fullmäktiges presidium inbjudits att delta. Från sina olika erfarenheter i kommunerna delar de med sig av beskrivningar av den kommunala revisionens betydelse och arbetsformer i ansvarsprövningsprocessen, hur det är och hur det borde vara. Urvalet av kommuner har gjorts för att få del av så mycket information som möjligt förmedlad av förtroendevalda med olika erfarenhet av ansvarsprövningsprocessen och fullmäktiges ansvarsutkrävande av förtroendevalda i styrelser och nämnder. De medverkande representerar olika kategorier av kommuner, landsting och regioner med olika representativitet, partipolitisk styrning och form av organisation.</p>
<p>Den kommunala revisionens institutionella utformning och systemet med förtroendevalda revisorer i lokal demokrati i Sverige vägleder valet av referenslitteratur i rapporten. Sedan 2002 framgår inte bara i Regeringsformen utan också i kommunallagens inledningskapitel att kommunernas verksamhet lokalt vilar på principen om demokrati. Där finns också kommunalrättsliga instrumenten som stöd för de förtroendevaldas enskilda och gemensamma handlande.</p>
<p>I rapportens andra del beskrivs det hur det är tänkt att det skall fungera, med makt- och ansvarsdelning mellan olika politiska nivåer och funktioner, i dagens representativa demokrati med inslag av direkt deltagande och dialog i kommunerna. Det är de för granskning- och ansvarsprövningsprocessen särskiljande demokratiska och ansvarsetiska förutsättningarna som beskrivs. Dessa utgångspunkter omfattar dem som har fått förtroendet att ta ansvar inom den politiska demokratin i kommunerna idag.</p>
<p>En sådan grundprincip i den kommunala verksamheten är att det är politiskt  förtroendevalda som ansvarar för beslutsfattande, verkställighet och granskning. Fullmäktige är den högsta och enda direktvalda beslutande församlingen i kommunen. Som folkvalda står de till svars och utkrävs ansvar av folket vid allmänna val.</p>
<p>Revisionsansvaret  följer av det uppdrag som förtroendevalda i styrelser, nämnder och fullmäktigeberedningar fått av kommunfullmäktige. Det är ett individuellt och gemensamt, politiskt demokratiskt, juridiskt och ekonomiskt ansvar, för att det , som följer av i demokratisk ordning fattade beslut, genomförs så att avsikterna med beslutet förverkligas i kommunen.</p>
<p>De förtroendevalda revisorernas granskning och bedömning omfattar därmed ansvarsförhållanden där ”det politiska” inslaget är framträdande. De förtroendevaldas olika biträden, (anställda i den kommunala förvaltningen eller genom andra privata eller ideella organisationer), omfattas inte av revisionsansvar, oavsett det inflytande som de har i de olika politiska arbetsprocesserna. Den gransknings- och ansvarsprövningsprocess som görs av ”de egna” förtroendevalda, är en form av extern utvärdering, en kollegebedömning av hur andra förtroendevalda har klarat av att ta sitt ansvar. Motsvarande institutionella form av utvärdering av ”sina egna” finns också i andra system i samhället.</p>
<p>Utgångspunkten är att ”det demokratiska kontrollinstrumentet”, den kommunala revisionens granskningar och bedömningar av revisionsansvaret, är till för att minska oönskade effekter och behålla eller öka önskad variation av de förtroendevaldas ansvarstagande, sett ur demokratiskt, rättsligt och ekonomiskt perspektiv på kommunernas funktion i samhället.</p>
<p>Kommunrevisionens institutionella förutsättningar som demokratiskt kontrollinstrument finns, men det beror främst på fullmäktiges förmåga om den förtroendevalda revisionen tillvaratas som fullmäktiges och allmänhetens kontrollinstrument eller inte.</p>
<p>År 2000 förstärktes revisionens betydelse i kommunallagen, sett ur effektivitets - och rättssäkerhets perspektiv. Men om den kommunala revisionen får den avsedda betydelsen i kommunernas lokala demokratiska perspektiv , mer än att den leds av förtroendevalda, beror på fullmäktige och vilka direktiv de ger till sina förtroendevalda revisorer, till de revisionsansvariga och i sina ägardirektiv, t.ex.</p>
<p>Det betyder att om kontrollinstrumentet är verkningsfullt eller inte beror på samspelet mellan fullmäktige och revisorerna och ytterst på om respektive fullmäktige tillvaratar revisionsfunktionen fullt ut som sin och allmänhetens demokratiska kontrollfunktion.</p>
<p>Det handlar också om revisorernas förmåga att initiera och kommunicera sina granskningsresultat med de granskade, vad det är revisorerna bedömer och hur de återför information om ansvarstagande till fullmäktige. Därefter beror det på vilka bedömningsgrunder, korrigerings- och sanktionsmöjligheter som fullmäktige väljer att använda sig av i sina ställningstaganden och beslut i ansvarsfrågan.</p>
<p>I rapportens tredje del redovisas översiktligt de intervjuades uttalanden om betydelsen av den kommunala revisionen, hur det är eller borde vara med dess granskning och revisionens och fullmäktiges ansvarsprövningsprocesser i kommunerna idag.</p>
<p>Den gemensamma uppfattningen är att revisionen sedan ett fåtal år tillbaka är ett kommunalrättsligt välreglerat kontrollorgan vars kontroller i ansvarsprövningsprocessen, granskningsrapporter och revisionsberättelse är en absolut förutsättning för fullmäktiges årliga bedömning och beslut i ansvarsfrågan.</p>
<p>Fullmäktige ger den kommunala revisionen en stor betydelse i den kommunala demokratin. Den beskrivs som en avgörande förutsättning för att fullmäktige skall kunna förvalta det förtroende de fått som valda representanter att ta ansvar för och verka för demokratins legitimitet ur ett lokalt perspektiv.</p>
<p>Revisionens funktion är  betydelsefull och fullmäktige behöver de förtroendevalda revisorerna, och deras sakkunniga biträden, för att veta att  revisionen kontrollerar de förtroendevaldas revisionsansvar för genomförande av det  fullmäktige beslutat. Fullmäktige behöver veta att de kommunala besluten genomförs och att styrelsers nämnders interna kontroll av verksamheterna fungerar oavsett i vilken form eller av vilka som besluten verkställs.</p>
<p>Fullmäktige skulle kunna tillvarata informationen från revisionens återkoppling på bättre sätt än vad som sker idag. Revisorernas återrapportering av granskningsresultat och bedömning av ansvarsprövning borde ges utrymme och en sådan utformning så att det inte blir ett beslutsärende i mängden av andra på fullmäktiges möten.</p>
<p>Resultaten visar också att den kommunala revisionens funktion och ansvarsprövningsprocessen tillvaratas som bäst när det är på följande sätt i kommunen;</p>
<p>Partipolitisk maktpolitik ger vika för kommunal ansvarspolitik, i enlighet med kommunallagens och fullmäktiges intentioner;</p>
<p>Makt- och ansvarsdelning mellan beslutande, verkställande och kontrollerande politiska funktioner framträder tydligt, i stället för att de försvagas eller suddas ut vid genomförandet av fullmäktiges beslut och i ansvarsprövningsprocessen;</p>
<p>Fullmäktigeledamöter har tillräcklig kunskap om den förtroendevalda revisionens funktion för att ställa frågor om vilka direktiv de kan ge till fullmäktiges olika uppdragstagare eller i ägardirektiv och om resultat av revisorernas granskning och bedömning samt när de känner till vilken rätt till upplysningar de har och därmed kan vara delaktiga och ha inflytande i ansvarsprövningsprocessen när fullmäktige gör sin bedömning och fattar beslut i ansvarsfrågan;</p>
<p>Fullmäktige tillvaratar sina påverkansmöjligheter vid utformning av revisionens och de granskades reglementen och direktiv/anvisningar och har en återkommande dialog, med bibehållen respekt för de beslutsbefogenheter och den ansvarsdelning som gäller för de olika politiska funktionerna.</p>
<p>Förtroendevalda i styrelser och nämnder ges rättvisande, begriplig och konstruktiv kritik av revisorer som visar gott omdöme, hög integritet och god kommunikationsförmåga och som tar hjälp av sakkunniga med motsvarande kompetens inom granskningsområdet under tiden som de revisionsansvariga genomför fullmäktiges beslut – inte bara efteråt. Dessa ´revisorsegenskaper´ är som viktigast när det ”krisar till sig” och när revisionsansvariga inte tar ansvar på ändamålsenligt sätt;</p>
<p>Fullmäktige och revisorerna behöver ge mer utrymme för att informera varandra sett ur de olika funktionernas ansvar. Förmågan att talas vid om det som är svårt och att kunna argumentera muntligt och skriftligt för vilka sakliga argument och bedömningar som uttalanden om ansvarstagandet vilar på behöver tränas upp av fullmäktige, revisorerna och deras sakkunniga biträden.</p>
<p>Att redovisa bedömningar av revisionsansvarigas ansvarstagande i kommunen är svårt men viktigt att föra en öppen dialog om. Revisorerna redovisar redan idag öppet sina argument för bedömning och det borde fullmäktige också göra. För dem som varit med om när det riktats kritik från revisorerna och/eller avstyrkt ansvarsfrihet så har det varit väldigt ”tufft”. Det har gett lärdomar och nya insikter om hur oerhört viktigt det är att bedömning och beslut baseras på noggranna analyser om de förutsättningar och samband som gäller i sammanhanget för den specifika situationen för ansvarstagandet i den aktuella kommunen. För att bedömningsgrunderna skall kunna börja redovisas i en öppen och ömsesidigt respektfull kommunikation i kommunerna behöver det framgå i lagstiftningen att det skall ske. För övrigt är uppfattningen att de förstärkningar som gjorts i lagstiftningen av revisionens funktion är bra och tillräckliga. De börjar ge avtryck i praktiken till förmån för ett på olika sätt förbättrat ansvarstagande i kommunerna. De viktigaste förändringarna är nu om fullmäktige och revisorerna fortsatt klarar av att fortlöpande utveckla användningen av fullmäktiges och allmänhetens demokratiska kontrollinstrument i kommunernas och lokalsamhällets praktik.</p>
<p>Den kommunala revisionen ges främst funktionen att kontrollera och genom granskningsarbetet under hand stödja, att de beslut som fullmäktige, efter avslutad partipolitisk debatt fattat, blir genomförda så att avsikterna med beslutet kan nås, att besluts beredning och genomförande sker enligt fullmäktiges intentioner, anvisningar och ekonomiska ramar och att nämnder och styrelser har en fungerande intern kontroll så att de vet vad som sker inom verksamheterna.</p>
<p>Revisorerna skall bedriva ett fortlöpande granskningsarbete inriktat på att följa och mer djupgående analysera ansvarstagandet, de olika politiska ansvarsområdena och dess arbetsprocesser. Revisionens uttalanden skall inte bara ge återblick utan också framåtblick, baserat på fakta och specialkunskaper som behövs för att kunna uttala sig om den kommunala verksamhet som bedrivs idag. Fullmäktige vill veta vilka resultat besluten skapat i förhållande till vad som avsågs sett ur olika, ekonomiska, laglighets och demokratiska, avseenden.</p>
<p>Ingen partipolitik får påverka revisorerna i dess arbete, ”då är det kört”. Revisionen är fullmäktiges organ och därmed får det inte råda något tvivel om detta. Ett annat sätt att utrycka det är att när fullmäktigeledamöter inte klarar av att fullfölja de beslut som fullmäktige fattat i demokratisk ordning, efter en öppen partipolitisk debatt, utan i stället faller tillbaka på partipolitiska eller andras förväntningar, då behöver de än mer en revision som står upp för fullmäktiges beslut. Den kommunala revisionen måste klara av att arbeta med de olika delarna i revisionsarbetet med helhetssyn från fullmäktiges perspektiv och därmed ur kommun-/landstings- /regioninvånarnas samlade perspektiv.</p>
<p>Över lag finns det stor respekt för de förtroendevalda revisorerna. Revisorernas intresse är i kommunen och den lokala demokratin, inte ekonomisk vinning eller maktpolitik. Revisorerna är inte maktpolitiker, de är ansvarspolitiker. Att vara förtroendevald kommunal revisor anses som ett mycket betydelsefullt och krävande uppdrag. Till revisorer utses personer som har ett gott omdöme, hög integritet och flera goda egenskaper för att uthålligt och konsekvent sätta in olika aktiviteter i ansvarsprövningsprocessen i fullmäktiges helhetsperspektiv.</p>
<p>Fullmäktigeledamöterna pratar inte i första hand i termer av att öka revisionens betydelse. Den kommunala revisionens betydelse är redan stor för fullmäktige men den behöver tillvaratas bättre och utvecklas för att klara av att följa med i utvecklingstakten sett ur kommunalt ekonomiskt-, rättssäkerhets-, och demokratiseringsperspektiv. Det som behöver förändras är att revisionens funktion ges bättre utrymme i olika bemärkelse och att gamla föreställningar och godtyckliga uttalanden om den kommunala revisionen byts ut mot ny kunskap om vad som gäller och vad som behövs idag och i framåtsyftande bemärkelse, åt fullmäktige och allmänheten. Det är också angeläget att revisorerna granskar och kan ge fullmäktige återkoppling om beslut genomförts och om avsikterna med beslutet uppnåtts, oavsett om de förtroendevalda har egna anställda, eller om genomförandet sker i andra former i samverkan med andra, som utför uppdrag med kommunala medel.</p>
<p>Revisionens återrapportering borde utformas så att den bättre kan tillvaratas av fullmäktiges ledamöter samt mer förmedla vilka effekter fullmäktiges beslut har gett för dem eller det som berörs av beslutet. Då skulle informationen från kontroll- och granskningsarbetet kunna användas både som underlag för åtgärder och bedömning av de förtroendevaldas ansvarstagande och som underlag för att förbättra fullmäktiges egna arbetsformer och direktiv.</p>
<p>Behovet av ökad kunskap för att motverka godtyckliga uttalanden och behovet av en bra/förbättrad kommunikation genom dialog går som en röd tråd genom intervjuresultaten.</p>
<p>Det är i första hand fullmäktigeledamöterna som saknar kunskap om vilka möjligheter som finns och som går att utveckla för att ta vara på det egna och allmänhetens kontrollfunktion. Om revisionens information skall leda till förändringar och förbättringar måste det också finnas ett ömsesidigt intresse att ge och ta emot information oavsett om avsikten med informationen är att öka de revisionsansvarigas eller fullmäktiges problemlösningskapacitet eller om det är för att överväga sanktionsform vid utkrävande av ansvar av förtroendevalda i styrelser, nämnder eller beredningar.</p>
<p>Revisorernas granskning bidrar till förbättrat ansvarstagande i flera avseenden och det är en påtaglig förbättring de senaste åren.</p>
<p>Fullmäktige beskriver värdet med revisionens granskningsprocesser och dess effekter i form av den information som revisionen förmedlar och som kan bidra till att problem tidigt synliggörs och kan åtgärdas under hand. Revisorerna skall arbeta så att oegentligheter eller missbruk av förtroende kan förekommas, det kan bidra till att allmänheten litar mer på kommunpolitiker.</p>
<p>Återrapporteringen av granskningsresultat är av värde för de granskade och för fullmäktige för förbättringar av pågående politiska arbetsprocesser och dess framtida utformning.</p>
<p>Ansvarsprövningsprocessens värde består i att fullmäktige får del av revisionens samlade bedömning av det politiska revisionsansvaret, denna bedömning kan bara revisorerna göra. Detta är ett viktigt underlag för fullmäktiges beredning av den egna slutliga bedömningen och för beslut om sanktioner och utkrävande av ansvar. Fullmäktige vill att revisionen tydligare säger ifrån, men avsikten är också att fullmäktige borde bli bättre på att använda den informa tion som revisorerna ger.</p>
<p>Resultatet visar att dessa fullmäktigeledamöter beskriver att de förtroendevalda revisorerna är ansvariga för kontrollen av demokratiska och ekonomiska värden inför fullmäktige, som befolkningsföreträdare i ett samhällsperspektiv och att de idag uppfattas arbeta oberoende och självständigt.</p>
<p>Revisionen borde också tänka mer på att fullmäktiges vision skall vägleda i praktiken. Revisionen ser fortfarande mest bakåt men borde se både bakåt och framåt då de granskar. Då kan bedömningen av de förtroendevaldas ansvarstagande både ske mot bakgrund av vad de gjort och klarat av som vad de gör för att klara av det bättre i framåtsyftande perspektiv. Enligt de intervjuade kan förtroendevalda revisorer göra detta när det politiska revisionsansvaret kontrolleras ur ett demokratiskt samhällsperspektiv och med valda representanter som visar trovärdighet genom mycket hög integritet och som tillvaratar det fria mandatet i sitt uppdrag. Revisorerna kan då ge ett underlag till fullmäktiges ansvarsutkrävande under tiden för mandatperioden för att kontinuerligt utkräva ansvar och sanktion – om fullmäktige klarar av att ta sitt ansvar.</p>
<p>Fullmäktige anser att det borde vara mer kommunikation med den kommunala revisionen såväl före granskningsplanen fastställs som mer kontinuerligt informationsutbyte när det finns säkra granskningsresultat att återrapportera som kan bidra till ett förbättrat ansvarstagande från de förtroendevaldas sida. Idag ger inte den kommunala revisionen någon konstruktiv kritik till fullmäktige oavsett om de fattar orealistiska eller inkonsekventa beslut som försvårar premisserna för att klara av revisionsansvaret.</p>
<p>Områden som fullmäktige betonar för förbättring av ansvarsprövningsprocessen är; behovet av ökad kunskap och kompetensutveckling i de förtroendevaldas funktion i den politiska demokratin i samhället idag; att den roll- och ansvarsfördelning som redan gäller enligt kommunallagstiftningen mellan de olika politiska funktionerna i den politiska organisationen tydliggörs och följs i praktiken. Då gäller det att i praktiken tillåta fullmäktige att ta ansvaret som det direktvalda högsta beslutande organet, att styrelser och nämnder tar ansvar för att genomföra och ha uppsikt över att beslut som fattats ger avsett resultat och att revisionen utvecklas i den granskande funktionen i lokalsamhället; att fullmäktige klarar av att påverka förändringen av makt och ansvarsdelningen så att skillnaderna mellan de olika politiska funktionerna och därmed också revisionens funktion tydliggörs och får bättre genomslag i det praktiska politiska arbetet; att revisionen arbetar så att samtliga verksamheter granskas oavsett vem som biträder de förtroendevalda i utförandet eller i vilka driftsformer det sker, så att fullmäktige får en heltäckande återkoppling från revisionen. att återkopplingen från revisionen ges sådant utrymme i fullmäktige att informationen kan tas tillvara bättre, för fullmäktiges egna och de revisionsansvarigas ansvarstagande.</p>
<p>Revisionen ges en central funktion vad det gäller att öka legitimiteten och allmänhetens förtroende för ”politiker” i kommunerna. ”De egna” folkvalda  revisorerna har också betydelse i form av att de har fått ett förtroende att ta ansvar i den lokala demokratin, vilket också stärker deras legitimitet när de ger sin bedömning av hur det offentliga åtagandet genomförs av de lokalt ansvariga politikerna. ”De egna” förutsätts ha en högre grad av medvetenhet om de lokala förhållanden som råder i samhället där de folkvalda representanterna fått väljarnas förtroende för det politiska ansvaret. Därmed förväntas de känna till verksamheternas speciella villkor i bemärkelsen en allmän kännedom om det sammanhang som påverkat bygden, politiken eller verksamhetens organisation och inriktning. Detta betonas av de intervjuade som samtidigt lyfter fram revisionens betydelse för att värna samtliga demokrativärden i kommunen.</p>
<p>Det är ingen brist på exempel som ges i form av partipolitiska motsättningar och maktpolitik i fullmäktige, styrelser och nämnder, som kan hindra initiativ till en öppen redovisning. De intervjuade tror det kan bli svårt att öppet redovisa sina bedömningar i ansvarsfrågan, men de flesta säger sig vara beredda att försöka, det är viktigt för att allmänheten skall kunna lita på kommunpolitiker.</p>
<p>Det svenska systemet med en demokratisk institution i form av den kommunala revisionen, där förtroendevalda politiker i en funktion självgranskar och bedömer andra förtroendevalda i en annan funktion, kan utvecklas och tillvaratas bättre.</p>
<p>Ett litet steg i en sådan riktning är att betydelsen av delningen av den politiska makten och ansvarsdelningen mellan den politiska beslutande fullmäktigeförsamling, styrelsers och nämnders verkställande och revisionens kontrollerande organ lyfts fram och ges förutsättningar att fungera i praktiken. Det är ett sätt att minska möjligheten till maktkorruption och undanglidande självkritik under mandatperioden. Motsättningar kan tydliggöras innan de blir svåra eller ohanterliga konflikter i lokalsamhället.</p>
<p>Den beslutande direktvalda fullmäktigeförsamlingen kan dessutom bidra till att politiskt ansvarstagande blir både ett medel och ett mål genom att i de politiska arbetsformernas demokratiska procedurer öppet visa hur de hanterar motstridiga mål och problem som finns i den fortsatta demokratiseringsprocessen.</p>
<p>Om fullmäktige, precis som de förtroendevalda revisorerna åtminstone anger vad det är som de bedömer de revisionsansvarigas ansvarstagande i förhållande till i den aktuella lokala situationen så blir det ändå ett riktmärke, även om de inledningsvis kommer att formulera sig trevande. Bedömningskriterier kan ge en öppen vägledning men det finns inget facit på hur det fungerar i praktiken.</p>
<p>Om fullmäktige börjar träna på att öppet formulera sina respektive bedömningsgrunder i den funktion de skall fylla, anpassad till den situation som är, förbättras förutsättningarna för ansvarstagande och underlättas ansvarsutkrävandet av de egna. Dessutom betyder det att allmänheten får ökad insyn över vad som görs med förtroendet i politik och förvaltning och en mer nyanserad återrapportering av vad som pågår mellan valperioderna från dem som tar politiskt ansvar.</p>
<h2>1 Vad är den kommunala revisionens ansvar?</h2>
<p>Varför är det som det är med den kommunala revisionen?</p>
<p>Den kommunala revisionen skall vara en granskare i fullmäktiges och allmänhetens tjänst men systemet med förtroendevalda revisorer i kommunerna har uppmärksammats och återkommande ifrågasatts i debatten de senaste åren. Kommunallagens ansvars- och rollfördelning har ändå i huvudsak stått oförändrad sedan 1860-talet och det är de förtroendevalda i den politiska demokratin som har beslutanderätten. I de statliga utredningarna och i Riksdagen har det varit en konsekvent linje att inte politisera den kommunala förvaltningen. Därför kvarstår de förtroendevaldas politiska ansvar för beslut, genomförande och kontroll av verksamheten i kommunerna, detta har till en del försvarats med demokratiargument. Den kommunala revisionen har rubricerats som ”ett demokratiskt kontrollinstrument” för att granska och pröva revisionsansvar i kommunerna men vad det innebär för fullmäktige saknas det väldokumenterade uppgifter om.</p>
<p>Tillvaratar fullmäktige revisionens funktion?</p>
<p>Vi vet t.ex. inte om fullmäktige använder revisionens information om granskningsresultat för utveckling av demokrati, effektivitet eller rättssäkerhet på lokal nivå eller om revisorernas ansvarsprövning är till stöd för fullmäktiges årliga bedömning och beslut i ansvarsfrågan.</p>
<p>Om det finns någon överensstämmelse mellan kommunfullmäktiges bedömning av de revisionsansvarigas ansvarstagande, allmänhetens förtroende för de demokratiskt valda eller medborgarnas ansvarsutkrävande vid allmänna val, är också okänt.</p>
<p>Kort sagt, det saknas kunskap, förklaringar och förståelse om de ansvarsrelationer som finns mellan revisionens funktion och olika ansvarsförhållanden i de politiska arbetsprocesserna, verksamheten och utvecklingen i kommunerna. De senaste åren har det presenterats en del forskning om revisionens roll i stat och kommun. Vilken betydelse kontrollen av det politiska revisionsansvaret har för de demokratiska processerna i kommuner och landsting saknas det dock kunskap om.</p>
