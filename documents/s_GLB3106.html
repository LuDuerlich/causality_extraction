<h1>Sammanfattning</h1>
<h2></h2>
<p>en avgift på vidareförsäljning av icke upphovsrättsligt skyddad konst . . . . . . . . . . . . 51 mervärdesskattedirektiv . . . . . . . . . . . . 77 2.6.10 En uppskattning av de ekonomiska konsekvenserna . . . . . . . . . . . . . . . . . . . . . 81 2.6.11 En fråga för fortsatta överväganden . . . 84 (dir. 1994:124) . . . . . . . . . . . . . . . . . . 89 (dir. 1996:49) . . . . . . . . . . . . . . . . . . . 89 om punktskatter och prisregleringsavgifter . . . . 103</p>
<p>Bilaga</p>
<p>Utredningens direktiv (dir. 1996:81) . . . . . . . . 105</p>
<h2>Förkortningar</h2>
<p>Uppdraget</p>
<p>Enligt våra direktiv skall vi utarbeta ett förslag till ett regelsystem avseende en offentligrättslig avgift på vidareförsäljning av konst som inte omfattas av något upphovsrättsligt skydd. Vidare skall vi utreda formerna för ersättning till upphovsmän för utlåning av fonogram och lägga fram de förslag som behövs. Den första av de två frågor som ingår i uppdraget behandlas i detta delbetänkande.</p>
<p>Följerätten</p>
<p>I syfte att stärka bildkonstnärernas ställning har det i svensk rätt införts bestämmelser som ger dessa kategorier av upphovsmän rätt till ersättning, s.k. droit de suite eller följerätt, när ett exemplar av deras verk säljs vidare. Den upphovsrättsliga rätten till ersättning (se närmare avsnitt 2.2.7) innebär att upphovsmannen har rätt till en ersättning på fem procent av försäljningspriset exkl. mervärdesskatt vid yrkesmässig vidareförsäljning av exemplar av hans eller hennes konstverk. Ersättningen skall betalas av säljaren eller, i de fall försäljningen har förmedlats av en näringsidkare, av näringsidkaren. Om den upphovsrättsliga giltighetstiden för</p>
<p>verket har gått ut vid försäljningen, föreligger inte någon rätt till ersättning.</p>
<p>För att ersättningsrätt skall föreligga krävs det att det rör sig om en "vidareförsäljning", dvs. att det inte är fråga om en försäljning direkt från konstnären. Ersättningsrätt föreligger inte heller vid rent privata försäljningar. För att rätt till ersättning skall föreligga krävs det vidare att det är fråga om vidareförsäljning av bildkonstverk - exempelvis målningar, teckningar och grafik - inkl. tredimensionella verk, t.ex. skulpturer - eller fotografiska verk. Det krävs dock inte att det är fråga om ett originalexemplar av ett konstverk.</p>
<p>Från rätten till ersättning är alster av byggnadskonst undantagna. Detsamma gäller alster av brukskonst - t.ex. glas, keramik, möbler och textilier - som har framställts i flera identiskt lika exemplar. Däremot omfattas konstnärligt utformad brukskonst som har framställts i endast ett exemplar, av rätten till ersättning.</p>
<p>I de fall försäljningspriset exkl. mervärdesskatt understiger en tjugondedel av basbeloppet utgår dock inte någon ersättning.</p>
<p>Vårt förslag</p>
<p>Vårt förslag innebär att en särskild lag skall reglera systemet med en offentligrättslig avgift och att en förordning skall komplettera lagen. Lagen om Konstnärsfonden innehåller de materiella bestämmelserna för avgiftsuttaget, bl.a. regler om avgiftspliktens omfattning och avgiftens storlek. I förordningen om Konstnärsfonden finns föreskrifter om bl.a. användningen av de inbetalda avgifterna och om förvaltningen av fondens medel.</p>
<p>Avgiftspliktens omfattning</p>
<p>Vi föreslår att avgift skall tas ut när en näringsidkare i sin yrkesmässiga verksamhet säljer vidare ett exemplar av ett konstverk som inte omfattas av den upphovsrättsliga giltighetstiden. Detsamma skall gälla de fall näringsidkaren i sin näringsverksamhet förmedlar en vidareförsäljning. Avgift skall således endast tas ut vid vidareförsäljning av verk där det har gått mer än sjuttio år från upphovsmannens dödsår. Avgiftssystemet tar alltså vid då den upphovsrättsliga regleringen upphör.</p>
<p>Avgiftsplikten skall, i likhet med vad som gäller enligt följerätten, omfatta alster av bildkonstverk inkl. tredimensionella verk samt fotografiska verk. Något krav på att det skall röra sig om ett originalkonstverk ställs inte upp. Också när det gäller alster av byggnadskonst följer vi den upphovsrättsliga ordningen, vilket innebär att sådana alster inte skall omfattas av avgiftsplikten. I fråga om brukskonsten frångår vi dock, bl.a. av praktiska skäl, vad som gäller enligt den upphovsrättsliga ersättningsordningen och föreslår att denna typ av konstverk inte i något fall skall omfattas av avgiftsskyldigheten.</p>
<p>Vi föreslår vidare att avgiftsskyldighet endast skall föreligga i de fall försäljningspriset exkl. mervärdesskatt överstiger en tjugondedel av basbeloppet.</p>
<p>Avgiftens storlek</p>
<p>Vi föreslår att avgift skall tas ut med ett belopp som motsvarar fem procent av försäljningssumman exkl. mer-värdesskatt. Också detta överensstämmer med vad som gäller i fråga om den upphovsrättsliga ersättningens storlek.</p>
<p>Avgiften skall betalas in av den näringsidkare som i sin yrkesmässiga verksamhet säljer ett icke upphovsrättsligt</p>
<p>skyddat konstverk. Också i de fall en näringsidkare yrkesmässigt har förmedlat vidareförsäljningen skall avgiften betalas in av näringsidkaren. Avgiftsskyldigheten skall inträda när konstverket levereras till köparen.</p>
<p>Uppbörden av avgiften</p>
<p>Vi föreslår att uppbörden av avgiften inte skall regleras i lagen om Konstnärsfonden, utan hanteras i den ordning som föreskrivs i lagen (1984:151) om punktskatter och prisregleringsavgifter. Regleringen av förfarandet innebär i korthet att den avgiftsskyldige för vissa bestämda redovisningsperioder skall lämna uppgift om sin avgift i deklarationer till den s.k. beskattningsmyndigheten.</p>
<p>En fördel med att välja en sådan lösning är att uppbörden av avgiften kommer att ombesörjas av den myndighet som i de flesta fall är beskattningsmyndighet på punktskatteområdet, Skattemyndigheten i Dalarnas län, enligt en befintlig förfarandeordning. Det innebär också att förfarandet är anpassat till vad som gäller i fråga om mervärdesskatten.</p>
<p>I ett särskilt avsnitt (avsnitt 2.6.10) gör vi en uppskattning av hur mycket en avgiftsordning av nu föreslagen typ skulle kunna inbringa. Enligt vår bedömning skulle avgiftsordningen årligen kunna inbringa mellan sju och tio miljoner kr.</p>
<p>Förvaltningen av medlen</p>
<p>Vi föreslår att de uppburna avgifterna inte skall föras upp på statsbudgeten, utan i stället bilda en särskild fond, benämnd Konstnärsfonden. Kammarkollegiet skall ansvara för förvaltningen av medlen.</p>
<p>Användningen av medlen m.m.</p>
<p>Vi föreslår att fondens medel skall användas dels till bidrag till sammanslutningar som ägnar sig åt verksamhet som stöder grupper av bildkonstnärer, dels till individuella bidrag åt yngre eller i övrigt mindre etablerade bildkonstnärer. Stödet skall i båda fallen främst ges i form av projektbidrag.</p>
<p>Statens kulturråd skall fördela bidragen för kollektiva ändamål medan Konstnärsnämnden skall fördela bidragen till enskilda konstnärer.</p>
<p>Genomförandet av förslaget</p>
<p>Enligt vår bedömning kommer förslaget inte annat än marginellt ge upphov till några kostnader som kräver ökade anslag. Vi bedömer att förslaget bör kunna genomföras med verkan från den 1 januari 1999.</p>
