<h1>Sammanfattning</h1>
<h2>Utredningens samtliga förslag</h2>
<p>I det följande finns samtliga förslag från respektive kapitel redovisade.</p>
<h2>Förslag från kapitel 3</h2>
<p>Djurtransporter måste ur smittskyddssynpunkt begränsas till ett minimum och marknader där många djur från olika produktionsplatser sammanförs bör ur smittskyddssynpunkt upphöra.</p>
<p>För införsel av hundar till Sverige bör utökade krav på blodanalys för alla hundar som är födda i, uppväxta i och förs in från Grekland, Italien, Frankrike, Spanien och Portugal, införas för att kunna säkerställa frihet från hjärtmask, leishmanios, tropisk ehrlichios, brucellos och babeos innan införsel.</p>
<p>Det bör ställas krav på att alla hundar är fästingsanerade omedelbart innan de förs in från ovan nämnda länder.</p>
<h2>Förslag från kapitel 4</h2>
<p>Det finns en omfattande dokumentation av och starka argument för att djurtransportdirektivet inte tillvaratar djurens välfärd i tillräckligt hög utsträckning. I vissa fall tas inte tillräckligt stor hänsyn till varje djurslags specifika biologiska karakteristika eller olika djurs speciella förutsättningar att klara transporten på ett acceptabelt sätt. I andra fall är föreskrifterna otydliga och en ökad precisering bör eftersträvas.</p>
<p>Djurtransportdirektivet bör ändras i följande avseenden:</p>
<p>Generella principer</p>
<p>Transportdirektivet bör gälla lika för slaktdjur och livdjur.</p>
<p>Icke-kommersiella transporter bör inte längre undantas, utan djurtransportdirektivet bör vara tillämpligt även på dessa.</p>
<p>Transporten bör anses som påbörjad när det första djuret lastas på och som avslutad när det sista djuret lastas av.</p>
<p>Dräktiga nötkreatur, hästdjur, får, getter, renar, hjortdjur och grisar bör inte transporteras inom tre veckor före beräknad förlossning. Transport av dräktiga tikar och katter bör inte ske, utom till veterinär, inom två veckor före beräknad förlossning. För övriga djurslag bör gälla en femtedel av dräktigheten som gräns. Moderdjur av nöt bör transporteras tidigast tre veckor efter förlossning och övriga ovan nämnda djurslag tidigast en vecka efter förlossning.</p>
<p>Kalvar under 6 veckors ålder, grisar under 25 kg och lamm under 20 kg bör inte anses vara möjliga att transportera.</p>
<p>Transporttider</p>
<p>Transporttiden bör begränsas till högst åtta timmar vid landsvägstransport för de däggdjur för vilka djurtransportdirektivet är tillämpligt. Registrerade hästar på väg till eller från tävling kan undantas.</p>
<p>Det bör inte vara tillåtet att repetera en transporttid. Mellan varje transport bör djuret beredas vila i minst tre veckor.</p>
<p>För fjäderfä kan transporttiden, om det är motiverat ur djurskyddssynpunkt, kunna utsträckas till tio timmar. För daggamla kycklingar bör transport om högst 24 timmar vara tillåten innan kycklingen uppnått en ålder av 60 timmar.</p>
<p>Vid import från tredje land bör en obligatorisk viloperiod på tre veckor införas för alla djur vid den Europeiska unionens gräns. Registrerade hästar på väg till eller från tävling kan undantas.</p>
<p>Sjö- och järnvägstransporter som innebär att djuren lastas av bör begränsas till max 48 timmar för alla djur som omfattas av djurtransportdirektivet. I denna tid inkluderas transport till och från fartyg eller tåg samt samtliga av- och pålastningar, om dessa företas inom samma treveckorsperiod.</p>
<p>Förhållanden i transportmedlet</p>
<p>Den optimala och eftersträvansvärda temperaturen för vuxna hästar, nötkreatur, får, getter och grisar i fordonet är mellan 10 o C och 20 o C. För kalvar, smågrisar, lamm, killingar och fjäderfän ligger det optimala och eftersträvansvärda temperaturintervallet mellan 15 o C och 20 o C. Den maximala temperaturen i transportmedlet bör inte överstiga 25 o C.</p>
<p>Lastutrymmet bör vara utrustat med temperaturmätare som går att avläsa från förarhytten.</p>
<p>Alla transportfordon för levande djur bör, oberoende av transporttidens längd, utrustas med temperaturregleringssystem och ventilationssystem som kan fungera fristående från motorernas funktion under 10 timmar för vägfordon och under 24 timmar för vattenfarkoster och tåg. Bestämmelsen bör gälla alla nya fordon vars totalvikt överstiger 3,5 ton.</p>
<p>Den relativa luftfuktigheten i djurutrymmet bör inte överstiga 85 procent; det bör eftersträvas att hålla värdet under 80 procent.</p>
<p>Alla fordon bör utrustas med videobevakningssystem som gör det möjligt att bevaka samtliga djur från förarhytten.</p>
<p>Detaljerade bestämmelser om lastrampernas utformning i fråga om lutning och sidoskydd bör införas i direktivet.</p>
<p>Lastrampers lutning bör vara nära 0 o  och får inte överstiga 20 o . Medlemsstaterna bör ges möjlighet att föreskriva om lägre lutningsgrader än 20 grader.</p>
<p>Beläggningsgraden för djur bör vara enligt utredningens förslag i tabell 4.6.</p>
<p>Bestämmelser för transportörer</p>
<p>Krav bör införas om obligatorisk utbildning för transportörer och den personal transportören anlitar.</p>
<p>Obligatorisk licensiering av transportörer bör införas; denna kan först medges efter godkänd utbildning, vilken verifieras med ett prov.</p>
<p>Det bör vara möjligt att stryka transportörer från transportörsregistret och dra in licensen om de gör sig skyldiga till överträdelser.</p>
<p>Ett krav om besiktning av transportfordon innan de tas i bruk bör införas.</p>
<p>Övriga bestämmelser</p>
<p>Det bör vara förbjudet att transportera nötkreatur (även kalvar) i mer än ett plan.</p>
<p>Det bör vara förbjudet att använda elpåfösare i samband med transport.</p>
<p>Djur som är okända för varandra bör skiljas åt med mellanväggar om de transporteras i samma fordon.</p>
<p>Det bör vara förbjudet att transportera hovbärande tamdjur i annat än individuella bås med undantag för ston med föl.</p>
<p>Mellanstationer bör avvecklas.</p>
<p>Förprövning bör införas, förslagsvis enligt svensk modell, för byggnader avsedda för djur. I denna bör ingå faciliteter för lastning vid transport.</p>
<p>Regeringen bör ge Jordbruksverket i uppdrag att se över föreskrifterna för djurtransporter i syfte att öka djurskyddet där EG-rätten så medger.</p>
<p>Mer resurser bör tillföras kommissionens tillsynsorgan.</p>
<p>Animo-systemet bör ses över i syfte att underlätta samarbete mellan medlemsstaternas behöriga myndigheter. Systemet bör utvecklas i riktning mot ett online-baserat system som möjliggör spårning av transporter och därmed flygande fältkontroller i medlemsstaterna.</p>
<p>Utformningen av djurens resehandlingar bör utvecklas för att försvåra eventuella överträdelser och upptäcka sådana vid kontroll.</p>
<p>Bestämmelser om färdplan bör ändras så att veterinären ges större inflytande över denna.</p>
<p>Ett standardiserat rapporteringssystem för insamling av data till gemensam statistik över dödlighet och skador i samband med transport bör införas inom EU.</p>
<p>Ett kodsystem som möjliggör enkel beräkning av hur lång en transport kommer att bli i tid bör utvecklas och införas. Koder för avståndsbestämning bör finnas i färdplanen innan den godkänns och resan börjar.</p>
<p>Kontroll av dels djurtransporter, dels de dokument som skall medföras vid passage av intern gräns, måste få utföras såväl av djurskyddsmyndighet som av tullmyndighet i respektive land.</p>
<p>Mer resurser bör tillföras för ökade utbildningsinsatser och fler oanmälda kontroller i Sverige.</p>
<p>Anmälningsplikt till ansvarig lokal tillsynsmyndighet för transporter bör införas. Anmälan skall ske senast 24 timmar innan transporten påbörjas och kan vara av enkelt slag. Anmälningsplikt bör gälla alla transporter över två djurenheter. Anmälningsplikt skall gälla de som yrkesmässigt eller i större omfattning håller djur.</p>
<p>Tillsynen av transporter i samband med på- och avlastning är särskilt viktig och bör prioriteras.</p>
<p>Den centrala tillsynsmyndigheten för djurskyddet skall godkänna den utbildning som i dag sker av transportörer.</p>
<h2>Förslag från kapitel 6</h2>
<p>Begreppet ”nära uppfödningsplatsen” för tamdjur (förutom fjäderfä) till slakt bör användas för djur som transporterats maximalt tre timmar till slakteri, inklusive på- och avlastning, från en uppfödare hos vilken de tillbringat minst sex månader för nötkreatur och häst och minst två månader för andra djurslag. För fjäderfä bör ”nära uppfödningsplatsen” betyda att de transporterats maximalt tre timmar inklusive på- och avlastning från gård till slakteri.</p>
<p>Det bör skapas ett märkningssystem som talar om hur länge djur transporterats till slakteri, gärna utifrån begreppet ”nära uppfödningsplatsen”. Frågan om utformning och regler för ett sådant märkningssystem bör utredas vidare.</p>
<h2>Förslag från kapitel 7</h2>
<p>Djurtransporter bör beläggas med en avgift eller skatt, frågan bör dock utredas vidare.</p>
<p>Utredningen förordar att exportbidragen avskaffas helt för levande djur.</p>
<p>Uppfödare bör ges möjlighet till ekonomiskt stöd för åtgärder för att förbättra djurskyddet på gårdarna i samband med transport till och från gårdarna genom bättre ramper med mera för på- och avlastning.</p>
<p>Det bör vara möjligt att bevilja förädlingsstöd till företag som vill utveckla produkter vars mervärde består i att särskilda djurskyddshänsyn tagits.</p>
<p>Marknadsföringsstöd bör kunna beviljas för organisationer som inför märkningssystem för köttprodukter från djur som inte transporterats långt.</p>
<p>Det bör vara möjligt att, med hänvisning till djurskyddsaspekterna, bevilja investeringsstöd till alternativa slakterisystem (mobila slakterier, slaktbodar med mera).</p>
