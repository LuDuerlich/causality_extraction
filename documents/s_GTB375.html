<h1>Sammanfattning</h1>
<h2>Utredningsuppdraget</h2>
<p>Enligt kommittédirektivet (Dir. 2004:80) skall Tjänstehundsutredningen (Jo 2004:04) kartlägga behovet av och tillgången till hundar lämpliga som tjänstehundar i Sverige. Med tjänstehundar avses ledarhundar för synskadade samt hundar som tillhör staten och används inom Tullverket, Försvarsmakten, Polisen eller Kriminalvården eller som tillhör en enskild person och på grund av särskild förbindelse skall hållas till nämnda myndigheters eller Räddningsverkets förfogande. Om det finns någon brist skall analyseras vad den beror på. Utredningen skall även beskriva vilka avelsmål som bör ställas för att få fram en hög andel friska hundar med för tjänstgöring önskvärda egenskaper. Vidare skall olika alternativ när det gäller uppfödning och utbildning av tjänstehundar, inklusive ett statligt åtagande, analyseras, likaså det offentliga åtagandet i tjänstehundsverksamheten (avel, hundutbildning och hundtjänster), särskilt med beaktande av hur konkurrensvillkoren för övriga aktörer i tjänstehundsverksamheten påverkas av statligt finansierade insatser. Slutligen skall utredningen föreslå långsiktiga kostnadseffektiva åtgärder för att åstadkomma en god försörjning av tjänstehundar i landet, framför allt vad gäller avel. Allmänt gäller att djurskyddet och vikten av att avla på sunda hundar för att främja lång livslängd och frånvaro av ärftliga sjukdomar hos hundarna särskilt skall beaktas. Utredaren skall samråda med berörda myndigheter och organisationer, inklusive företrädare för sektorns privata aktörer, samt vid behov inhämta erfarenheter från andra länder.</p>
<p>Jag har valt att bedriva utredningsarbetet i nära samråd med användarna av de statligt finansierade tjänstehundarna, Tullverket, Försvarsmakten, Polisen, Synskadades Riksförbund (SRF) och Räddningsverket, samt med Sveriges lantbruksuniversitet (SLU), Svenska Kennelklubben (SKK) och Svenska Brukshundklubben (SBK). Utöver arbetet tillsammans med dessa myndigheter och</p>
<p>organisationer har jag för att inhämta information och synpunkter genomfört ett flertal studiebesök - bland annat hos privata uppfödare och utbildare av tjänstehundar - intervjuer och enkätstudier, de senare riktade bland annat till utländska statligt finansierade hundskolor.</p>
<p>Förslag</p>
<p>Sammanlagt finns det i dag (år 2005) fler än 4 500 tjänstehundar i Sverige vars utbildning eller användning finansierats helt eller delvis med statliga medel. Drygt 900 av dessa hundar ägs av Polisen (430), Försvarsmakten (140), Tullverket (50), Kriminalvården (12) och SRF (290), resterande är privatägda hundar som kontrakterats för användning inom Försvarsmakten, Polisen eller Räddningsverket. Mina förslag inriktar sig i första hand på de hundar som staten äger samt ledarhundar, det vill säga Polisens övs-hundar (”klassiska” polishundar) och specialsökhundar, Försvarsmaktens bevakningshundar och ammunitionssökande hundar samt Tullverkets och Kriminalvårdens narkotikasökhundar. Det sammanlagda rekryteringsbehovet under den närmaste tioårsperioden för dessa hundtyper bedöms vara minst 180–210 hundar per år.</p>
<p>Tjänstehundar tillför samhället en betydande nytta, såväl ekonomiskt som i fråga om mer svårvärderade värden, en nytta vida överstigande kostnaderna. Tjänstehundsutredningens kartläggning visar att det i dag finns stora svårigheter att finna tillräckligt många hundar med egenskaper som gör dem lämpliga att utbilda till tjänstehundar. Försvarsmakten har till exempel behov av ytterligare cirka 60 bevakningshundar, och SRF av ytterligare några tiotal ledarhundar. Mycket talar dessutom för att dessa problem eskalerar. Situationen är likartad även utanför Sveriges gränser. Den viktigaste orsaken till hundbristen är att den privata hundaveln, ur vilken de statliga tjänstehundsanvändarna är hänvisade att rekrytera sina hundar, inte har en inriktning som motsvarar de krav som ställs på tjänstehundar. Det är ytterst osannolikt att dessa problem går att lösa genom privata initiativ. Enligt min bestämda uppfattning saknas det förutsättningar att inom Sverige på rent marknadsmässiga villkor åstadkomma ett långsiktigt avelsarbete med inriktning på produktion av fullgoda tjänstehundar. Ingen enskild uppfödare kommer att ha råd att satsa de resurser och att skaffa sig den kompetens som ett systematiskt avelsarbete kräver. Mot denna</p>
<p>bakgrund måste staten anses ha ett direkt ansvar för tjänstehundsförsörjningen utöver det som tas i dag. För att säkra försörjningen med hundar på sikt måste förutsättningar skapas för en tjänstehundsavel som präglas av en långsiktig planering. Därför föreslår jag att regeringen tillser att detta kommer till stånd och skapar en verksamhetsstruktur som garanterar att avelsarbetet fortgående upprätthålls.</p>
<p>• Staten skall ansvara för att det i Sverige produceras tjänstehundsämnen i tillräcklig omfattning och av tillräckligt god kvalitet så att de statliga tjänstehundsanvändarnas behov av egna tjänstehundar kan tillgodoses på såväl kort som lång sikt. När det gäller hundar avsedda för  skydds-, bevaknings- och sökarbete innebär detta att regeringen skall tillse att ett avelsprogram upprättas och drivs. När det gäller ledarhundar kompliceras bilden av att riksdagen i maj 2005 beslutade om ett nytt upphandlingsför– farande som enligt propositionen kan förväntas ge en ökad produktion av ledarhundar. Jag befarar dock att det nya upp– handlingsförfarandet inte kommer att ge önskvärt utfall. Därför skall beredskap upprättas för att produktion av ledarhundsämnen med kort varsel skall kunna igångsättas och full behovstäckning på sikt uppnås.</p>
<p>• För att tillse att ett avelsprogram upprättas och drivs skall regeringen skapa en organisation att ansvara för detta. Det finns fyra olika organisationslösningar som kan övervägas: en stiftelse, ett statligt bolag, en ny myndighet respektive ett inordnande i en befintlig myndighet. De olika lösningarna har alla både för- och nackdelar. Regeringen bör närmare bereda formerna för lämplig organisationsform. För att så långt möjligt garantera den för avelsverksamhet nödvändiga långsiktigheten bör regeringen hos riksdagen begära ställningstagande rörande betydelsen av användandet av tjänstehundar för olika ändamål och av att säkra en långsiktig försörjning med hundar lämpliga att användas som tjänstehundar. Huvudmannen skall vara fristående från de statliga tjänstehundsanvändarna men samverka med dem som berörs – i ett första skede Försvarsmakten, Polisen, Tullverket och, eventuellt, Kriminalvårdsverket - samt avels- och annan vetenskaplig expertis.</p>
<p>• Huvudmannen skall ha som uppgift att arbeta med styrning, planering och utveckling av verksamheten med tjänstehundsavel, samt att ombesörja fodervärdsverksamhet. Det senare motiveras av att det finns stora vinster att göra, räknat som antal lämpliga tjänstehundsämnen i förhållande till antal födda valpar, på att ha kontroll över att valparna och unghundarna får en bra uppväxt. Beträffande den rent praktiska uppfödningen skall strävan vara att genomföra en betydande del hos privata uppfödare genom att upprätta samarbetsavtal. Det skulle bland annat bli onödigt kostsamt för en myndighet, ett bolag eller en stiftelse att själv äga och hålla alla hundar som krävs, inklusive nödvändig infrastruktur, för att genomföra ett systematiskt avelsarbete. Som kärnverksamhet bör emellertid en begränsad kennelverksamhet bedrivas av huvudmannen, inte minst beroende på att det inte annars kan garanteras att tillräckligt antal valpar produceras. Huvudmannen skall även svara för att för avels– programmet nödvändig dokumentation om sjukdomar, tester, prov och andra resultat för relevanta hundar insamlas och registreras.</p>
<p>Dokumentationens kvalitet är av central betydelse för avelsprogrammets förutsättningar att bli framgångsrikt; en systematisk avel kan aldrig bli bättre än vad dokumentationen medger. Tjänsten att upprätthålla en databas med alla relevanta uppgifter för en strukturerad tjänstehundsavel bör köpas av SKK. Motivet för detta är dels att det finns erfarenhet och kompetens inom SKK av att föra denna typ av register, dels att det blir enkelt att dra nytta av alla de uppgifter som redan finns om svenska hundar i deras befintliga databas.</p>
<p>• Jag föreslår att regeringen överväger att för räddningshundar införa en ordning liknande den som gäller för Försvarsmaktens ammunitionssökande hundar, det vill säga att hundförare kontrakteras med skyldighet att inställa sig för tjänstgöring under en given period. I dag finns ingen sådan skyldighet för utbildade räddningshundsekipage med följd att Räddningsverket för att kunna garantera att 12 ekipage med kort varsel skall kunna åta sig internationella uppdrag strävar efter att kontinuerligt se till att det finns 200 ekipage. Den ekonomiska effektiviteten med detta system kan ifrågasättas.</p>
<p>• De föreslagna åtgärderna angående produktion av tjänstehundsämnen skall finansieras inom ramen för anslagen för regional utvecklingspolitik. Detta förutsätter att huvudmannen lokaliseras till en plats där det är möjligt att tillämpa principen att ge regionalpolitiskt stöd för sysselsättningsändamål. De medel som behövs för att bedriva erforderlig forskning, inkluderande insatser på djurskyddsområdet, bör finansieras med medel ur Jordbruksdepartementets huvudtitel i de delar som avser forskningspolitik respektive djurskydd.</p>
<p>Konsekvenser av mina förslag</p>
<p>Mina förslag innebär kostnader för upprättande av en huvudman för att hantera styrning, dokumentation, planering och utveckling av verksamheten. Under en uppbyggnadsperiod kommer verksamheten att generera mycket små intäkter och måste därför finansieras i sin helhet via statsbudgeten. Successivt kommer intäkterna från försålda hundar att öka och behovet av central statlig finansiering minska, men det är inte möjligt att redan i dag utgå från att verksamheten ens i ett långt tidsperspektiv kommer att kunna bli helt självbärande. Min bedömning är att de årliga kostnaderna vid ett genomförande av mina förslag på tio till femton års sikt kommer att vara lägre än, eller möjligen i paritet med, de besparingar som kommer att göras i form av längre tjänstgöringstid hos hundarna, lägre veterinärvårdskostnader med mera. En höjd kvalitet på statens tjänstehundar skulle också innebära en högre kvalitet på hundarnas arbete. Detta skulle medföra en effektivare myndighetsutövning, vilken dock är svår att kvantifiera i ekonomiska termer.</p>
<p>Att välja att inte starta en kvalificerad statlig avelsverksamhet innebär att de statliga tjänstehundsanvändarna fortsätter befinna sig i en beroendeställning i förhållande till den privata hundaveln. Utan kontroll över aveln går det inte att säkert säga vilka egenskaper de hundar som föds upp om tio eller tjugo år kommer att ha, men det är inte orimligt att befara att det kommer att finnas ännu färre hundar med för tjänst lämpliga egenskaper jämfört med i dag.</p>
<p>Föreslagen lokalisering kommer att innebära arbetstillfällen vilket i sin tur kommer att generera skatteintäkter för aktuell kommun.</p>
<p>De små företag som kommer att påverkas av mina förslag är främst hunduppfödare. En av anledningarna till att marknaden inte</p>
<p>förmår förse tjänstehundsanvändarna med lämpliga hundar är att de allra flesta uppfödare arbetar i liten skala, varav ingen bedömts ha resurser att bedriva en avelsverksamhet av den omfattning som krävs för att nå ett riktigt bra avelsresultat. Ytterst få svenska hunduppfödare, om ens någon, har uppfödning av hundar ämnade för tjänst som främsta inkomstkälla. Den organisering av den svenska tjänstehundsaveln som jag har föreslagit innebär att alla uppfödare får rätt att delta i avelsarbetet om de uppfyller vissa kriterier och följer det upprättade avelsprogrammet. I gengäld kommer de att via den kontrollerade avelspopulationen kunna nyttja ett i tjänstehundssammanhang förstklassigt genetiskt material samt garanteras avsättning för hundar som föds upp inom avelsprogrammet. Sammantaget skapar mina förslag goda incitament för privata uppfödare - oavsett deras respektive verksamhets omfattning - att delta i ett statligt avelsarbete eftersom detta kommer att ge dem betydligt bättre förutsättningar att nå lönsamhet. Fler uppfödare än i dag kan därför komma att satsa på tjänstehundsuppfödning. Dessutom ges befintliga kennlar med tjänstehundsinriktning förutsättningar att utöka sina respektive verksamheter.</p>
<p>Ett genomförande av mina förslag kommer utan tvekan att medföra bättre såväl fysisk som mental hälsa hos tjänstehundar. Låg skade- och sjukdomsfrekvens upp i så hög ålder som möjligt och robust mentalitet, till exempel liten benägenhet att bli rädd, är nämligen av väsentlig betydelse för hur väl hundarna fungerar i tjänst. Därmed är de även de primära delarna i avelsmålet. Den föreslagna satsningen, inkluderande utökad forskning på hundområdet, kommer även att leda till en allmän kunskapshöjning vilken bara kan vara av godo ur en djurskyddsaspekt. Eftersom mina förslag innefattar ett väl utbyggt samarbete med den privata uppfödningen kommer såväl gener som kunskap att spridas utanför tjänstehundsleden. De positiva djurskyddskonsekvenserna kommer därför inte att inskränka sig till enbart tjänstehundar, utan även komma hundar i allmänhet till godo.</p>
