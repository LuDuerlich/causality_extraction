<h1>10 Organisationen av exportfrämjandet </h1>
<h2>10.1 Inledning</h2>
<p>Enligt direktiven skall utredningen belysa och analysera samarbetet mellan exportrådets båda huvudmän. Utredaren skall också beakta att rådets mer marknadsmässiga verksamhet ökat kraftigt som en andel av den totala omsättningen under senare år. Sedan början av 1970-talet bedrivs främjandet i nära samverkan med näringslivet (Exportföreningen).</p>
<p>Beträffande formen för verksamheten finns enligt analys modellen två huvudalternativ: 1. Staten bedriver verksamheten ensam och exportfrämjandet handhas av en statlig myndighet . Applicerat på dagens exportfrämjande skulle detta alternativ innebära, att exportrådet antingen görs om till statlig myndighet eller att hela eller delar av verksamheten tas över av någon befintlig statlig myndighet. Något specifikt förslag i denna riktning har inte inkommit till utredningen under arbetets gång. 2. Staten bedriver verksamheten i någon samverkansform tillsammans med annan part . Applicerat på dagens exportfrämjande skulle detta alternativ innebära, att exportrådet behålls som en samverkansform mellan staten och näringslivet. De flesta instanser som har inkommit med synpunkter till utredningen synes utgå ifrån, att exportrådet även fortsättningsvis bör drivas på detta sätt.</p>
<p>Ett tänkbart ”mellanalternativ” vore att verksamheten delades upp i en myndighetsdel  som hanterar den icke-kommersiella verksamheten och en bolagsdel , som hanterar de kommersiella delarna av verksamheten. Detta alternativ skulle innebära, att ett ”exportverk” skapades (eller att dess funktion integrerades i någon befintlig myndighet) medan den kommersiella verksamheten antingen drevs av näringslivet självt eller i ett av staten och näringslivet gemensamägt bolag.</p>
<h2>10.2 Tidigare analys</h2>
<p>I 1995 års utredning om omprövning av statliga åtaganden (SOU 1995:93) gjordes en analys av i vilken form exportrådets verksamhet borde drivas. För en renodlad myndighetsform talade enligt den utredningen det faktum att verksamheten till stor del är statligt finansierad och att samordningen med utlandsmyndigheternas verksamhet skulle underlättas med den renodlade formen.</p>
<p>Mot den renodlade myndighetsformen talade risken för att näringslivets engagemang och finansiella deltagande i verksamheten skulle minska om staten ensam blev huvudman. Ett med näringslivet gemensamt engagemang skulle å andra sidan underlätta kontakterna med såväl utländska företag som myndigheter och öka slagkraften i verksamheten. En sådan ställning skulle göra det lättare att agera affärsmässigt och med auktoritet. Denna utredning drog slutsatsen, att en renodlad myndighetsform inte var någon optimal form för exportfrämjandeverksamheten utan att denna bör bedrivas i samverkansform med näringslivet.</p>
<p>Även SOU 1991:3 (”Statens roll vid främjandet av export”) förde ett resonemang om lämplig form för det statliga exportfrämjandet. Utredaren drog slutsatsen, att samarbetsformen, med avtalet mellan staten och näringslivet som grund, kunde byggas vidare på. Konstruktionen hade, menade utredaren, då ”vunnit hävd”. De förslag till åtgärder som utredningen lade fram syftade till att förbättra den existerande konstruktionen.</p>
<h2>10.3 Exportrådsutredningens bedömning</h2>
<p>Enligt utredningens uppfattning överväger fördelarna med att fortsatt driva exportfrämjandet som en samverkan  mellan staten och näringslivet. Kombinationen av myndighetsstatus och  affärsmässighet skapar de bästa förutsättningarna för att bedriva en slagkraftig exportfrämjande verksamhet.</p>
<p>Utredningen bedömer att näringslivets engagemang riskerar minska om verksamheten drevs helt i statlig regi. Ett renodlat statligt exportfrämjande inom ramen för ett nyinrättat ”Exporverk” eller befintlig statlig myndighet skulle möjligen innebära effektivitetsvinster i samordningen med andra offentliga aktörer. Utredningen anser dock inte att dessa skulle kunna uppväga de förluster i kommersiell kompetens och engagemang som ett statlig övertagande av denna del av verksamheten sannolikt skulle leda till. Utredningens bedömning är därför att en samverkan är det mest ändamålsenliga alternativet för den exportfrämjande verksamheten. En förutsättning för att denna samverkan skall fungera bra är att den part som företräder företagen är välkänd, öppen och tillgänglig för alla företag. Kännedom i hela näringslivet är nödvändig med avseende på geografisk spridning, olika branscher m.m.</p>
<h2>10.4 Avskiljande av det statliga uppdraget från uppdragsverksamheten?</h2>
<p>Frågan om en uppdelning mellan uppdragsverksamheten och det statliga uppdraget diskuterades av SOU 1991:3. Som nämnts i kapitel 9 ansåg denna utredning, att uppdrag som var av konsultkaraktär inte borde betalas av staten utan av uppdragsgivaren själv. Ett avskiljande av uppdragsverksamheten (som finansieras av företagen själva) från det statliga uppdraget (som finansieras av staten) diskuterades som en möjlighet. Utredningen avvisade inte tanken att skilja av den icke-statligt finansierade uppdragsverksamheten och driva denna i ett eget bolag. Utredningen var dock tveksam till huruvida ett dylikt avskiljande skulle innebära några reella fördelar för verksamheten som helhet. Någon mer djupgående analys av denna möjlighet gjordes dock inte i utredningen.</p>
<p>Utredningen har övervägt frågan om en sådan uppdelning vore ändamålsenlig och anser att i detta sammanhang följande argument bör vägas mot varandra:</p>
<p>Fördelar med sammanhållen struktur a. Synergieffekter.  Konsultverksamheten bedrivs på affärsmässiga villkor. Genom konsultverksamheten får hela organisationen kunskaper om företagens kommersiella intressen och behov. Detta skapar bättre förutsättningar att ge företagen den information och de råd de behöver för att göra lyckade exportsatsningar. Därigenom höjs kvaliteten på utförandet av det statliga uppdraget. Ett avskiljande av det mer myndighetsbetonade uppdraget från den kommersiella verksamheten riskerar, åtminstone på sikt, att utarma kvaliteten på denna information. b. Status-effekter. Det faktum att exportrådet är officiellt organ för exportfrämjandefrågor skänker status och fungerar som dörröppnare i många länder ,  vilket är till nytta för företagen. Denna riskerar urholkas om uppdragsverksamheten avskiljs från det statliga uppdraget och betraktas som ett rent näringslivsorgan. c. Förtroende . Den officiella statusen uppfattas av många företag som en garanti för trygghet och kvalitet. Det gör att företag som normalt kanske skulle dra sig för att anlita en konsult ändå kan tänka sig att anlita exportrådet. Existensen av en konsult med officiell status ökar sannolikt framför allt små företags benägenhet till exportsatsningar.</p>
<p>Fördelar med en uppdelning a. Renodling.  En uppdelning i en myndighetsdel och en kommersiell del skulle innebära en renodling av respektive verksamhetsområde. Detta skulle kunna innebära vissa effektivitetsvinster och en tydligare rollfördelning. b. Konkurrensaspekten . Kombinationen av myndighetsverksamhet och affärsdrivande verksamhet kan snedvrida konkurrensen på den privata konsultmarknaden. Detta kan i sin tur leda till samhällsekonomiska välfärdsförluster genom minskad tillväxt. Denna möjliga tillväxthämmande effekt skulle kunna elimineras, om exportrådets konsultverksamhet helt avskiljdes från det statliga uppdraget och verksamheten i stället utsattes för marknadsmässig konkurrens.</p>
<h2>10.5 Exportrådsutredningens bedömning</h2>
<p>Utredningens slutsats är att det finns både fördelar och nackdelar med kombinationen av konkurrensutsatt konsultverksamhet och myndighetsliknande verksamhet.</p>
<p>Utredningens bedömning är dock att fördelarna i dagsläget är större än nackdelarna. Utredningen är av uppfattningen att exportfrämjandet totalt sett inte skulle gagnas av ett avskiljande av det statliga uppdraget från den kommersiella verksamheten. a. Att ha bägge funktionerna ihop skapar en större lyhördhet för företagens behov inom organisationen . Ett avskiljande av det mer myndighetsbetonade uppdraget från den kommersiella verksamheten riskerar enligt utredningens bedömning, att på sikt utarma kvaliteten på utförandet av det statliga uppdraget och minska det för företagen praktiska värdet av den information och rådgivning som levereras. En hantering av det statliga uppdraget i kombination med den kommersiellt inriktade verksamheten ger bättre förutsättningar än en uppdelad sådan, att ge företagen tillväxtfrämjande exportrelevant information. b. En separation skulle sannolikt försämra möjligheterna att särskilt stödja de små- och medelstora företagens exportsatsningar.  Den trygghet som många företag förknippar med det statliga engagemanget befrämjar benägenheten hos främst små företag att göra exportsatsningar. Ur de små- och medelstora företagens perspektiv gynnas verksamheten sannolikt bäst genom att såväl kostnadsfria som vissa konsulttjänster ryms inom en och samma organisation. c. Uppdelningsalternativet skulle totalt sett sannolikt vara dyrare för staten.  Sammanhållen hantering av såväl kostnadsfria tjänster som konsulttjänster skapar möjlighet att komma över en kritisk massa i verksamheten även på orter där enbart det statliga uppdraget inte skulle kunna finansiera en närvaro. Detta innebär i sin tur, att staten för ett givet anslag med en sammanhållen struktur kan erbjuda exportfrämjande tjänster på ett större antal platser i världen, än vad som skulle vara fallet om verksamhetsområdena organisatoriskt skiljdes från varandra. d. Samtidigt anser utredningen att det är angeläget att i största möjliga utsträckning minska de konkurrenssnedvridande effekterna och åtgärda de övriga problem som finns inbyggda med denna modell. Problemen med konkurrenssnedvridning och hur dessa bör hanteras behandlas i kapitel 12.</p>
<h2>10.6 Exportfrämjandets hemvist</h2>
<p>Utredningen har övervägt huruvida det är mest ändamålsenligt att hantera det statliga exportfrämjandet genom en organisation som är specialiserad på denna uppgift, vilket är fallet idag, eller genom en organisation inriktad på allmän företagsutveckling. Ett alternativ vore att placera exportfrämjandet i den nya myndigheten för företagsutveckling som kommer att inrättas från den 1 januari 2001. Ett förslag i denna riktning lades fram i ARNE-kommitténs betänkande. Det föreslogs däri, att denna nya myndighet ges ansvaret för den del av exportrådets anslag som avser företagsutveckling. Utredningen konstaterar att exportrådet utnyttjar en mycket begränsad del av det statliga basanslaget för vad som kan betecknas som företagsutveckling.</p>
<p>Utredningen anser att fördelarna med exportrådets koppling till UD enligt nuvarande ordning är mycket stora. Ett skäl för detta är att den kompetens som exportfrämjandet kräver till stor del är annorlunda än den som krävs inom den allmänna företagsutvecklingen. Exportfrämjandet måste baseras på hög närvaro på många utländska marknader. Nära relationer med UD liksom med exportfrämjandets utlandsorganisation är enligt utredningens uppfattning av fundamental betydelse för verksamheten.</p>
<p>Därutöver är givetvis nära och goda relationer med andra departement och berörda myndigheter mycket angelägna.</p>
<h2>11 Exportrådets associationsrättsliga form</h2>
<h2>11.1 Inledning</h2>
<p>Exportrådet är, som ovan nämnts, ett privaträttsligt rättssubjekt (jämförbart med företag) vars associationsrättsliga status har varit oklar sedan bildandet. Frågan om exportrådets legala status och eventuella problem förknippade med denna ingår inte explicit i direktiven. Utredningen har ändå funnit det lämpligt att penetrera denna fråga och utröna: 1. huruvida det är ett problem att exportrådet idag i associationsrättslig mening saknar legal status? 2. huruvida exportrådet bör ges associationsrättslig status.</p>
<p>I betänkandet SOU 1991:3 ”Statens roll vid främjande av export” konstateras att ”exportrådet strängt taget endast är ett avtal” och ”saknar alltså de samlade kännetecknen hos en vanlig form som aktiebolag, förening eller stiftelse”. Utredningen drog slutsatsen att ordningen med ett avtal som grund för exportrådet hade ”vunnit hävd” och att de initiala problem som sammanhängde med den obestämda formen hade lösts.</p>
<p>Samma utredning övervägde särskilt huruvida denna avtalskonstruktion borde ersättas med en överenskommelse om samarbete i någon etablerad form som aktiebolag, stiftelse eller förening. Visserligen konstaterades att det fanns ”vissa fördelar att vinna i tydlighet och administrativ precision” med att använda en etablerad legal verksamhetsform. Men mot bakgrund av att den befintliga ordningen blivit alltmer accepterad fanns det varken enligt utredningen eller dåvarande regering någon anledning att ändra exportrådets legala status. Det påpekades dock ”att det vore lämpligt om exportrådet för framtiden kunde finna en erkänd associationsrättslig form”.</p>
<p>Ett alternativ som nämndes var, att avskilja och driva den ickestatligt finansierade verksamheten, främst uppdragsverksamheten, i ett dotterbolag. Någon analys av eventuella följder av en bolagisering gjordes dock inte och något förslag i denna riktning lades inte fram. Andra alternativ som diskuterades var samverkan mellan staten och näringslivet i form av en stiftelse eller ideell förening, varvid utredningen antog, att exportrådet borde kunna betraktas som en sluten ideell ekonomisk förening. Inte heller på denna punkt lades emellertid något förslag fram, utan det konstaterades helt enkelt att frågan borde lösas någon gång i framtiden.</p>
<h2>11.2 Problem till följd av avsaknaden av associationsrättslig form</h2>
<p>Följande skulle kunna vara problem förknippade med det faktum att exportrådet saknar legal status: a.  Offentligrättsliga problem .</p>
<p>Den ”offentliga rätten” har att göra med reglerna för statens organisation, dess organs befogenheter m.m. Ett problem ur ett offentligrättsligt perspektiv skulle föreligga om det faktum att exportrådet saknar legal status betyder att dess befogenheter gentemot andra statliga organ vore oreglerade och befälsordningen gentemot andra myndigheter oklar.</p>
<p>Att staten delegerar ut vissa myndighetsliknande uppgifter till andra aktörer än till statliga myndigheter är inte unikt. AB Svensk Bilprovning är ett exempel på att sådana uppgifter delegerats till ett aktiebolag. Genom den s.k. ”Lagen om funktionell direktivrätt” (Prop. 1979/80:16) har exportrådet fått vissa sådana uppgifter. Något problem ur offentligrättsligt perspektiv till följd av exportrådets avsaknad av legal status föreligger därmed inte, såvitt utredningen kan bedöma, i och med att verksamheten kan sägas vara vederbörligen rättsligt reglerad. b.  Civilrättsliga problem ” Civilrätten”  har att göra med de rättsregler som berör det inbördes förhållandet mellan enskilda (såväl privatpersoner och kollektiv, t.ex. företag) liksom med de enskilda parternas rättskapacitet och rättsliga handlingsförmåga. Exportrådets brist på legal status skulle vara ett problem från civilrättsligt perspektiv om exportrådet inte kunde uppträda som part i ett avtal eller om rådet vid eventuell tvist med annan part inte kunde ställas till svars i domstol. Rättspraxis tyder dock på att exportrådet, trots avsaknaden av vedertagen associationsform, ändå är att anse som ett privaträttsligt rättssubjekt och att det alltså kan förvärva rättigheter och påta sig förpliktelser samt uppträda som part vid domstol eller annan myndighet. Detta innebär, enligt utredningens tolkning, att bristen på vedertagen legal status inte heller från ett strikt civilrättsligt perspektiv kan sägas utgöra något problem. c.  Andra problem</p>
<p>Utredningen har också sökt utröna huruvida avsaknaden av vedertagen legal status i praktiken ger upphov till andra problem. Varken exportrådet självt eller något företag, myndighet, etc. anför avsaknaden av legal status som orsak till något problem i verksamheten, i förhållandet till andra aktörer eller till någon utländsk part. Ingen aktör, varken privat eller offentlig har till utredningen framfört sådana synpunkter. Utredningen anser dock att exportrådets oklara status ger upphov till vissa problem.</p>
<h2>11.3 Exportrådsutredningens bedömning</h2>
<p>Utredningen har inte identifierat några negativa konsekvenser för den exportfrämjande verksamheten som kan ses som en konsekvens av enbart avsaknaden av legal status.</p>
<p>Men ovissheten leder till svårigheter. Det är inte givet vilka regler som skall gälla i olika avseenden, på t.ex. skatteområdet, även om detta lösts på ett pragmatiskt sätt. Frånvaron av legal status kan också medföra att exportrådet ”faller mellan stolarna” när myndigheters eller statliga bolags verksamheter granskas. Det hade varit naturligt om även exportrådets verksamhet granskats ur konkurrenssynpunkt av Statskontoret i dess rapport om konkurrenseffekter (se avsnitt 3.1).</p>
<p>Vidare skulle det enligt utredningens uppfattning vara betydligt enklare att fastlägga tydliga mål för exportrådets verksamhet om dess status klargjordes. Verksamheten skulle då få en tydligare inriktning och exportrådets roll gentemot andra aktörer skulle klarare definieras. Förutsättningarna för att uppnå bättre samordning av den exportfrämjande verksamheten med såväl andra offentliga aktörer som privata, skulle då också förbättras.</p>
<p>Utredningen ser också att det är oklart vem som skall anses som ägare till det ackumulerade kapital som verksamheten genererat de senaste åren. Detta hade knappast varit fallet om statusen varit fastställd.</p>
<h2>11.4 Möjliga associationsrättsliga former</h2>
<p>Utredningen har tidigare konstaterat att exportfrämjandet inte bör bedrivas av staten själv i en myndighet utan i samverkan med näringslivet.</p>
<p>Utredningen har studerat tidigare utredningar som behandlar möjliga samverkansformer för staten med andra parter. När staten och annan part (t.ex. näringslivet) gemensamt engagerar sig i en anslagsberoende verksamhet kan det vara aktuellt att låta uppgiften utföras i en privaträttslig associationsform.</p>
<p>I betänkandet SOU 1991:3 listades tre alternativa samverkansformer för exportrådet: stiftelse, aktiebolag eller ideell förening. I betänkandet SOU 1994:147 ”Former för statlig verksamhet” granskades de olika verksamhetsformerna. En slutsats var, att stiftelseformen inte längre är något lämpligt alternativ. Skälen uppgavs vara, att aktiebolaget och den ideella föreningen betydligt bättre än stiftelsen tillgodoser de krav som man bör ställa på ett privaträttsligt organ som bedriver statligt finansierad verksamhet. Nödvändiga anpassningar av verksamheten till omvärldsförändringar kan genomföras bättre av aktiebolag och en ideell förening än av en stiftelse. Enligt det riksdagsbeslut som blev en följd av utredningen skall främst formerna aktiebolag eller ideell förening användas. 3</p>
<p>Valet mellan aktiebolag och ideell förening måste ske genom en jämförelse och prövning av de båda formernas lämplighet för den exportfrämjande verksamheten. Bildandet av en ideell förening eller ett aktiebolag måste också föregås av en genomgripande diskussion mellan de bägge huvudmännen. Såväl aktiebolag som ideella föreningar är självständiga juridiska personer. De bildas just för att man vill få en självständig organisation utanför myndighetssektorn. Formerna för styrning måste beaktas redan i den grundläggande diskussionen om samverkan kring en bolags- eller föreningsbildning.</p>
<h2>11.4.1 Aktiebolag</h2>
<p>Aktiebolagsformen är reglerad i egen lagstiftning, aktiebolagslagen. Den är en sluten associationsform, dvs. antalet delägare kan inte växla utan ändring i samverkansavtalet. Regler finns beträffande beslutsformer, ansvarsfördelning, insyn och kontroll. Aktiebolagsformen är flexibel. Det finns inga begränsningar i aktiebolagsformen vad gäller typ av verksamhet som kan bedrivas där, även annan typ av verksamhet än näringsverksamhet är möjlig. Ett aktiebolag behöver inte ha som syfte att skapa vinst.</p>
<p>Aktiebolag skall ha bolagsordning, bolagsstämma, styrelse, verkställande direktör, redovisning enligt bokföringslagen, offentlig årsredovisning samt revision med viss kompetens. För att bilda bolaget krävs en stiftelseurkund.</p>
<h2>11.4.2 Ideell förening</h2>
<p>I finansdepartementets vägledning för regeringskansliet av den 18 juni 1998 om ”Statens samverkan med annan part i aktiebolag eller ideell förening” sägs allmänt, att denna form kan övervägas i sådana fall där det hos en större krets finns intresse för den uppgift som skall delegeras. Viktiga inslag i formen ideell förening är att den inte kan användas för ekonomisk utdelning till medlemmarna samt att den saknar ägare.</p>
<p>Det finns ingen lagstiftning för ideella föreningar. Däremot finns generella principer för verksamhetsformen. Den är till exempel ganska utförligt behandlad i den juridiska litteraturen och det finns en rikhaltig praxis.</p>
<p>Ideella föreningar är s.k. skattesubjekt, vilket innebär att de är skattskyldiga. Om den ideella föreningen är allmännyttig, dvs. har till huvudsakligt syfte att främja allmännyttiga ändamål, är den endast skattskyldig för sådant som inte är nära förknippat med verksamheten. En ideell förening som bedriver näringsverksamhet är skyldig att följa bokföringslagen, och måste därmed också ha minst en revisor.</p>
<p>För att en förenings skall vara ideell fordras antingen att den har ideellt ändamål eller inte driver näringsverksamhet. Ändamålet kan vara religiöst, välgörande, vetenskapligt, politiskt etc. Som ideellt torde räknas varje syfte som inte är att befrämja medlemmarnas ekonomiska intressen. Är ändamålet ideellt, blir föreningen ideell även om den för att främja ändamålet bedriver näringsverksamhet. En idrottsförening behåller sålunda sin ideella föreningskaraktär även om den driver handel med idrottsredskap eller annat i syfte att använda uppkommande vinst till befrämjandet av idrott. En förening med ideellt syfte som inte driver näringsverksamhet brukar betecknas som rent ideell.</p>
<p>Vad utredningen kunnat utröna, finns det inga principiella hinder mot att ålägga ett bolag eller en ideell förening samma myndighetsliknande uppgifter som redan idag anförtrotts exportrådet genom lagen om funktionell direktivrätt. Enligt artikel 11:6 i Regeringsformen kan förvaltningsuppgift överlämnas till såväl bolag som förening. Om huvudmännen väljer att ge exportrådet status som aktiebolag eller ideell förening måste dock denna lag ändras, så att exportrådets nuvarande uppgifter i stället anförtros det nybildade bolaget eller föreningen.</p>
<h2>11.4.3 För- och nackdelar med aktiebolag och ideell förening</h2>
<p>De bägge formerna har olika för- och nackdelar. Man bör dock hålla i minnet att såväl aktiebolag som ideell förening är former som i första hand tillkommit för andra syften än offentligstödd verksamhet.</p>
<p>Fördelar med att ge exportrådet legal status</p>
<p>En fördel  med att ge exportrådet en vedertagen legal status är att såväl mål som spelregler för verksamheten formellt klargörs bättre. Bildandet av ett aktiebolag eller en ideell förening måste föregås av förhandlingar mellan huvudmännen av vissa grundläggande avtal. I fråga om aktiebolag sker detta i form av dels ett aktieägaravtal, dels en s.k. ”stiftelseurkund” (innehållande bl.a. bolagsordningen). I fallet ideell förening sluts lämpligen ett s.k. konsortialavtal, som reglerar samverkan mellan föreningsbildarna. En dylik förhandling kräver en genomgripande diskussion mellan samtliga berörda parter om exportrådets uppgifter, målen för den exportfrämjande verksamheten samt gränsdragningen gentemot andra myndigheter och exportfrämjande aktörer m.m. Dylika avtal innebär, att ansvarsfördelningen mellan huvudmännen kan klargöras bättre. Exportrådets roll gentemot såväl andra myndigheter som andra privata aktörer skulle förtydligas. Vissa idag i praktiken utestående frågor t.ex. frågan om vem som är ägare till eventuella ekonomiska överskott/ansvarig för ev. underskott i verksamheten, skulle klarare regleras om samverkan gavs vedertagen legal status.</p>
<p>Nackdelar med att ge exportrådet legal status</p>
<p>En bolags- eller föreningsbildning innebär, att verksamheten i statens centrala exportfrämjande organ i juridisk mening ”knoppas av” från staten. Statens direkta samhörighet med och deltagande i verksamheten minskar därmed.</p>
<p>En nackdel i sammanhanget, som dock bedöms som relativt begränsad, är att en dylik genomgripande diskussion kring de organisatoriska formerna tar tid och resurser i anspråk vilket med nödvändighet drar uppmärksamhet från själva innehållet i och utförandet av den exportfrämjande verksamheten. Trots allt är det själva verksamheten, inte de organisatoriska formerna för den, som borde stå i fokus för uppmärksamheten.</p>
<p>Fördelar med aktiebolag</p>
<p>Aktiebolag är en tydlig juridisk form för affärsdrivande verksamhet och en allmänt accepterad form för ”public serviceföretag” som exempelvis Sveriges Radio.</p>
<p>Verksamheten regleras klart och förhållandevis detaljerat genom aktiebolagslagen. Klara regler finns gällande redovisning, bokslut och revision.</p>
<p>Aktiebolagsformen erbjuder allmänt sett större styrmöjligheter än formen ideell förening då staten i ett aktiebolag har en ägarroll medan staten i en ideell förening är en medlem bland andra.</p>
<p>I och med att ett aktiebolag blir skattepliktigt för vinst uppnås bättre konkurrensneutralitet.</p>
<p>Nackdelar med aktiebolag</p>
<p>Om handelssekreterarkontorens ”moderorganisation” exportrådet omvandlas till aktiebolag finns risk för, att kontorens officiella status komma att ifrågasättas av verksamhetslandets myndigheter. Skulle detta medföra att den diplomatiska statusen förloras på orter där denna är betydelsefull, vore detta till nackdel för verksamheten.</p>
<p>Förlust av officiell status skulle vidare också kunna innebära, att handelssekreterarkontoren registreras som filial till moderbolaget och beskattas i landet.</p>
<p>I administrativt avseende skulle förhållandet mellan exportrådet och handelssekreterarna, som är egna statliga myndigheter, komma att kompliceras. Handelssekreterarnas ekonomiska redovisning skulle t.ex. behöva särredovisas på annat sätt än idag i exportrådets årsredovisning. Denna redovisning skulle inte längre kunna vara en integrerad del av exportrådets. Av andra skäl, t.ex. konkurrensskäl, kan en tydlig uppdelning vara av godo.</p>
<p>Fördelar med ideell förening</p>
<p>I den mån staten vill markera att exportrådet inte är ett statligt delfinansierat exportkonsultföretag utan en organisation vars huvudmål är exportfrämjande i en vidare mening och inte uppdragsintäkter, skulle val av denna form kunna tjäna just det syftet.</p>
<p>Formen ideell förening för exportrådet skulle sannolikt minska risken för att handelssekreterarkontorens status kom att ifrågasättas av verksamhetsländers myndigheter. Risken att förlora officiell och diplomatisk status skulle därmed sannolikt vara mindre, än om man väljer aktiebolagsformen.</p>
<p>Nackdelar med ideell förening</p>
<p>Ideell förening är ett rättsubjekt som varken är avsedd för affärsmässig verksamhet eller myndighetsutövande. Den har inte och uppfattas inte ha något vinstsyfte. Detta kan ses som en nackdel ur ren affärssynpunkt.</p>
<p>Reglerna när det gäller redovisning, bokslut och revision är oklara. Lagstiftning saknas i stort sett. Avgörande för verksamheten är befintlig juridisk praxis och stadgarnas utformning. Ramverket för styrning av verksamheten blir därmed inte lika etablerat och tydligt som i aktiebolagsformen. Skattereglerna är oklara när det gäller momsredovisning och förmögenhetsredovisning.</p>
<h2>11.4.4 Exportrådsutredningens bedömning</h2>
<p>Utredningen bedömer att det i frågan om legal status finns fyra alternativa tillvägagångssätt. 1. Statusfrågan lämnas därhän . 2. Exportrådet omvandlas till aktiebolag . 3. Exportrådet omvandlas till ideell förening 4. Exportrådet delas upp i en myndighetsdel och ett bolag .</p>
<p>Det fjärde alternativet behandlar utredningen i kapitel 10. Utredningen anser att det vore till fördel om status klargjordes.</p>
<p>Det skulle då sannolikt vara enklare att fastlägga tydliga mål och inriktning för exportrådets verksamhet. Rollen gentemot andra aktörer kunde klarare definieras. Förutsättningarna för bättre samordning med såväl offentliga som privata aktörer skulle också kunna förbättras. Exportrådet skulle vidare inte längre riskera att ”hamna mellan stolarna” när statlig verksamhet granskades. Utredningen anser således, att exportrådet bör ges vedertagen legal status.</p>
<p>Utredningen bedömer att aktiebolag är den form som ger störst fördelar. Denna associationsform är bättre reglerad än ideell förening och på så sätt skapas större tydlighet. Den bidrar också till konkurrensneutralitet genom att exportrådet blir skattepliktigt för eventuell vinst.</p>
<p>Utredningen föreslår att de båda huvudmännen inleder förhandlingar i syfte att omvandla exportrådet till ett aktiebolag.</p>
<p>Sådana förhandlingar bör klargöra i vilken omfattning de båda ägarna skall tillskjuta kapital. Bolagsordning och aktieägaravtal skall förhandlas fram. Det är dock viktigt att huvudmännen markerar att exportrådet inte är ett konsultbolag med mål att maximera vinst, utan snarare ett ”public service-bolag” som eftersträvar maximerad exportnytta.</p>
<p>En förutsättning för omvandling till bolag är att handelssekreterarnas officiella status inte påverkas negativt.</p>
<h2>12 Konkurrensproblem m.m. till följd av exportrådets dubbla uppgifter</h2>
<h2>12.1 Inledning</h2>
<p>I utredningsuppdraget ingår att redogöra för problem som hänger samman med att exportrådets intäkter består såväl av statliga bas- och projektanslag som av intäkter från försäljning av olika typer av tjänster på en marknad där det också kan finnas andra aktörer. I sammanhanget skall utredningen beakta, att exportrådets mer marknadsmässiga verksamhet ökat kraftigt som andel av den totala omsättningen under senare år.</p>
<p>Att staten tillhandahåller viss kostnadsfri grundläggande information och rådgivning till företagen (exportrådets verksamhetsområde ”exportinformation”) ifrågasätts inte, så vitt utredningen kan bedöma, av någon privat eller offentlig aktör. Exportrådet utför en myndighetsliknande funktion inom ett område där tjänsterna är icke-debiterbara. Verksamhetsområdena ”Exportutveckling”  i Sverige och ”Exportkonsulting”  utomlands, synes mer problematiska då här även andra, kommersiella aktörer (exempelvis handelskammare och privata konsulter) är aktiva. Dessa erbjuder företagen liknande eller motsvarande konsulttjänster i syfte att öka företagens export.</p>
<p>Utredningen har kunnat konstatera att denna utveckling kan leda till konkurrenssnedvridning gentemot andra privata aktörer .</p>
<h2>12.2 Konkurrenssnedvridning gentemot privata aktörer</h2>
<p>Utredningen har vad gäller konkurrenssnedvridning bl.a. tagit del av Statskontorets rapport ”Staten som kommersiell aktör” huvudrapport 2000:16, 2000-03-28. Däri har kartlagts i vilken utsträckning statliga myndigheter, affärsverk och hel- och delägda bolag bedriver kommersiell verksamhet.</p>
<p>I rapporten granskades vilka effekter verksamheten hos 119 myndigheter, inklusive fyra affärsverk och 21 länsstyrelser samt 39 statligt hel- eller delägda bolag hade för konkurrensen och tillväxten. Varken exportrådets eller handelssekreterarnas verksamhet ingick dock i denna granskning.</p>
<p>I samma rapport hänvisas till 1999 års ekonomiska vårproposition. Där betonas betydelsen av en väl fungerande konkurrens som medel för ökad ekonomisk tillväxt. I statskontorets uppgift ingick att analysera vilka behov statliga aktörer över huvud taget har att bedriva kommersiell verksamhet när huvuduppgiften egentligen är att bedriva myndighetsuppgifter. I uppdraget ingick att lämna förslag på hur negativa konkurrenssnedvridande effekter på bästa sätt skulle kunna minimeras.</p>
<p>Statskontoret identifierade sex olika förhållanden där statlig konkurrensutsatt verksamhet kan vara i riskzonen för konkurrenspåverkan.</p>
<p>Konkurrensen påverkas om verksamheten: har anslag och/eller bedrivs med ensamrätt omsätter mer än 30 mkr/år. konkurrerar med småföretag bedrivs tillsammans med eller i anslutning till myndighetsutövning har tillgång till strategisk infrastruktur bedrivs inom en myndighet som har en stor inköpsroll på samma marknad.</p>
<p>Exportrådet uppfyller flera av dessa kriterier. Verksamheten har statligt anslag, omsättningen överstiger 30 mkr/år och det finns andra aktörer på marknaden. Exportrådet har vidare genom den lagstadgade direktivrätten vissa myndighetsliknande uppgifter och har, genom kopplingen till utrikesförvaltningen tillgång till vad som skulle kunna betecknas som strategisk infrastruktur. Utredningen anser det därför rimligt att dra slutsatsen, att exportrådets verksamhet kan påverka konkurrensen på marknaden.</p>
<h2>12.3 Olika typer av konkurrenssnedvridning som resultat av exportrådets verksamhet</h2>
<p>Exportrådets konkurrenter i Sverige  består i första hand av handelskamrarna och vissa privata konsulter. Konkurrensförhållandena varierar sannolikt mellan olika regioner i Sverige. Även utomlands  torde tillgången på alternativa exportfrämjandetjänster variera i hög grad. Utredningens enkätundersökning till exportrådets utlandskontor visar att handelskamrar och privata konsulter på vissa orter kan erbjuda ungefär samma tjänster medan exportrådet är den ende aktören på andra.</p>
<p>För att med säkerhet kunna uttala sig om vilka konkurrenseffekterna i praktiken är och i vilken riktning de verkar, torde krävas en närmare undersökning av marknaderna i fråga. Utredningen har bedömt att en sådan detaljerad undersökning inte rymts inom uppdraget och nöjer sig därför med att kategorisera några aspekter av konkurrenssnedvridning som kommit fram under arbetets gång. Problemet med konkurrenssnedvridning tas upp i flera av de yttranden som inkommit till utredningen.</p>
<p>Utredningen bedömer att konkurrenssnedvridning skulle kunna komma till stånd på följande sätt: a. Införsäljningsfördelar . En stor del av ett konsultföretags kostnader utgörs av införsäljningskostnader. För exportrådets del betalas dessa i praktiken till viss del av staten, genom att man genom det statliga uppdraget kan få värdefulla kontakter med potentiella uppdragsgivare, vilka i ett senare skede kan leda till konsultuppdrag och intäkter. b. Avsaknad av full kostnadstäckning . Genom det statliga bidraget till exportinformationen möjliggörs en otillbörlig korssubventionering som i sin tur kan leda till att exportrådet inte behöver ha full kostnadstäckning för exportkonsultingen. Avsaknaden av full kostnadstäckning innebär en konkurrenssnedvridning. Vissa privata konkurrenter till exportrådet har ifrågasatt huruvida konsultverksamheten sker med full kostnadstäckning. Utredningen konstaterar samtidigt att de allra flesta klagomål mot prissättningen från företagen handlar om att priserna ligger för högt. Utredningen anser sig därmed inte kunna dra slutsatsen, att priserna för exportrådets konsulttjänster generellt sätts utan full kostnadstäckning. c. Undanträngning . En ytterligare negativ effekt av exportrådets dubbla uppgifter som i sammanhanget bör nämnas rör risken för undanträngning av privata initiativ. I kraft av att vara ett offentligt finansierat organ som är aktivt på en marknad där det även finns andra rent kommersiella aktörer, får exportrådet lätt en särställning gentemot dessa. Privata aktörers initiativ inom olika områden riskerar på så sätt att trängas undan. I den mån detta sker uppstår samhällsekonomiska välfärdsförluster.</p>
<h2>12.4 Exportrådsutredningens bedömning</h2>
<p>Informationsverksamhetens huvudsyfte är att ge företagen grundläggande information och rådgivning om exportmarknader. Men den kan ha som bieffekt, att den används i införsäljningssyfte för konsultverksamheten. Genom det statliga anslaget till exportinformationen möjliggörs en otillbörlig korssubventionering som kan medföra att exportrådet inte behöver ha full kostnadstäckning för konsultingen, vilket, om detta är fallet, innebär konkurrenssnedvridning. Risken för tillväxthämmande konkurrenssnedvridning är ett ofrånkomligt resultat av att såväl det statliga uppdraget som konsultverksamheten hanteras av samma organisation. Utredningen bedömer att det framför allt är i Sverige-verksamheten som risk för konkurrenssnedvridningen uppstår.</p>
<p>En principiell uppfattning är, att förekommande konkurrenssnedvridningsproblem som uppstår när organisationer både utför myndighetsliknande uppgifter och kommersiell verksamhet inte kan lösas med mindre än att den kommersiella verksamheten helt avskiljs från den övriga verksamheten. Krav på särredovisning och full kostnadstäckning av den kommersiella verksamheten är ingen garanti för att det inte kan ske en korssubventionering. Erfarenheten visar, att det är svårt att ta fram korrekta fördelningsnycklar för gemensamma kostnader.</p>
<p>Utredningen gör trots det bedömningen, att fördelarna med att behålla exportrådets verksamhet i nuvarande form väger tyngre än konkurrensnackdelarna. En förutsättning för detta är emellertid, att dessa verkligen uppmärksammas som problem och att vissa åtgärder vidtas för att minska effekterna av dem.</p>
<p>Följande är åtgärder som kan minska riskerna för konkurrenssnedvridning och främja konkurrensen på exportfrämjandeområdet 1. Förtydligande av det statliga uppdraget . Ett tydligare specificerat statligt uppdrag minskar risken för konkurrenssnedvridning. En tydligare rollfördelning får även positiva konsekvenser för konkurrensen. 2. Upphandling.  Statliga uppdrag utöver basuppdraget där andra än exportrådet har specialkompetens bör normalt konkurrensutsättas och upphandlas. Större uppdrag kan delas upp i mindre delar och underkonsulter anlitas. Upphandling bör skötas av ett organ med kompetens på området. 3. Delad infrastruktur . Konkurrenter kan (som i viss utsträckning redan görs) ges tillgång till delar av exportrådets strategiska infrastruktur, t.ex. genom att på hemsidan erbjudas länkutrymme. 4. Särredovisning . Krav på särredovisning och åtskillnad mellan det statliga uppdraget och övrig verksamhet bör ställas i regeringsbeslutet med riktlinjerna. 5. Konkurrensövervakning.  Exportrådet bör liksom andra myndigheter som bedriver kommersiell verksamhet jämte myndighetsutövning granskas utifrån ett konkurrensperspektiv. 6. Lyhördhet.  Därutöver bör såväl huvudmännen som exportrådet vara lyhörda för konkurrenternas synpunkter på vilka ytterligare åtgärder som skulle kunna vidtas.</p>
<h2>12.5 Brister och problem i relationerna med andra offentliga aktörer</h2>
<p>Utredningen noterar att neddragningen av de statliga anslagen medfört att exportrådets möjligheter att agera som myndighet försämrats. Även om exportrådet i formell mening aldrig varit en myndighet, kunde man tidigare, när en större del av kostnaderna för verksamheten täcktes med offentliga medel, vara mer aktiv i denna roll. Den marknadsmässiga delen av verksamheten har under de senaste åren vuxit i omfattning.</p>
<p>Det finns enligt utredningens uppfattning två negativa effekter av denna utveckling. 1. Bristande långsiktighet . En effekt är, att exportrådets incitament för långsiktighet i agerandet påverkas negativt. Likt vilket kommersiellt företag som helst tvingas exportrådet prioritera verksamheter som ger omedelbar avkastning och därigenom avstå från kortsiktigt olönsamma projekt. I den mån intäktsbringande uppdrag inte mer eller mindre omedelbart kan ställas i utsikt, får exportrådet ofta avstå från att engagera sig i projekt, vars lönsamhet ur ett något längre perspektiv mycket väl skulle kunna vara motiverade.</p>
<p>Organisationer som Sida och Swedfund bedriver många näringslivsinriktade biståndsprojekt. Många av dessa skulle förmodligen i ett långsiktigt perspektiv ur främjandesynpunkt på lämpligt sätt följas upp av exportrådet. Enligt utredningens uppfattning är detta långsiktiga strategiska exportfrämjande idag i viss mån försummat. Detta är resursfråga men även är en styrningsfråga och ett resultat av att staten inte givit exportrådet ett tydligt sådant uppdrag. 2. Otydlighet i rollen gentemot andra offentliga aktörer.</p>
<p>Exportrådets dubbla roll som såväl myndighet som kommersiell aktör skapar ibland problem i relationerna till andra offentliga aktörer och myndigheter. Detta när exportrådet av andra uppfattas som en statligt finansierad organisation men agerar som konsultföretag som betraktar de andra aktörerna som potentiella kunder. Andra myndigheter eller offentliga aktörer finner det besynnerligt, att exportrådet i så hög grad önskar betalt för tjänster trots att man erhåller statliga anslag. Även om det kan vara befogat att exportrådet debiterar för vissa tjänster anser utredningen, att det i det statliga uppdraget till exportrådet bör specificeras att visst samarbete med andra myndigheter skall ingå där.</p>
<h2>12.6 Exportrådsutredningens bedömning</h2>
<p>Det långsiktigt strategiska exportfrämjandet är idag i viss mån ett försummat område. Exportrådets möjligheter att bedriva ett långsiktigt strategiskt exportfrämjande påverkas av den höga grad av affärsmässighet som idag styr verksamheten. Exportrådet förmår f.n. inte tillvarata den fulla strategiska exportfrämjande potential som kan återfinnas i Sidas och Swedfund:s olika näringslivsinriktade biståndsprojekt.</p>
<h2>13 Verksamhetens inriktning</h2>
<h2>13.1 Inledning</h2>
<p>I direktiven tas flera frågeställningar upp som gäller verksamhetens inriktning. Dessa gäller om inriktningen är lämplig mot bakgrund av samhällsekonomiska överväganden och företagens önskemål i olika delar av landet, om exportrådet tillhandahåller den marknads- och landinformation som företagen efterfrågar, om exportrådet tillhandahåller tjänster som är av särskilt intresse för mindre och medelstora företag, om exportrådet arbetar med långsiktiga strategiska exportfrämjandesatsningar och om exportrådet i annan omfattning än i dag borde satsa på Sverige-manifestationer, t.ex. utställningar. Nedan kommenteras dessa och vissa andra frågeställningar.</p>
<h2>13.2 Inriktningen i stort</h2>
<p>Den allmänna inriktningen för det statliga uppdraget har fastlagts genom propositionen 1991/92:108 ”Statens roll i den exportfrämjande verksamheten i Sveriges exportråd”. Där anges bl.a. vad statens stöd till exportrådet skall inriktas på, nämligen upplysnings- och rådgivningsverksamhet och vissa projekt/- aktioner i samverkan med företag. Vissa formuleringar har inkluderats i avtalet om exportrådet.</p>
<h2>13.3 Inriktning av det statliga uppdraget mot bakgrund av samhällsekonomiska överväganden och företagens önskemål i olika delar av landet</h2>
<p>Utredningen har i avsnitt 9.1 kommenterat de samhällsekonomiska skälen för stöd till exportfrämjande. I utredningens företagsenkät (se avsnitt 7.2) gavs företagen möjlighet att på en femgradig skala sätta betyg på exportrådets olika tjänster. Exportrådet fick överlag goda vitsord för sina tre verksamhetsområden, inkl. exportinformation där de statliga medlen i huvudsak används. Det var mycket små geografiska variationer i omdömena. Inriktningen av det statliga basuppdraget motsvarar till stor del företagens önskemål i olika delar av landet. Enkätens resultat är statistiskt säkerställd för företag med en exportomsättning överstigande 1 mkr.</p>
<h2>13.4 Marknads- och landinformation</h2>
<p>I direktiven ställs frågan om exportrådet tillhandahåller den marknads- och landinformation som företagen efterfrågar.</p>
<p>Utredningen önskar även här hänvisa till ovannämnda enkät (se avsnitt 7.2). Även om ingen fråga uttryckligen ställdes om marknads- och landinformation kan man förmoda att bl.a. utbudet av sådan information bidrog till de relativt positiva omdömena. Vidare visar exportrådets egna kundundersökningar att företagen överlag är nöjda med den information som ges. Ingen instans som inkommit med yttrande eller som utredningen träffat har framfört kritiska synpunkter på marknads- och landinformationen. Däremot har många positiva kommentarer framförts. Utredningens intryck från samtal med företag och dessas organisationer är att den information som erbjuds motsvarar efterfrågan. Detta gäller både uppgifter som finns på hemsidan/hemsidorna och den som ges på annat sätt.</p>
<h2>13.5 Tjänster för små och medelstora företag</h2>
<p>I direktiven ställs frågan om exportrådet tillhandahåller tjänster som är av särskilt intresse för mindre och medelstora företag som behöver råd och hjälp i sin internationalisering och om det finns anledning att utveckla nya tjänster och/eller arbetsmetoder. Det framgår inte om frågan enbart avser det statliga uppdraget eller hela exportrådets verksamhet. Utredningen kommenterar därför kortfattat också verksamheten utanför det statliga uppdraget.</p>
<p>Enligt den proposition som ligger till grund för exportrådets statliga uppdrag bör särskilda åtgärder vidtas för att främja mindre och medelstora företags export och internationalisering. Vidare nämns att det statliga stödet bl.a. skall inriktas på vissa projekt/aktiviteter i samverkan med företag vilka syftar till utveckling av exportoerfarna framför allt mindre och medelstora företags export etc. Exportrådets styrelse har en referensgrupp i småföretagsfrågor-Delegationen för de mindre företagen (DMF)- som utses av styrelsen. Denna sammanträder en gång per år med styrelsen och kontaktas också i övrigt vad gäller frågor med anknytning till denna kategori företag.</p>
<p>Utredningens företagsenkät visade att knappt 60 % av de tillfrågade företagen varit i kontakt med exportrådet, en relativt hög siffra. Samtidigt visade detta att drygt 40 % inte haft någon kontakt. Även om exportrådet idag är relativt känt anser utredningen det angeläget att man blir ännu mer känd och ännu bättre sprider information om vad man kan stå till tjänst med. Det är viktigt att lyfta fram att en stor del av exportrådets verksamhet just är inriktad på att stödja små och medelstora företag.</p>
<p>Utredningen gör följande iakttagelser kring exportrådets tre verksamhetsområden.</p>
<p>Exportinformation  som utgör den övervägande delen av det statliga uppdraget är öppen för alla slags företag. Den tillhandahåller allmän information om förhållanden i andra länder. Den är inte och kan knappast heller vara speciellt anpassad för små och medelstora företag. Det är dock utredningens uppfattning att den är av särskilt värde för små och medelstora företag. Detta beror på att den erbjuder ett snabbt och billigt sätt att få information för denna grupp företag som har mindre resurser för omvärldsbevakning än större. Exportinformationen utnyttjas i stor utsträckning av utländska intressenter. Indirekt är detta av värde för små och medelstora företag i Sverige, som på detta sätt får kontakt med samarbetspartners i andra länder.</p>
<p>Exportutveckling  som till mycket liten del finansieras över det statliga basuppdraget erbjuder i första hand tjänster till små och medelstora företag (t.ex. standardtjänster som ”hitta Din kund”, affärschansprojekt, internationell affärskraft m.m.). Både positiva och vissa negativa synpunkter finns på delar av denna verksamhet. Bl.a. har framförts att programmen är utbudsstyrda (påhittade uppifrån) och att en del tjänster har en prisnivå som inte är anpassad till små företag. Det har framhållits att några tjänster saknas, t.ex. stöd till mässdeltagande till överkomligt pris. Verksamhet med inriktning mot små och medelstora företag bedrivs utanför det statliga basuppdraget inom t.ex. Marknadsplats Östersjön och i Exportcentrum</p>
<p>Exportkonsulting  är inte särskild anpassad till små och medelstora företag men utnyttjas också av dessa. Exportrådets utlandsorganisation är beredda att ta på sig mindre uppdrag som inte skulle accepteras av andra konsultföretag. Exportrådets status som statligt organ uppfattas som en trygghet av företag med liten erfarenhet av att köpa konsulttjänster. Det bör här nämnas att vissa företag upplever att kostnadsnivån i konsultverksamheten är hög.</p>
<p>Utredningen har i ett sent skede av utredningen mottagit ett yttrande från Företagarnas Riksorganisation i vilket vissa konkreta förslag på åtgärder för små företag framförs. Utredningen har ej haft möjlighet att utreda förslagen men överlämnar dem till exportrådet och huvudmännen.</p>
<p>Utredningen anser att man i större utsträckning än idag bör erbjuda vissa tjänster som är anpassade till främst små företag. Lågprisalternativ utan subvention för t.ex. delegationsresor bör utvecklas. Utredningen anser vidare att konsultcheckar i högre utsträckning än i dag bör erbjudas till små företag. Det bör ske genom andra aktörer. Ett företag bör alltid ha en viss självkostnad. Ett annat sätt att ge större tyngd åt småföretagsfrågorna i exportrådet vore att förstärka representationen i styrelsen.</p>
<h2>13.6 Långsiktiga strategiska exportfrämjandesatsningar</h2>
<p>I direktiven ställs frågan om exportrådet inom ramen för det statliga uppdraget arbetar med långsiktiga nationella strategiska exportfrämjandesatsningar.</p>
<p>Det är oklart vad som avses med detta begrepp. Det kan t.ex. avse en satsning över en längre period att informera ett visst antal företag om exportmöjligheter. Det kan också avse en satsning under en längre period på en speciell bransch eller marknad eller dessa kombinerat. Det kan också avse interna åtgärder t.ex. att bygga upp tjänster på IT-sidan.</p>
<p>Utredningen konstaterar att exportrådet i viss utsträckning arbetat med satsningar av det förstnämnda slaget. Detta har främst gjorts utanför det statliga basuppdraget och inom exportutveckling där man haft vissa standardprogram som nått ut till ett ganska stort antal företag. Vidare har en stor satsning på samarbetet inom exportcentrum i huvudsak finansierats med regionalpolitiska medel. Exportrådet har också under de senaste åren arbetat med flera större program (Marknadsplats Östersjön, Förädlade livsmedel, Miljöteknikexport, Marknadsplats Europa och IT) som kan inrymmas i begreppet långsiktiga strategiska satsningar. Man kan konstatera att alla dessa helt eller i huvudsak finansierats utanför det statliga basuppdraget. Även exportrådets satsning på att bygga ut sina IT-tjänster har nästan helt finansierats utanför det statliga uppdraget.</p>
<p>Ett av skälen till att långsiktiga slutsatsningar inte görs inom ramen för basuppdraget är, att det inte klart framgått av regeringens riktlinjer för det statliga uppdraget att exportrådet skall ge prioritet åt sådan verksamhet. Ett annat skäl är de minskade resurserna.</p>
<p>Utredningen finner det angeläget att exportrådet arbetar med strategiska satsningar men bedömer det svårt att inrymma dessa inom ramen för det statliga uppdraget på nuvarande nivå. Det borde ingå i exportrådets avrapportering av det statliga uppdraget, att regelbundet inkomma med en omvärldsanalys innehållande strategiska bedömningar av framtida exportmarknader. En sådan bedömning kan utgöra ett värdefullt underlag för beslut om kommande exportfrämjande satsningar.</p>
<h2>13.7 Sverige-manifestationer, t.ex. utställningar</h2>
<p>I direktiven ställs frågan om exportrådet i annan omfattning än idag inom ramen för det statliga uppdraget borde satsa på Sverigemanifestationer, t.ex. utställningar, och vad detta skulle få för konsekvenser för andra delar av det statliga uppdraget.</p>
<p>Exportrådet arbetar idag inom ramen för det statliga uppdraget knappast alls med Sverige-manifestationer i form av t.ex. utställningar. När det statliga anslaget under 90-talet skars ner, var detta en av de verksamhetsgrenar som kraftigt minskade i volym. Enligt exportrådets uppfattning är allmänna Sverige-manifestationer ofta kostsamma, resurskrävande och av begränsat värde i exportnyttohänseende. Varje sådan satsning måste alltså vägas mot andra aktiviteter som kan uppnå samma resultat.</p>
<p>I vissa yttranden som inkommit till utredningen har framförts att exportrådet i större utsträckning än hittills borde bistå små och medelstora företag vid mässor. Samma synpunkt har framförts vid möten som utredningen haft med företag och organisationer. Andra företag som utredningen varit i kontakt med har dock ifrågasatt värdet av generella utställningar.</p>
<p>Utredningens uppfattning är att värdet av deltagande i allmänna Sverige-manifestationer ofta kan ifrågasättas. Detta innebär dock inte att man helt skall avstå från sådan verksamhet. Mässdeltagande kan under vissa specifika förutsättningar vara ett effektivt sätt att marknadsföra sig, varför det kan finnas skäl att stödja sådan verksamhet. Sådant stöd bör enbart avse små exportoerfarna företag som bedömts ha god exportpotential. Mässdeltagande bör ingå i ett paket med såväl noggranna förberedelser som genomtänkt uppföljning. Mässan ifråga bör normalt vara en special- eller fackmässa. En utgångspunkt för stödet skall vara att företagen själva betalar en del av kostnaden. Utredningen bedömer det inte möjligt att inom ramen för det statliga uppdraget på nuvarande nivå genomföra större Sverige-manifestationer.</p>
<h2>13.8 Var skall exportrådet finnas utomlands</h2>
<p>Utredningen anser att frågan om var exportrådet har utlandskontor också avser det statliga uppdragets inriktning. I avsnitt 5.7 och 5.12 har beskrivits var exportrådet f.n. har utlandskontor och hur de statliga medlen fördelas till dessa.</p>
<p>I yttranden eller i kontakter har den stora närvaron i Europa i frågasatts. Det har ansetts att EU-området bör betraktas som hemmamarknad och att exportrådet därför inte behöver vara närvarande där. Man har pekat på att det finns andra kanaler för att inhämta information, t.ex. EIC-kontoren.</p>
<p>Utredningen delar inte denna uppfattning utan anser det viktigt att det finns en närvaro också på närmarknaderna. Det är särskilt små och medelstora företag som kan dra nytta av denna närvaro. Man kan inte jämställa marknaden i andra länder med hemmamarknaden. Affärskulturen är delvis annorlunda även i näraliggande länder. Därtill kommer problem till följd av olika regelverk och dessas tillämpning samt språkproblem.</p>
<p>Utredningen anser det viktigt att de båda huvudmännen kontinuerligt bedömer om förändringar borde göras i utlandsorganisationen. Det är därvid viktigt att inte ha ett alltför kortsiktigt perspektiv. Utredningen vill påminna om att det i avtalet om exportrådet står att ”staten skall bidra till rådets finansiering av export till svårbearbetade eller avlägsna men lovande marknader”. En viktig fråga som ständigt bör ställas är om exportrådets utlandsorganisation har den rätta balansen mellan när- och fjärrmarknader respektive mer lättrespektive svårbearbetade marknader. Självklart måste i det enskilda fallet en noggrann avvägning göras mellan export- eller internationaliseringsnytta och kostnaden att i någon form etablera sig på en ny ort respektive att lägga ner ett kontor. En fråga som bör ställas är önskvärdheten av att exportrådet självt finns företrätt på en marknad jämfört med att utrikesförvaltningen finns där. Det finns ju också mellanformer som kan vara värda att pröva i ett uppbyggnadsskede, t.ex. att exportrådet placerar en person på en utlandsmyndighet. Dessa frågor måste självfallet lösas i nära samförstånd mellan exportrådet och utrikesförvaltningen. En möjlighet som redan övervägs är att samarbeta mer med i första hand de nordiska länderna både för att få en större geografisk täckning och minska kostnaderna för utlandsverksamheten.</p>
<h2>13.9 Efterfrågestyrd respektive uppsökande verksamhet</h2>
<p>Utredningen har noterat att övervägande delen av det statliga uppdraget omfattar efterfrågestyrd verksamhet. Viss uppsökande verksamhet ingår dock också, t.ex. är handelssekreterarna på sina Sverige-resor ofta ute på vad som kan betecknas som uppsökande verksamhet. Utanför det statliga basuppdraget, inom verksamhetsområdet exportutveckling, arbetar exportrådet med uppsökande verksamhet i ganska stor omfattning. Detta gäller också till stor del inom övriga statliga uppdrag som ligger på exportrådet. Den uppsökande verksamheten är således totalt sett relativt omfattande även om den inom ramen för det statliga uppdraget är begränsad. Om den uppsökande verksamheten utanför det statliga uppdraget skulle komma att minska, anser utredningen att det vore önskvärt med en ökning inom ramen för det statliga uppdraget.</p>
<h2>13.10 Exportrådsutredningens bedömning</h2>
<p>Utredningen anser att den huvudinriktning som fastställdes för det statliga exportfrämjandet vid exportrådet i propositionen 1991/92:108 bör behållas. Vidare anser utredningen att det statliga uppdraget med den starka betoningen på exportinformation (t.ex. marknads- och landinformation) har en lämplig inriktning mot bakgrund av samhällsekonomiska överväganden. Mer bör dock göras för små företag t.ex. i form av lågprisalternativ vid delegationsresor och visst stöd till mässdeltagande. Det långsiktiga strategiska arbetet bör utökas i form av regelbundna bedömningar av strategiska exportmarknader. Den uppsökande verksamheten bör utvidgas. Styrelsen bör kontinuerligt bedöma om närvaron utomlands har den rätta fördelningen mellan olika slags marknader.</p>
<p>Utredningen bedömer att de föreslagna utökningarna är svåra att genomföra inom ramen för den nuvarande nivån på det statliga basuppdraget. Utredningen föreslår att de båda huvudmännen upptar förhandlingar om möjligheter att på annat sätt finansiera en sådan utökning och därvid beaktar exportrådets överskottsmedel.</p>
<h2>14 Exportrådet och utrikesförvaltningen</h2>
<h2>14.1 Inledning</h2>
<p>Direktiven tar upp ett antal frågeställningar som avser samarbetet mellan exportrådet och utrikesförvaltningen, vilket är naturligt med tanke på den nära kopplingen både i Sverige och utomlands. UD är på den statliga sidan huvudman för exportrådet och ger riktlinjer för hur de statliga basuppdraget hos exportrådet skall användas. Samtidigt är det exportrådet som leder och planerar den exportfrämjande verksamheten vid utlandsmyndigheterna. Exportrådet och utrikesförvaltningen kan beskrivas som ”kommunicerande kärl”, främst utomlands eftersom utlandsmyndigheterna sköter exportfrämjandet på de orter där exportrådet inte är representerat. Vidare är Sverige-främjande, där exportfrämjande ingår, en viktig uppgift för hela utrikesförvaltningen.</p>
<p>Såvitt utredningen uppfattat fungerar samarbetet på det hela taget väl men skulle kunna förbättras. Kontakterna, både formaliserade och informella, är omfattande och äger rum ofta och på alla nivåer. Exportrådet deltar i den dialog som en gång årligen äger rum mellan UD och dess underlydande organisationer. Denna dialog där exportrådets chef och ansvarig statssekreterare möts är ett värdefullt tillfälle att gå igenom verksamheten och gemensamma frågor. Samarbetet mellan exportrådet och de 21 s.k. ESEA-ambassaderna (se avsnitt 4.7) är ett annat exempel på de nära kontakterna. En regelbunden kontakt är också möten i gruppen exportfrämjandeforum (EFF) som leds av UD. Vid dessa avstäms pågående och planerade aktiviteter. Normalt deltar en eller flera personer från exportrådets ledning i dessa möten. Erfarenheterna av detta sägs från båda håll positiva.</p>
<h2>14.2 Exportrådets s.k. funktionella direktivrätt</h2>
<p>En viktig faktor i förhållandet mellan exportrådet och utrikesförvaltningen är den s.k. funktionella direktivrätt  som delegerats från UD till exportrådet (prop. 1979/80:16). Denna innebär att det är exportrådet som skall leda och planera exportfrämjandet inom utrikesrepresentationen. Motivering i propositionen för att ge exportrådet denna rätt var ”strävandena att göra den statliga exportfrämjande organisationen mer marknadsanpassad och enhetlig”. Staten har också i andra fall överlåtit en myndighetsuppgift åt en organisation som inte är myndighet. Ett exempel är AB Svensk Bilprovning</p>
<p>Utredningen har ställt sig frågan huruvida denna direktivrätt fortfarande är ändamålsenlig.</p>
<p>Frågan om direktivrätten har berörts i något enstaka möte som utredningen haft. Handelskammarförbundet  har i sitt yttrande framfört att direktivrätten gentemot handelssekreterarna är värdefull och bör behållas.</p>
<p>Utredningen har övervägt frågan om ansvaret för ledning och planering av exportfrämjandet inom utrikesrepresentationen. Då UD som en viktig uppgift arbetar med Sverige-främjande där exportfrämjande ingår, kan det förefalla underligt att UD själv inte kan styra alla delar av främjandet vid utlandsmyndigheterna. Styrningen skulle sannolikt i viss mån förenklas om UD fick ansvar även för exportfrämjandet, eftersom UD avgör hur mycket resurser som avsätts för olika ändamål vid utlandsmyndigheterna. En förändring som innebar att UD övertog detta ansvar skulle å andra sidan leda till att ledningen av exportfrämjandet gick över från en organisation med särskild exportfrämjandekompetens till UD där exportfrämjande endast är en del av en mycket omfattande verksamhet. Under förutsättning att den funktionella direktivrätten utövas på ett tillfredsställande sätt, bedömer utredningen att nuvarande system bör behållas.</p>
<p>Enligt avtalet om exportrådet skall  exportrådet leda och planera den exportfrämjande verksamheten inom utrikesrepresentationen. Formuleringen innebär att det åligger exportrådet att leda exportfrämjandet vid samtliga utlandsmyndigheter, inbegripet de som finns i länder som inte är prioriterade ur exportfrämjande synpunkt. Det kan nämnas att även utrikesförvaltningens s.k. projektexportfrämjare utomlands omfattas av nuvarande formulering, trots att dessa idag inte styrs från exportrådet.</p>
<p>Exportrådet utövar f.n. den funktionella direktivrätten aktivtdet har bl.a. en av utredningens enkäter visat - gentemot de 21 ambassader som ingår i projektet ESEA (Effektivare Samarbete Exportrådet Ambassader-se avsnitt 4.7). Inom detta projekt har kontakterna varit intensiva och olika satsningar, som utredningen bedömer som värdefulla, gjorts för att höja kompetensen och förbättra standarden på teknik utrustning på respektive utlandsmyndighet. Andra utlandsmyndigheter ägnas dock mindre uppmärksamhet även om exportrådets ambition är att tillämpa erfarenheter från ESEA på fler utlandsmyndigheter. Det faktum att somliga av dessa åsidosätts eller får begränsad uppmärksamhet innebär enligt utredningens uppfattning att exportrådet f.n. inte uppfyller den uppgift som följer med direktivrätten.</p>
<p>Utredningen bedömer det därför nödvändigt att uppmärksamhet ägnas även ambassaderna i de länder som idag inte är prioriterade. Även dessa behöver vägledning i sitt exportfrämjande arbete och stöd för försäljning av uppdrag. För att klara en sådan förändring bedömer utredningen att exportrådet i Stockholm bör avdela mer resurser för detta (se även avsnitt 14.4). En annan förutsättning är att samordningen mellan UD och exportrådet fungerar bättre än idag. Detta är viktigt för att få balans mellan de uppgifter som exportrådet ålägger utlandsmyndigheterna och de resurser som dessa erhåller (se avsnittet nedan).</p>
<h2>14.3 Samordning av verksamhetsplanering</h2>
<p>Ett sätt att förbättra samordningen mellan exportrådet och utrikesförvaltningen är genom närmare samordning av de båda organisationernas verksamhetsplanering.</p>
<p>Utredningen har funnit brister i kopplingen mellan UD:s och exportrådets verksamhetsplan och anser det önskvärt med närmare samordning mellan dessa processer som äger rum ungefärligen parallellt. Den verksamhetsplan för exportfrämjandet som görs av utlandsmyndigheter under exportrådets ledning borde bli en del av myndighetens totala verksamhetsplanering. Likaså har utredningen funnit att denna vid vissa av exportrådets utlandskontor sällan är avstämd med eller ens känd för respektive ambassad. Omvänt tycks det också ibland vara så att ambassaden i verksamhetsplaneringen inte samråder med exportrådets utlandskontor i frågor som gäller främjande. Utredningen anser att lokalt samråd i dessa frågor borde vara en självklarhet.</p>
<h2>14.4 Exportrådets och UD:s resurser för samarbete</h2>
<p>I direktiven ställs frågan om UD respektive exportrådet avsatt tillräckliga resurser för samarbetet sinsemellan.</p>
<p>Utredningen konstaterar att neddragningen av det statliga basuppdraget bl.a. ledde till att exportrådets resurser i Stockholm för bevakning av olika geografiska regioner försvagades. Vissa uppgifter utförs inte längre i samma utsträckning. Möjligheten att vara samtalspartner i frågor om en viss region, ordna besöksprogram för utländska affärsmän eller hålla i ett delegationsbesök utomlands har försämrats. Samtidigt har UD:s resurser på detta område förstärkts. På varje geografisk enhet tillsattes för ett par år sedan en ny tjänst som näringslivsfrämjare. Vidare har UD:s projektexportsekretariat (PES) tillkommit och på senare tid förstärkts. UD har också utomlands förstärkt resurserna för projektbevakning genom nya tjänster vid några av de internationella finansinstitutionerna m.m. Främjandets roll i hela utrikesförvaltningen har också betonats mer än tidigare. Det har således i Stockholm skett en tyngdpunktsförskjutning i riktning mot UD. Utomlands är det i viss mån tvärtom. Utrikesrepresentationen har de senaste åren minskat sin personal medan exportrådets ökat sin.</p>
<p>Utredningen gör bedömningen att UD har avsatt tillräckliga resurser för samarbetet med exportrådet. Exportrådet har med avdelade resurser inte haft möjlighet att aktivt utöva den funktionella direktivrätten gentemot alla utlandsmyndigheter. Utredningen anser därför att exportrådet bör avsätta mer resurser i Stockholm för frågor med anknytning till de olika utlandsregionerna. Detta skulle vara positivt för samarbetet mellan exportrådet och utrikesförvaltningen.</p>
<p>Utredningen anser därutöver att det är viktigt för samarbetet att det på båda håll finns en centralt placerad kontaktperson i frågor som gäller det statliga uppdraget och verksamheten i stort. På UD är kontaktpersonen den för exportrådet ansvarige tjänstemannen på EIM-enheten. Motsvarande funktion bör finnas på exportrådet.</p>
<h2>14.5 Arbetsfördelningen mellan exportrådet och utrikesförvaltningen</h2>
<p>I direktiven ställs frågan om arbetsfördelningen mellan exportrådet, projektexportsekretariatet och UD:s näringslivsfrämjare bör klargöras bättre.</p>
<p>Viss otydlighet föreligger ofta rörande exakt vilka uppgifter regeringskansliet respektive en underlydande myndighet eller organisation skall göra. Utgångspunkten är givetvis att regeringskansliet skall fastställa policy och riktlinjer för en verksamhet medan den praktiska hanteringen skall ske på en underställd organisation. På det hela taget verkar denna uppdelning fungera väl mellan exportrådet och UD.</p>
<p>Det finns dock vissa oklarheter som snarast blivit större de senaste åren. Detta har bl.a. att göra med att exportrådet fått minskade resurser i Stockholm medan UD:s i stället förstärkts. En skillnad i uppgifter mellan exportrådet och UD är att UD har ett bredare främjaruppdrag. På just exportfrämjandeområdet sammanfaller dock ansvaret. Utredningen uppfattar att det idag är oklart var vissa arbetsuppgifter skall utföras. Projektexportsekretariatet (PES) arbetar på ett område där även exportrådet i viss utsträckning är aktivt. Det är främst med exportrådets sektion för projektexport, upphandling och finansiering som det finns beröringspunkter. Denna är till stor del inriktad på att betjäna företagen med uppgifter om upphandling medan PES arbetar mer med strategiskt arbete för att öka internationella organs upphandling i Sverige. Såväl näringslivsfrämjarna som PES tycks i viss utsträckning bedriva sådan verksamhet som skulle kunna hanteras av exportrådet. Utredningen konstaterar att PES på sitt område har betydligt större resurser än exportrådet för denna verksamhet.</p>
<p>En teoretisk möjlighet vore att föra över ovannämnda funktioner vid UD till exportrådet. Utredningen tror dock inte att detta vore den bästa lösningen, Skälen är bl.a. att främjarna på UD har ett bredare främjaransvar än bara exportfrämjandet och att PES´arbete till stor del förutsätter en nära koppling till den politiska nivån.</p>
<p>Även om ingendera sidan uttryckt att det finns allvarliga problem p.g.a. föreliggande otydlighet, anser utredningen det angeläget att ansvarsfördelningen blir klarare och att det klargörs utåt vem som gör vad. Utredningen föreslår att UD och exportrådet gemensamt förtydligar ansvarsfördelningen. Exportrådet bör får ett större ansvar för att ta hand om delegationsresor, inkommande besök från andra länder och från utlandsmyndigheter. En specificering av det statliga uppdraget i detta avseende bör göras.</p>
<h2>14.6 Utbildning och växeltjänstgöring m.m.</h2>
<p>Ett smidigt samarbete mellan exportrådet och UD underlättas om bägge sidor har god kännedom om hur den andra sidan fungerar. Utbildning och förbättrad information till främst nyanställda behövs. Utredningen anser att främst nyanställda på exportrådet och dess utlandskontor som skall arbeta med eller nära det statliga uppdraget, inbegripet handelssekreterare, bör informeras grundligt om utrikesförvaltningens sätt att fungera, det statliga uppdraget, vad det i olika avseenden innebär att vara myndighet m.m. Likaledes borde nyanställda på UD, särskilt de som kommer att arbeta med främjandefrågor utbildas av exportrådet. Ovanstående sker redan i viss utsträckning men bör utökas.</p>
<p>Utredningen bedömer att växeltjänstgöring mellan exportrådet och UD är ett bra sätt att höja kompetensen på båda håll och öka kännedomen om den andra organisationen. Sådan tjänstgöring bör uppmuntras. Exportfrämjande kompetens bör i högre utsträckning än i dag vara en merit ur karriärsynpunkt på UD.</p>
<p>Utredningen har tagit del av UD:s interna utredning om kompetensförsörjning (KRUT) där sägs att vissa delar av UD behöver tillföras ytterligare kompetens, beroende på kommande stora pensionsavgångar. Det gäller bl.a. främjandefrågorna. KRUT ansåg att behoven inom dessa områden på kort sikt borde tillgodoses genom riktad rekrytering.</p>
<h2>14.7 Teknisk utrustning inom utrikesförvaltningen</h2>
<p>Utredningen har konstaterat att samarbetet mellan utrikesförvaltningen och exportrådet ofta hämmas p.g.a. att vissa utlandsmyndigheter saknar modern teknisk utrustning. Situationen har förbättrats de senaste åren men inte i tillräcklig utsträckning. Utredningen anser det angeläget att åtgärder vidtas på detta område.</p>
<h2>14.8 Exportrådsutredningens bedömning</h2>
<p>Utredningen anser att exportrådet även fortsättningsvis bör ha en funktionell direktivrätt över exportfrämjandet inom utrikesrepresentationen. Detta kräver dock att resurserna på exportrådet i Stockholm förstärks och att verksamhetsplaneringen mellan exportrådet och UD samordnas bättre. Det är väsentligt att det även på exportrådet finns en centralt placerad kontaktperson för frågor rörande det statliga uppdraget och verksamheten i stort. Arbetsfördelningen mellan UD och exportrådet bör klargöras bättre genom samordnad verksamhetsplanering och informationsutbyte. Kunskapen på UD om exportrådet och vice versa bör förbättras genom utbildning och växeltjänstgöring. Hög kompetens på UD inom exportfrämjandet är viktig och bör uppmuntras.</p>
<h2>15 Tydligare statligt uppdrag m.m.</h2>
<h2>15.1 Inledning</h2>
<p>I direktiven ställs frågan om det finns skäl att precisera det statliga uppdraget för att därmed tydliggöra statens roll som beställare av exportfrämjande tjänster.</p>
<p>Utredningen har från bl.a. ekonomistyrningsverket erhållit synpunkter på utformningen av det statliga uppdraget och redovisningen och utvärderingen av verksamheten.</p>
<p>Det finns inget givet svar på frågan hur detaljerad styrningen av en viss statsstödd verksamhet bör vara eller hur återrapporteringskraven bör utformas. Återrapporteringskraven i riktlinjerna bör utgå från vilken information regeringen behöver för sin styrning av exportrådet. Det kan därför vara lämpligt att man upprättar en plan för uppföljning och utvärdering.</p>
<p>Oavsett detaljeringsgraden bör verksamhetsmålen vara tydliga och uppföljningsbara. De bör kunna fungera som ledstjärna vid prioriteringar i verksamheten och det bör i efterhand gå att avgöra huruvida målen för en viss verksamhet har nåtts.</p>
<p>En utgångspunkt härvidlag kan vara är de s.k. ”SMARTkriterierna”. (återfinns bl.a. i finansdepartementets handledning för regleringsbrev och andra styrdokument för år 2001) och går ut på att målen för en verksamhet bör vara:</p>
<p>Genom att ge tydligt formulerade mål för exportrådets verksamhet kan man bedöma huruvida målen har uppfyllts eller inte. Detta kan ge en bättre styrning av verksamheten.</p>
<h2>15.2 Styrningen av exportrådet och det statliga uppdraget</h2>
<p>Utredningen har ovan i (avsnitt 5.3, 5.4, och 5.11.2) kortfattat beskrivit hur staten instruerar exportrådet. Detta görs i avtalet och stadgarna som är slutna med den andra huvudmannen och i det årliga regeringsbeslutet med riktlinjer. Härutöver kan staten också utöva inflytande genom utnämningen av de av staten utsedda ledamöterna i styrelsen och representantskapet. En precisering av det statliga uppdraget kan i första hand ske i regeringsbeslutet med riktlinjer.</p>
<p>I avtalet om exportrådet, som senast ändrades 1998, finns allmänna skrivningar om det statliga uppdraget. Där står t.ex. vilka rådets uppgifter är, att rådet årligen skall avge en anslagsframställning samt vad den statliga finansieringen skall stödja. Det anges också att rådet skall planera och leda handelssekreterarnas verksamhet och exportfrämjande verksamhet inom utrikesrepresentationen. Däremot står det inte i avtalet att staten genom regeringsbeslut kan styra användningen av de statliga medlen. Det står inte heller vilka målen för exportrådets verksamhet är. Detta gäller såväl den statligt finansierade verksamheten som uppdragsverksamheten. Sådana förtydliganden är önskvärda då de kan bidra till större klarhet i olika avseenden.</p>
<h2>15.3 Regeringsbeslutet med riktlinjer</h2>
<p>Regeringsbeslutet med riktlinjer för den statliga verksamheten är det dokument varigenom staten årligen anger hur de centrala statliga medlen för exportfrämjande skall användas. Innehållet i beslutet för år 2000 har beskrivits ovan (avsnitt 5.11.2) och återfinns i sin helhet som bilaga 3.</p>
<p>Beslutet innehåller anvisningar för det statliga basuppdraget på de två första sidorna i beslutet och för de särskilda uppdragen på följande tre sidor. Vad gäller basuppdraget är beslutet relativt kortfattat och allmänt hållet. Det definierar inte tydligt mål för det statliga basuppdraget eller uppgifterna och prioriteringarna inom detta mål. Det är tydligare vad gäller avrapportering och vad de statliga medlen får användas till.</p>
<p>Inget mål för verksamheten anges, som t.ex. att öka exporten allmänt, öka exporten från små och medelstora företag eller få fram nya exportörer. I och med att verksamhetsmålen är så otydligt formulerade synes det i praktiken vara omöjligt att i efterhand göra någon uppföljning av huruvida målen uppnåtts.</p>
<p>Vidare sägs med ett undantag (gäller för IT-satsningar) inget om hur de statliga medlen bör fördelas mellan olika uppgifter, mellan verksamhet i Sverige och utomlands eller mellan länder/regioner utomlands. Inget sägs heller om fördelningen mellan de fyra områden som nämns i beslutet under rubriken ”Villkor för anslagsmedel”.</p>
<p>Det anges att små och medelstora företag skall prioriteras i verksamheten, att de möjligheter som EU-medlemskapet medfört skall utnyttjas, att nya svenska spjutspetsområden skall prioriteras och att de möjligheter som näringslivets ökade miljöanpassning medfört skall utnyttjas. Inget sägs dock om hur detta skall göras eller hur resurser skall fördelas. Vad som menas med begreppet ”spjutspetsområden” är heller inte närmare definierat.</p>
<p>Utredningen noterar också att det över huvud taget saknas skrivningar om behovet av långsiktiga strategiska satsningar i syfte att främja export till marknader vars betydelse bedöms öka i framtiden.</p>
<p>I beslutet sägs att ”Omfattningen av samtliga statliga eller andra offentliga uppdrag och bidrag till exportrådet skall redovisas separat”. Inget sägs dock i beslutet om att en gränsdragning skall göras mellan de statliga uppdragen och övrig verksamhet.</p>
<p>Ovanstående genomgång av skrivningarna i regeringsbeslutet visar att staten givit exportrådet fria händer att själv fatta beslut om inriktningen av den verksamhet som finansieras av staten, och frånhänt sig möjligheten att styra det statliga uppdraget.</p>
<p>Genom den avrapportering av det statliga uppdraget som årligen görs, har ändå staten fått en viss uppfattning om hur exportrådet avser att använda de medel som man tilldelas och hur medlen använts.</p>
<p>Utredningen anser att det statliga uppdraget borde förtydligas. Ett förtydligande av det årliga regeringsbeslutet är därvid det mest verksamma instrumentet. Enligt utredningens uppfattning skulle det statliga uppdraget väsentligen kunna förtydligas genom att formuleringarna i beslutet inkluderade specificerade och uppföljningsbara mål för verksamheten, samt en tydlig gränsdragning mellan det statliga uppdraget och den övriga verksamheten.</p>
<h2>15.4 Myndighetsuppgiftens omfattning</h2>
<p>Utredningen har under sitt arbete erfarit att andra aktörer, såväl myndigheter som företag, inte alltid vet i vilken roll exportrådet uppträder. I kontakten med andra myndigheter uppfattas exportrådet ibland som kommersiell aktör när det förväntas att exportrådet uppträder i sin myndighetsroll. Detta uppfattas som otillfredsställande, inte minst mot bakgrund av att exportrådet enligt lag har att utföra vissa myndighetsuppgifter.</p>
<p>Exportrådet har genom det statliga basuppdraget och lagen om den funktionella direktivrätten ålagts en myndighetsuppgift och för dessa uppgifter erhåller man ett omfattande statligt anslag.</p>
<p>Rådande oklarhet skulle möjligen kunna undanröjas t.ex. genom att man i det årliga regeringsbeslutet specificerade att 1) exportrådet även har en myndighetsroll 2) skall samverka med andra offentliga aktörer, inklusive UD, inom ramen för denna roll och 3) för andra uppdrag utöver denna specificerade myndighetsroll måste tilldelas särskilda medel.</p>
<p>Utredningen är medveten om att gränsdragningsproblemen härvidlag är besvärliga. Att hantera dubbelrollen som såväl myndighet som kommersiell aktör innebär i många fall en delikat balansgång. Icke desto mindre är det nödvändigt att exportrådet förmår hantera bägge dessa roller.</p>
<h2>15.5 Exportrådsutredningens bedömning</h2>
<p>1. Målen och inriktningen för verksamheten . De mål som anges för det statliga uppdraget i regeringsbeslutet uppfyller inte kraven att vara uppföljningsbara. Det torde vara svårt att i efterhand bedöma, huruvida exportrådet lyckats uppfylla målen eller inte. Exportrådet och UD bör samråda vad gäller utformningen av målen. Regeringsbeslutet med riktlinjer bör ange tydliga och uppföljningsbara mål samt vilka geografiska och sakområden som skall prioriteras. Exportrådets myndighetsuppgifter bör specificeras. 2. Återrapportering . Återrapporteringskraven i regeringsbeslutet bör utgå från vilken information regeringen behöver för sin styrning av exportrådet. Kraven på återrapportering bör skärpas genom att även omfatta uppgifter om fördelningen av de statliga medlen mellan olika länder och kontor liksom vilka resurser som går åt för uppdraget. Först med vetskap om detta, kan staten bedöma om fördelningen bör ändras. 3. Förhållandet mellan de olika dokumenten . Avtalet och stadgarna gäller över längre tidsperioder. I dessa regleras lämpligen det som är konstant över tiden. Regeringsbeslutet med riktlinjerna utformas för ett år i taget. Däri regleras lämpligen det som särskilt gäller för just det året. Det som redan står i stadgar eller avtal behöver inte upprepas i riktlinjerna då detta kan minska tydligheten i uppdraget. I avtalet med den andra huvudmannen bör det framgå att staten, genom regeringsbeslut, kan styra användningen av de statliga medlen. Avtalet bör tydligare redovisa vilka målen för exportrådets verksamhet är. Utredningen noterar också att terminologin skiljer sig åt mellan dokumenten. I stadgarna och regeringsbeslutet talas det om  budgetunderlag medan man i avtalet använder termen  anslagsframställning. Likaså talas i stadgarna om  verksamhetsberättelse men i regeringsbeslutet om  förvaltningsberättelse. Tydligheten skulle öka om samma terminologi användes. 4. Strukturen i riktlinjerna respektive i återrapporteringen . I regeringsbeslutet med riktlinjerna används en indelning i ”Det statliga uppdraget”, ”Marknadsplats Europa”, ”Informationsteknik”, ”Miljöexport” och ”Marknadsplats Östersjön”. I exportrådets redovisning av det statliga uppdraget används däremot exportrådets gängse indelning i tre huvudområden ”exportinformation”, ”exportutveckling” samt ”exportkonsulting”. Såväl styrningen som uppföljningen av verksamheten skulle förbättras av att samma struktur användes i regeringsbeslutet om riktlinjerna för det statliga uppdraget och i exportrådets redovisning 5. Staten största uppdragsgivare . Staten bör som största uppdragsgivare ställa krav på exportrådet och kontinuerligt bevaka hur ålagda uppgifter utförs. Exportrådet bör behandla staten som den viktigaste uppdragsgivaren. 6. Vad gäller utvärderingen och effekterna av exportrådets verksamhet noterar utredningen skrivningen i regeringsbeslutet, om att exportrådet självt skall redogöra för hur verksamheten bidrar till näringslivets tillväxt och internationella konkurrenskraft. Sådan redovisning skulle sannolikt kräva ett mycket omfattande arbete Dessutom är exportrådet ”part i målet”. Utredningen anser därför att uppdraget att göra sådan redogörelse i stället bör ges till en oberoende part. 7. Genom större tydlighet i regeringsbeslutet beträffande myndighetsrollen skulle rollfördelningen gentemot andra myndigheter och offentliga aktörer kunna klarna och förutsättningarna för samarbete med andra aktörer, såväl privata som offentliga, skulle kunna förbättras.</p>
<h2>16 Samverkan med andra aktörer</h2>
<h2>16.1 Inledning</h2>
<p>Enligt direktiven skall utredningen belysa och analysera exportrådets samarbete med andra aktörer och, om anledning finns, föreslå förbättringar. Samverkan med utrikesförvaltningen har behandlats i kapitel 14. I direktiven ingick också uppgiften att utvärdera samarbetet inom exportcentrum samt svara på frågan huruvida exportrådet skall ha en tydligare samordningsroll för samtliga statliga exportfrämjandesatsningar.</p>
<p>Tidigare rapporter från RRV (1996) och konsulten Henry Tham (1998) (se avsnitt 3.1) har beskrivit att det finns många aktörer på detta område och att samordningen ofta är bristfällig. Enligt Tham saknades till stor del samordning på den strategiska nivån både centralt och regionalt. Den samordning som ägde rum var främst operativ. Däremot förekom ett ganska omfattande samarbete på både den centrala och regionala nivån. Tham ansåg inte att det gick att tala om ett statligt sammanhållet statligt exportfrämjande.</p>
<p>Generellt kan konstateras, att behovet hos företagen för en ”one stop shop”, dit företagen skall kunna vända sig med samtliga förfrågningar för att sedan lotsas vidare till rätt instans, inte synes vara särskilt stort. Den undersökning som ”Forum för Småföretagsforskning gjort (se avsnitt 3.1) visar, att företagen synes hitta rätt ändå. Problemet med mångfalden är kanske snarare att aktörerna konkurrerar med varandra om offentliga och privata medel och erbjuder likartade tjänster.</p>
<h2>16.2 Samverkan</h2>
<p>Exportrådet är en av flera statliga och privata aktörer som ger information och rådgivning till näringslivet vad gäller exportfrämjande. Flera andra aktörer såsom ALMI, NUTEK, STATT, m.fl. bedriver verksamhet som tangerar exportrådets. I vissa avseenden kompletterar de olika aktörerna varandra men samtidigt är de på vissa områden konkurrenter. Att organisationer och privata aktörer som är inriktade på olika former av företagsutveckling i ökad utsträckning även ägnar sig åt exportfrämjande verksamhet är en naturlig följd av den ökade internationaliseringen. Allt färre delar av företagsamheten kan idag överleva i nationell isolering.</p>
<p>Samverkan i Sverige förekommer idag på olika sätt mellan aktörer, t.ex. inom exportcentrum. Exportrådet deltar också i det samråd som sker i Nämnden för Sverige-främjande i utlandet (se avsnitt 6.2.10), ett forum där deltagarna informerar om kommande aktiviteter och i viss utsträckning samordnar dessa. Exportrådet har också utanför NSU nära kontakter med andra Sverigefrämjande aktörer. Exportrådet har också samarbetsavtal med ISA och företräder på ett par platser ISA utomlands. Man har också på några orter utomlands nära kontakter med STATT:s representanter. Exportrådet har också löpande kontakter med EKN och SEK. Exportrådet är företrädd i EKN:s styrelse och EKN i exportrådets.</p>
<p>Det finns även andra aktörer än de ovanstående vars verksamhet kan vara värdefull ur exportfrämjande synpunkt. Bland dessa kan Sida och Swedfund särskilt nämnas (se avsnitt 6.2.12 och 6.2.16). Sida bedriver eller finansierar aktiviteter som kan vara av stort intresse i exportfrämjandet.</p>
<p>Antalet kontaktpunkter med andra aktörer i Sverige är störst inom verksamhetsområdet ”exportutveckling”, den verksamhet som exportrådet bedriver i Sverige och som går ut på att utveckla företag till kompetenta exportörer. Detta är det av exportrådets verksamhetsområden som, vad utredningen uppfattat, fått motta mest kritik. Kritiken har bl.a. gått ut på att i exportrådets roll varit otydlig och att projekten varit ”påhittade uppifrån” och utgått från exportrådets snarare än från företagens behov. Verksamheten har också kritiserats för att i otillräcklig utsträckning ha tillvaratagit befintliga nätverk utan snarare konkurrerat ut dessa. Därutöver har privata konsulter och handelskammare ansett att viss verksamhet varit konkurrenssnedvridande. Exportrådet har setts som en statligt delfinansierad exportfrämjandeaktör mot vilken privata aktörer inte kan hävda sig i konkurrensen om offentliga medel. Vad beträffar verksamheten har utredningen också uppfattat att det ofta är en dålig koppling mellan den regionala verksamheten i Sverige och verksamheten utomlands.</p>
<p>Exportrådet har under utredningens gång beslutat att omorganisera sin Sverige-verksamhet (Se avsnitt 5.8.9).</p>
<h2>16.3 Exportcentrum</h2>
<p>Utredningen har under arbetets gång besökt flera av de i exportcentrumsamarbetet deltagande aktörerna på olika orter (Falun, Göteborg, Malmö, Västerås, Uppsala, Örebro och Östersund) och tagit del av dessas synpunkter på verksamheten. Synpunkter på samarbetet har också framförts i inkomna yttranden.</p>
<p>Utredningen har funnit att erfarenheterna av exportcentrumsamarbetet varierar, varför några generellt giltiga slutsatser är svåra att dra. Utredningen noterar att samarbetet sällan eller aldrig fungerat enligt ursprungstanken, att tjänstgöra som enda inkörsport för företagens export- och internationaliseringsansträngningar. I stället har exportcentrum oftast huvudsakligen fungerat som en intern samarbetsform mellan de inblandade aktörerna. Exportcentrum har dock på vissa orter förbättrat möjligheterna för de exportfrämjande aktörerna att samarbeta med varandra. Begreppet ”exportcentrum” har inte i någon större utsträckning använts utåt gentemot företagen. (i utredningens företagsenkätse avsnitt 7.2) uppgav endast 3 % av de tillfrågade företagen att de någon gång kontaktat exportcentrum). Detta synes bero på att de inblandade inte velat ge upp sin identitet och framträda under namnet ”Exportcentrum”.</p>
<p>Kritiken mot Exportcentrum hänger delvis ihop med att konceptet upplevs ha utarbetats ”över huvudet på” tilltänkta samarbetspartners. Inrättandet av ytterligare ett begrepp och varumärke på ett område där väletablerade aktörer redan fanns uppges ha ökat otydligheten och begreppsförvirringen för företagen. Viss kritik har också riktats mot att den statliga finansieringen av Exportcentrum varit konkurrenssnedvridande på exportkonsultmarknaden.</p>
<h2>16.4 Samordning</h2>
<p>Regeringen uttryckte sin syn på främst samverkan men också samordning i budgetpropositionen för 1997. Det sades där att exportrådets roll som centralt exportfrämjande organ borde stärkas och lämpliga samarbetsformer utvecklas. Sedan sades att exportrådet inte skulle utvärdera andra organs exportfrämjande och inte heller disponera samtliga tillgängliga anslag för fördelning till andra organ. Däremot sades inte närmare hur denna roll skulle stärkas utan bara allmänt att samarbetet borde byggas ut. Såvitt utredningen erfarit har regeringen inte heller senare närmare angett hur en förstärkning av denna roll skall ske. Regeringen har inte heller i regleringsbrev e.d. till andra aktörer följt upp detta. Såvitt utredningen kan bedöma har exportrådet alltså varken på regional eller nationell nivå av staten tilldelats någon samordnande roll för exportfrämjande åtgärder.</p>
<h2>16.5 Exportrådsutredningens bedömning</h2>
<p>Att det finns flera aktörer på exportfrämjandeområdet är enligt utredningens uppfattning en naturlig följd av internationaliseringen. Denna har medfört, att det knappast går att stimulera företagsutveckling utan att komma in på exportfrämjande verksamhet. Exportfrämjande är visserligen ett  verksamhetsområde men kundens, företagens, behov av främjande är mycket olika och kan inte tillgodoses av en aktör.</p>
<p>Att försöka styra in samtliga aktörers exportfrämjande i en  form och med en  aktör som överordnad de andra är varken lämpligt eller möjligt. Däremot bör givetvis en samordning syftande till optimal resursanvändning komma till stånd. Varje aktör bör, vad gäller exportfrämjande, koncentrera sig på att utveckla sin kärnkompetens.</p>
<p>Samordning</p>
<p>Utredningens uppfattning är att exportrådet ej bör ges ett uttalat uppdrag som samordnare av statliga insatser på det exportfrämjande området. Däremot bör staten ålägga andra statliga aktörer på det exportfrämjande området att samråda med exportrådet rörande exportfrämjande. Exportrådet bör inom ramen för det statliga uppdraget informera andra aktörer om sin planerade verksamhet och samråda med dem.</p>
<p>Samordningen mellan olika aktörer kan förbättras på den övergripande nivån genom att en representant för t.ex. näringsdepartementet eller under detta departement lydande organisation tas in i exportrådets styrelse. På motsvarande sätt bör en representant för exportrådet knytas till den nya näringslivsmyndigheten.</p>
<p>Sverige-verksamheten</p>
<p>Exportrådets verksamhet i Sverige befinner sig i omvandling. Utredningen har inte bedömt det meningsfullt att i detta läge utvärdera den verksamhet som nu fasas ut. Det är heller inte möjligt att i detta skede utvärdera den nya inriktningen. Utredningen bedömer dock att koncentrationen på vissa specificerade program är steg i rätt riktning.</p>
<p>Av betydelse i sammanhanget är också de förändringar i NUTEK:s och ALMI:s organisation som kommer att genomföras. Kommittén för Statlig organisation för näringslivsutveckling, den s.k. ARNE-kommittén, föreslår i sitt slutbetänkande att den nya företagsutvecklingsmyndigheten övertar ansvaret för ”exportrådets småföretagsinriktade verksamhet”. Varken exportrådet eller exportrådsutredningen gavs tillfälle att kommentera förslaget. Formuleringen är oklar. Utredningen tolkar det som syftande på exportrådets verksamhet i Sverige, ”exportutveckling”. Utredningens bedömning är att de förändringar som exportrådet gör av verksamheten bör utvärderas efter 2–3 år. I detta sammanhang kan ARNE-kommitténs förslag övervägas.</p>
<p>En idé som på sikt kunde prövas vore att bedriva Sverige-verksamheten i ett särskilt bolag. Ett sådant bolags utbud av program och tjänster skulle då tydligare konkurrensutsättas och kunna jämföras med andra alternativ.</p>
<p>Exportcentrum</p>
<p>Även om brist på samordning fortfarande kan vara ett problem på vissa orter verkar samarbetet inom exportcentrum ha förbättrat kommunikationen mellan de inblandade aktörerna. Detta har i sin tur förbättrat förutsättningar för de exportfrämjande aktörerna att samordna aktiviteterna .  Exportcentrum har möjliggjort en regional kraftsamling vilket visat sig värdefull för möjligheterna att få finansiering för bl.a. EU-projekt. Även för samarbetet med de regionala tillväxtavtalen tycks samarbetet ha varit av värde. Utredningen ifrågasätter dock om en intern samordning motiverar omfattande extra tillskott av statliga resurser. Innan beslut fattas om ytterligare medel utöver de regionalpolitiska medel som redan avsatts för exportcentrumsamarbetet, bör verksamheten noggrant utvärderas.</p>
<p>Övriga aktörer</p>
<p>Utredningen anser det viktigt att exportrådet har god kännedom om Sida’s och Swedfund:s verksamhet och att de möjligheter till export som dessas verksamhet skapar tas tillvara. Exportrådet bör inom ramen för det statliga uppdraget kontinuerligt hållas och hålla sig informerad om dessa organisationers verksamhet. Där så bedöms lämpligt bör exportrådet komma med initiativ till satsningar som är värdefulla såväl ur biståndssom ur främjandesynpunkt. Det statliga uppdraget bör preciseras i detta avseende.</p>
<h2>17 Finansiering och exportrådets överskott</h2>
<h2>17.1 Inledning</h2>
<p>Exportrådets finansiering har beskrivits i avsnitt 5.9. Beskrivningen visade att staten står för över 80 % av exportrådets basfinansiering, dvs. för exportinformation, som dock till viss del finansieras även via medlemsavgifter. Övriga intäkter är betalning för utförda tjänster. Utredningen har kommit fram till att det bör finnas ett statligt åtagande på exportfrämjandeområdet.</p>
<h2>17.2 Exportrådets överskott</h2>
<p>Exportrådet har de senaste åren gjort vinster som använts för att bygga upp ett eget kapital. I år väntas ett betydande överskott i den löpande verksamheten. Därtill kommer vissa engångsfaktorer som förbättrar resultatet. Tillsammans väntas detta medföra att exportrådet i år kommer att överskrida nivån 100 mkr i eget kapital, en nivå som styrelsen ansett lämplig som buffert för oförutsedda händelser. Därmed inträder en ny situation där det inte längre finns behov att avsätta hela vinsten till det egna kapitalet. En del av årets överskott och kommande års eventuella överskott kan således disponeras på annat sätt. Samma möjlighet kan framöver uppstå vad gäller avkastningen på det egna kapitalet.</p>
<p>Utredningen konstaterar att det varken i avtalet eller stadgarna anges hur överskott eller avkastning på kapital skall disponeras. Däremot står det i det årliga regeringsbeslutet att exportrådets verksamhet i princip skall redovisa ett nollresultat. Vidare sägs där att exportrådet får disponera uppkommet överskott och underskott enligt styrelsebeslut. Det kan finnas olika uppfattningar om vem som skall anses som ”ägare” till överskotten. Det är en fråga för huvudmännen att avgöra hur resurserna fördelas.</p>
<p>Utredningen anser att överskotten på lämpligt sätt bör återföras till exportfrämjande. Tjänster för små och medelstora företag, samt nätverksbyggande av betydelse för svensk export, bör byggas ut och kunde övervägas i detta sammanhang. Eftersom situationen är oreglerad, ny och av principiell karaktär och berör båda huvudmännen anser utredningen att beslutet om dessa medels utnyttjande inte bör fattas av styrelsen utan lyftas upp på huvudmannanivå. Medlen kan tills vidare fonderas i avvaktan på beslut.</p>
<p>Det beslut som styrelsen fattat om att exportrådet bör ha ett eget kapital på 100 mkr är inte självklart. Det är eftersträvansvärt i en kommersiell verksamhet ha en viss reserv så att man på ett hyggligt sätt kan klara av tvära kast i verksamheten. Men det bör inte finnas behov att bygga upp en reserv för den händelse att staten skulle anse att det statliga anslaget bör skäras ner.</p>
<h2>17.3 Exportrådets medlemmar och medlemsavgifterna</h2>
<p>Utredningen har behandlat en fråga som inte nämns i direktiven men som har koppling till finansiering och andra frågeställningar i utredningen, bl.a. exportrådets status. Det gäller frågan om exportrådets medlemmar eller abonnenter som de benämns i avtalet om exportrådet. Detta har beskrivits i avsnitt 5.10. Betänkandet SOU 1991:3 behandlade kortfattat frågan om abonnemangssystemet. Den konstaterade att systemet bidrog till att skapa ömsesidig legitimitet för verksamheten och att det därför borde finnas kvar. Man konstaterade vidare att avgifterna i första hand borde användas för exportservice vilket också då var fallet.</p>
<p>Man kan konstatera att begreppet medlem i viss mån för tanken fel eftersom exportrådet i strikt mening inte är någon medlemsorganisation. Medlemmarna har ju inte något direkt inflytande på organisationens skötsel genom en föreningsstämma e.d. Utredningen noterar att ett nytt medlemsprogram införts från den 1 juli i år.</p>
<p>Frågan om medlemssystemet har varit uppe till diskussion i några av de möten som utredningen haft, bl.a. i samband med att exportrådets associationsrättsliga status diskuterats. Nuvarande medlemssystem har fördelar både för exportrådet och medlemmarna. Medlemsavgifterna står för en icke oväsentlig del av finansieringen av exportinformation och medlemskapet ger medlemmarna vissa fördelar. Det ger också exportrådet särskilt nära relationer med ett antal företag vilket kan vara värdefullt. Verksamheten är å andra sidan ganska resurskrävande.</p>
<p>Frågan om exportrådet skall ha medlemmar eller inte är ytterst en fråga för de båda huvudmännen. Ett eventuellt avskaffande av systemet skulle kräva att den finansiering som idag erhålls genom medlemsavgifter ersattes med andra intäkter i samma storleksordning. Ett möjligt alternativ som i så fall kunde prövas vore om någon eller flera näringslivsorganisationer kunde gå in med motsvarande medel. Här bör samtidigt framhållas att systemet med medlemmar (som kanske hellre bör benämnas något annat) sannolikt kan behållas även i en situation där exportrådet ges en etablerad associationsrättslig status.</p>
<h2>17.4 Exportrådsutredningens bedömning</h2>
<p>Utredningen anser att överskott i exportrådets verksamhet bör återföras till exportfrämjande verksamhet. De båda huvudmännen bör avgöra hur dessa medel skall utnyttjas. Utredningen föreslår att huvudmännen i samband med förhandlingar om att bilda ett aktiebolag diskuterar om medlemsprogrammet bör behållas och hur den finansiering som medlemmarna bidrar med skulle kunna ersättas.</p>
<h2>18 Importfrämjandet</h2>
<h2>18.1 Inledning</h2>
<p>I direktiven ställs frågan om möjligheterna att samordna den importfrämjande verksamhet som idag finns i Sverige med den exportfrämjande.</p>
<p>Utredningen har i avsnitt 2.2 om Sveriges utrikeshandel redovisat att den anser importen lika viktig som exporten för att skapa välstånd och sysselsättning. Denna syn ligger i linje med den traditionella svenska inställningen att frihandel är gynnsam för såväl Sveriges som andra länders ekonomiska utveckling. Utredningen har tidigare konstaterat att det klart viktigaste sättet att främja import (liksom export) är arbetet att vidareutveckla EU:s inre marknad och genom det handelspolitiska arbetet. Den frågeställning som tas upp ovan avser dock inte detta utan mer riktad importfrämjande verksamhet.</p>
<p>De flesta med Sverige jämförbara länder avsätter avsevärda resurser för exportfrämjande men endast begränsade för importfrämjande. Japan utgör ett undantag och har en organisation (Jetro) som enbart ägnar sig åt importfrämjande. Detta förhållande måste ses mot bakgrund av Japans stora handelsbalansöverskott och påtryckningar utifrån att vidta åtgärder för att rätta till detta. Sverige har liksom vissa andra länder stött importfrämjande med biståndsmedel men också under senare år med medel ur de s.k. Östersjö-miljarderna. De statliga insatserna har alltså i huvudsak avsett u-länder och vissa Östersjö-länder. Detta har bl.a. framgått av avsnitten 6.2.6, 6.2.12, 6.3.3 och 6.3.7.</p>
<h2>18.2 Utredningens överväganden</h2>
<p>Utredningen noterar att det åligger utrikesförvaltningen att arbeta med importfrämjande. Detta framgår av Instruktionen för Utrikesrepresentationen där det sägs att beskickningar och konsulat skall främja. ”Sveriges näringsliv och utrikeshandel.” Även exportrådet och handelssekreterarkontoren hanterar i viss utsträckning importfrämjande förfrågningar även om detta inte formellt ingår i uppgifterna och kan också utföra konsultuppdrag som rör importfrämjande.</p>
<p>Betänkandet SOU 1991:3 behandlade kortfattat denna fråga. Den pekade på det höga inslaget av importvaror i exporten. Den framhöll också att det i många sammanhang kan vara lämpligt att importörer följer med på delegationsresor som i huvudsak syftar till att främja svensk export. Utredningen tog inte ställning till om och hur importfrämjandet skulle integreras i exportrådets verksamhet. Den ansåg vidare ett nära samarbete mellan exportrådet och importörernas organ angeläget för att säkerställa att importfrågor blev tillfredsställande belysta i exportrådets verksamhet. Regeringen uttryckte i budgetpropositionen för 1997 sin syn på exportrådets roll i importfrämjandet. ”När det gäller frågan om exportrådets engagemang i importfrågor, så finns det enligt regeringens mening inte tillräckliga skäl att förorda en förändring av exportrådets karaktär och uppgifter. I stället bör ett fortsatt nära samarbete ske med importörernas organ på detta område”.</p>
<p>Flera yttranden till utredningen har tagit upp denna fråga. Handelskamrarna  anser inte att exportrådet skall åta sig importrelaterade uppdrag utan att importfrämjande med fördel kan skötas av handelskamrarna. Industriförbundet och exportföreningen  anser båda att utredningen i positiv anda bör pröva förutsättningarna att integrera importfrågor i exportrådets organisation. Svensk Handel  anser att staten bör satsa ytterligare resurser på importfrämjande och anger skälen för detta. Man anger bl.a. att mindre företag gynnas av en fri resurs för information och kontaktförmedling och att detta skulle uppskattas i omvärlden och på så sätt kunna vara exportfrämjande. Ett sådant främjande kunde enligt Svensk Handel innehålla bl.a. tillhandahållande av efterfrågestyrd information till intresserade i Sverige och utlandet samt utbildning i importrelaterade frågor. Svensk Handel anger två alternativ, antingen låta nuvarande organisationer bestå och lägga uppdrag för importfrämjande på Svensk Handel eller att skapa en ny handelsfrämjande organisation där dessa uppgifter placeras.</p>
<p>Det är lätt att utifrån ett principiellt resonemang komma fram till att staten bör satsa medel på allmänt importfrämjande på samma sätt som på exportfrämjande. Det kan alltså synas ologiskt att Sverige som så kraftfullt framhåller importens vikt inte bedriver något statligt finansierat generellt importfrämjande utöver det som är biståndsfinansierat. Det kan sannolikt också i vissa sammanhang vara fördelaktigt gentemot andra länder att kunna peka på att Sverige stöder importfrämjande. Utgångspunkten bör vara att erbjuda sådana tjänster som marknaden inte tillhandahåller. Verksamheten bör i första hand vara inriktad på att bistå små och medelstora företag. Sådana insatser bör ske i nära samverkan med existerande organisationer, främst handelskamrar och Svensk Handel men även andra länders exportfrämjandeorgan.</p>
<p>Utredningen bedömer att importfrämjande verksamhet till stor del kräver annan kompetens än exportfrämjande varför synergieffekterna av att hålla ihop export- och importfrämjande är relativt begränsade. Det finns dock sådana effekter på främst informationssidan. Det finns dock som utredningen ser det uppenbara problem att placera en importfrämjande funktion i exportrådet. Denna skulle med nödvändighet bli av begränsad storlek, en ”sparv i tranedansen”, och ha svårt att hävda sig i organisationen.</p>
<p>Utredningen ser mot bakgrund av ovanstående inga starka skäl att ge exportrådet någon omfattande roll inom importfrämjandet. Det som utredningen förordar är att infocenter i Stockholm, gärna i samarbete med Svensk Handel och handelskamrarna, särskilt utbildar handläggare för att hantera förfrågningar om import. Det bör också klargöras att verksamheten inom exportinformation utomlands inbegriper även hantering av importförfrågningar. Utöver detta anser utredningen att stöd på detta område bör kanaliseras genom befintliga organisationer. Staten bör lämpligen upphandla dessa tjänster. Utredningen bedömer att de medel som skulle behövas för detta är begränsade. Med relativt begränsade resurser kan mycket åstadkommas. Det är angeläget med ett nära samarbete mellan exportrådet och de importkunniga organisationerna. I vissa exportfrämjande sammanhang är det viktigt att även importintressen beaktas.</p>
<h2>18.3 Exportrådsutredningens bedömning</h2>
<p>Utredningen ser inga stora fördelar att hos exportrådet samordna den exportfrämjande verksamheten med importfrämjande. Utredningen förordar en mindre förändring, nämligen att infocenter förstärker sin kunskap om import. Vidare bör det klart framgå att exportrådets utlandskontor också skall hantera importfrågor. Ett nära samarbete i importfrågor bör äga rum med handelskamrarna och Svensk Handel. Utredningen anser att staten bör satsa mer medel på importfrämjande. Befintliga organisationer bör stå för utförandet. Finansieringen av detta bör ske inom ramen för befintliga medel för företagsutveckling.</p>
<h2>19 Övriga frågor och utredningens iakttagelser</h2>
<h2>19.1 Inledning</h2>
<p>Utredningen kommenterar här frågor som särskilt omnämnts i direktiven men inte tidigare kommenterats. Vidare redovisas iakttagelser som utredningen gjort under arbetets gång.</p>
<h2>19.2 Styrelsen</h2>
<p>I direktiven ställs frågan om det finns anledning att förändra sammansättningen av exportrådets styrelse. Styrelsen har beskrivits i avsnitt 5.5.</p>
<p>Utredningen har haft möten med fyra styrelseledamöter liksom med företrädare för de båda huvudmännen. Intrycket är att exportrådets styrelse fungerar väl och att det äger rum ett gott samarbete mellan de båda huvudmännens ledamöter. Styrelsen är nästan alltid enig i sina beslut. Utredningen har föreslagit att exportrådet omvandlas till aktiebolag. I detta sammanhang bör även frågor kring styrelsens utformning och sammansättning behandlas.</p>
<p>Utredningen noterar att endast två ledamöter i styrelsen kommer från små och medelstora företag. En förstärkning av representationen för denna kategori företag skulle vara värdefull för verksamheten och utredningen föreslår att ytterligare en ledamot bör komma från ett sådant företag. Detta skulle stärka exportrådets position som ett organ som i första hand skall betjäna de små och medelstora företagen. Sådana företrädare kan utses på förslag av eller efter samråd med ”småföretagarorgan”, t.ex. Delegationen för mindre företag eller Företagarnas Riksorganisation. Utredningen noterar vidare att UD som företräder staten som huvudman inte har någon ordinarie ledamot i styrelsen. Med tanke på det statliga huvudmannaskapet borde även UD vara representerat av en ordinarie styrelseledamot.</p>
<p>För att förbättra samordningen mellan olika aktörer på exportfrämjandeområdet bör även en företrädare för näringsdepartementet eller under detta departement lydande organisation finnas i styrelsen. På motsvarande sätt bör exportrådet vara företrätt i styrelsen för den nya företagsutvecklingsmyndigheten. Det kan finnas skäl att utöka styrelsen, förslagsvis med två personer för att ge utrymme för en sådan utökning.</p>
<p>Utredningen önskar också framföra en principiell synpunkt. Det är väsentligt att det i en styrelse finns erfarenhet och ”historiskt minne”. Samtidigt är det angeläget att detta kompletteras med nya idéer och andra erfarenheter. Det bör fastställas en övre gräns för den period man kan sitta i styrelsen.</p>
<p>Utredningen har erfarit att de styrelseledamöter som utses av staten inte erhåller några anvisningar från den statliga huvudmannen när de utses. Inte heller senare äger några särskilda kontakter rum med dessa. Utredningen är medveten om att personer som utses till statliga styrelseuppdrag utses för att tillgodose respektive organisations bästa och inte företräda sin huvudman. Utredningen ser dock inga hinder mot att staten, främst när en ny styrelseledamot utses, lämnar information om sina intentioner med exportrådet och det statliga uppdraget. Detta är särskilt viktigt med tanke på beslut i styrelsen som gäller det statliga uppdraget.</p>
<h2>19.3 Exportrådet och de regionala tillväxtavtalen</h2>
<p>I direktiven ställs frågan om exportrådet anpassat sig till de nya arbetsformer och samverkansrelationer som arbetet med regionala tillväxtavtal förutsätter. Tillvaratas exportrådets kunnande på ett bra sätt?</p>
<p>De regionala tillväxtavtalen har mycket kortfattat beskrivits i avsnitt 6.2.19. Utredningen har inte haft möjlighet att inom ramen för sitt uppdrag granska alla avtal. Den har dock haft kontakter med exportrådet samt andra aktörer ute i länen och på central nivå som medverkat i processen.</p>
<p>Exportrådets medverkan i och inflytande på processen kring de regionala tillväxtavtalen har varierat mellan länen. Exportrådet förefaller inte ha deltagit i diskussionerna om vilka åtgärder inom internationaliserings- och exportområden som skulle ingå i avtalen. Däremot har man medverkat i att bedöma avtalsförslag utifrån exportfrämjande synpunkt. Man har också deltagit i de konferenser som näringsdepartementet ordnat i anslutning till arbetet med tillväxtavtalen. Det verkar främst vara exportrådets regionalt placerade konsulter som deltagit i arbetet. Synpunkter från exportrådet synes i den utsträckning de fått genomslag till största del ha framförts indirekt via de andra aktörerna i Exportcentrum, ALMI och handelskamrarna. Att exportrådet inte varit med i större utsträckning kan bero på att det inte gått ut någon tydlig signal från den statliga huvudmannen att man skulle ägna stor uppmärksamhet åt detta. Vidare förklaras det sannolikt till viss del av att exportrådet har begränsade personella resurser ute i landet (även om man internt gett viss prioritet åt detta arbete). Det hör till bilden att exportrådet inte kunnat delta i processen som projektfinansiär.</p>
<p>Enligt exportrådet har arbetet med de regionala tillväxtavtalen inte lett till ändrade arbetsformer. Däremot har inriktningen av arbetet påverkats av de regionala projektens innehåll. I flera län tycks det bli Exportcentrum som får i uppdrag att genomföra satsningarna på exportfrämjande inom ramen för tillväxtavtalen.</p>
<p>Utredningens intryck är att exportfrämjande och internationalisering fått relativt gott genomslag i vissa av avtalen. I några avtal nämns exportrådet/exportcentrum uttryckligen (t.ex. Skåne, Västmanland och Stockholm). Exportrådets kompetens hade sannolikt kunnat tas tillvara bättre om man hade varit mer aktivt engagerad i processen. Till viss del tycks dock exportrådets kunnande ha tagits tillvara indirekt via samarbetspartners i exportcentrum.</p>
<h2>19.4 Exportrådets huvudmän som resurs i arbetet</h2>
<p>I direktiven ställs frågan i vilken omfattning och i vilka former exportrådet utnyttjar de båda huvudmännen som en resurs i det operativa arbetet.</p>
<p>Exportrådet har löpande kontakter med båda huvudmännen, bl.a. genom styrelsen och representantskapet. Utredningen har intrycket att dessa kontakter fungerar väl liksom samarbetet mellan huvudmännen.</p>
<h2>19.5 Exportrådets flexibilitet och handlingsberedskap</h2>
<p>I direktiven ställs frågan vilken flexibilitet och handlingsberedskap exportrådet har att möta snabba förändringar på marknaden eller andra omvärldsförändringar, som kan generera nya exportmöjligheter för svenska företag.</p>
<p>Utredningen anser att frågan kan besvaras något olika beroende på vilken del av exportrådets verksamhet som avses. I konsultverksamheten är exportrådet flexibelt. Denna flexibilitet blir konsekvensen av att verksamheten drivs på affärsmässiga villkor. Tjänster som inte uppfyller kundernas behov kan inte säljas. Inom ramen för det statliga uppdraget får begreppen flexibilitet och handlingsberedskap en annan innebörd. Här blir förmågan till trend- och omvärldsanalys viktig. En förutsättning för att flexibilitet och handlingsberedskap blir paradoxalt nog förmågan att arbeta strategiskt långsiktigt. Utredningen har konstaterat att utrymmet för sådan verksamhet behöver öka.</p>
<p>Exportrådet har under 90-talet på flera sätt tvingats anpassa sig till ändrade förhållanden. Bland de förhållanden som mest påverkat arbetet kan neddragningen av det statliga basanslaget i början av 90-talet, den ökade globaliseringen, IT-tekniken och den nya ekonomins framväxt nämnas. Detta har lett till stora förändringar hos exportrådet och medfört att man idag har en ganska annorlunda verksamhet jämför med tidigare. Man arbetar idag med hjälp av den nya tekniken på ett annat sätt, konsultverksamheten har som nämnts tidigare vuxit som andel av verksamheten, man har delvis fått en annan personalstruktur där kompetensen ytterligare förbättrats och man har idag fler former för representation utomlands än tidigare. Uppbyggnaden av ett eget kapital har förbättrat förmågan att klara av svängningar i den kommersiella verksamheten. Utredningen bedömer att exportrådet väl lyckats anpassa sin verksamhet till de nya förhållanden som nämnts ovan.</p>
<p>En annan fråga med anknytning till flexibilitet gäller det förslag som från några håll framförts att det borde finnas medel avsatta för exportfrämjande åtgärder som behöver genomföras med kort varsel och som inte kunnat förutses i samband med budgetprocessen. Sådana medel kunde t.ex. placeras i en fond. De överskott som exportrådet f.n. uppvisar och som utredningen föreslår skall återföras till exportfrämjande verksamhet skulle också kunna användas för detta ändamål.</p>
<h2>19.6 Exportrådets arbete med andra frågor</h2>
<p>I direktiven ställs frågan i vilken omfattning exportrådet arbetar med frågor som inte direkt rör exportfrämjande, men är handelsrelaterade, t.ex. logistikplanering och utbildning, samt vilken analys som kan göras kring rådets fortsatta engagemang i sådan verksamhet.</p>
<p>Exportrådet sysslar idag utanför kärnverksamheten egentligen endast med ett annat område, utbildning. Denna är dock kopplad till verksamhetsområdet varför den inte kan betecknas som artfrämmande. Utbildningen bekostas både med olika offentliga medel och avgifter från företag. Den genomförs till viss del i samarbete med andra. Exportrådets uppfattning är att verksamheten på detta område är uppskattad och fyller ett behov. Detta är skälet till att utbildning är ett av de områden man satsar på i den nya Sverigeverksamheten.</p>
<p>Utredningen bedömer att denna verksamhet är värdefull för företagen. Det finns därför f.n. inget skäl att upphöra med den. Utredningen finner ingen anledning att lämna kommentarer på att vissa verksamheter tidigare sålts av.</p>
<h2>19.7 Effekter av exportrådets verksamhet</h2>
<p>I direktiven ställs frågan i vilken omfattning exportrådet medverkar till eller skulle kunna medverka till att antalet svenska exportföretag ökar och att detta sker i hela landet.</p>
<p>Frågan är svår att besvara. Utöver exportfrämjande finns en mängd faktorer som påverkar utvecklingen av antalet exportföretag och deras geografiska spridning. Utredningen bedömer dock att exportfrämjandet hos exportrådet är en viktig bidragande orsak till den positiva utvecklingen av exporten.</p>
<h2>19.8 Övriga iakttagelser</h2>
<p>Utredningen har föreslagit att exportrådet omvandlas till aktiebolag. Den önskar i detta sammanhang påpeka att en översyn av avtalet behöver göras även utan en sådan förändring. Det behöver förtydligas, moderniseras och reglera vissa frågor som idag är oreglerade.</p>
<p>Utredningen hade önskat att göra en utvärdering av den stora satsning som gjorts på miljöexport. Detta har dock inte varit möjligt inom ramen för uppdraget. Utredningen anser att en sådan utvärdering är önskvärd och att det vore värdefullt att senare utvärdera samtliga särskilda satsningar som gjorts. Därvid bör t.ex. inriktning, arbetssätt inkl. utnyttjandet av befintliga nätverk och effekterna av verksamheten analyseras. Utredningen anser att den företagsenkät som utredningen tillsammans med exportrådet genomfört borde upprepas om förslagsvis två år och resultaten jämföras.</p>
<h2>Slutsatser och förslag Inledning</h2>
<p>Exportrådet är sedan 1972 statens centrala organ för exportfrämjande och samtidigt en samverkan mellan stat och näringsliv. Verksamheten har genomgått stora förändringar under 90-talet. Globalisering i olika avseenden och teknisk utveckling har förändrat förutsättningarna för exportfrämjande. Mot bakgrund av dessa förändringar har exportrådsutredningen haft till uppgift att söka besvara ett mycket stort antal frågor kring det statliga exportfrämjandet. De frågeställningar som tas upp i direktiven spänner över ett vitt fält, från övergripande till mycket detaljerade och är delvis överlappande.</p>
<p>Utredningen har funnit att exportrådet fungerar väl, men också att utrymme för förbättringar finns. Utredningen redovisar nedan sina slutsatser och förslag.</p>
<p>Staten bör främja både export och import</p>
<p>Utrikeshandelns betydelse för Sveriges ekonomi och välfärd är stor och har ökat under senare år. Exportfrämjandet spelar en viktig roll för att ta tillvara potentialen i den svenska ekonomin. Det finns alltjämt samhällsekonomiska skäl som talar för att exportfrämjande bör vara ett statligt åtagande. Omvärldsförändringarna har inte i grunden förändrat behovet härvidlag. Utredningen anser också att det finns samhällsekonomiska skäl för staten att stödja importfrämjande verksamhet.</p>
<p>Samverkan med näringslivet är värdefull och bör bestå</p>
<p>Utredningen ser ett stort värde i att näringslivet är aktivt engagerat i det statliga exportfrämjandet. Samverkan mellan staten och näringslivet bör behållas. Kombinationen av myndighetsstatus och affärsmässighet skapar bäst förutsättningar att bedriva ett slagkraftigt exportfrämjande. Det är viktigt att näringslivets huvudman är representativ för näringslivet i stort.</p>
<p>Aktiebolagsformen har fördelar</p>
<p>Det utgör en komplikation att exportrådet saknar associationsrättslig status. Rollen i förhållande till andra aktörer, såväl offentliga som privata, är oklar. Ökad tydlighet kan uppnås genom att de bägge huvudmännen enas om att ge exportrådet vedertagen associationsrättslig form. I valet mellan ideell förening och aktiebolag har utredningen funnit att aktiebolagsformen ger störst tydlighet. Utredningen föreslår att de båda huvudmännen inleder förhandlingar i syfte att omvandla exportrådet till ett aktiebolag. Det är av stor vikt att exportrådets möjligheter att utföra myndighetsuppgifter inte försämras. Handelssekreterarnas officiella status utomlands får heller inte riskeras.</p>
<p>Dubbla uppgifter gynnar verksamheten men kan skada konkurrensen</p>
<p>Förutom att exportrådet idag enligt lag utför myndighetsuppgifter är man också en kommersiell aktör. Nackdelen med detta är att konkurrenssnedvridning kan uppstå. Denna risk bör kontinuerligt uppmärksammas och analyseras och vägas mot de fördelar samspelet har. Tillhandahållandet av exportinformation är en väsentlig del av det statliga uppdraget. Utredningen anser att kvaliteten i utförandet av detta väsentligen höjs genom samspelet med den affärsmässiga verksamheten. Utredningen är därför av uppfattningen att exportfrämjandet f.n. inte skulle gagnas av en uppdelning mellan informations- och rådgivnings- och den kommersiella verksamheten. Staten bör dock motverka nackdelarna genom att främja konkurrensen på exportfrämjandeområdet.</p>
<p>Konkurrensen bör stärkas genom upphandling av vissa uppdrag</p>
<p>Statliga uppdrag utöver basuppdraget på områden där andra än exportrådet har specialkompetens bör normalt upphandlas i konkurrens. Upphandling bör skötas av ett organ med kompetens på området. När så bedöms möjligt bör större uppdrag delas upp i mindre delar eller krav på underkonsulter ställas. Konkurrensen bör också främjas genom att ge konkurrenter tillgång till delar av exportrådets strategiska infrastruktur, t.ex. genom att på hemsidan erbjuda länkutrymme. Därutöver bör såväl huvudmännen som exportrådet vara lyhörda för konkurrenternas synpunkter på vilka ytterligare åtgärder som skulle kunna vidtas.</p>
<p>Exportrådet bör ligga under UD</p>
<p>Med tanke på att marknadskompetens förutsätter närvaro på utländska marknader är exportrådets organisatoriska koppling till UD naturlig. Samtidigt är det viktigt att såväl UD:s som exportrådets samverkan och kontakter med näringslivsfrämjande organisationer och näringsdepartementet intensifieras.</p>
<p>Exportrådet bör behålla direktivrätten – på vissa villkor</p>
<p>Den lagstadgade funktionella direktivrätten över utrikesrepresentationens exportfrämjande bör ligga kvar hos exportrådet. En förutsättning för detta är dock att exportrådet avsätter tillräckliga resurser att utföra den gentemot hela utrikesrepresentationen. Exportrådets och UD:s verksamhetsplanering bör vidare samordnas bättre.</p>
<p>Bättre UD-kompetens behövs på exportrådet – och vice versa</p>
<p>För att det samlade exportfrämjandet skall fungera väl anser utredningen att det vore till stor fördel om personal på exportrådet fick bättre kännedom om statsförvaltningen i allmänhet och om UD i synnerhet. Nyanställda och tillträdande handelssekreterare bör ges en mer omfattande introduktion än hittills. Vidare bör UD:s kompetens på det exportfrämjande området bevaras och förstärkas. Växeltjänstgöring mellan UD och exportrådet bör uppmuntras.</p>
<p>Exportfrämjandekompetensen bör ur karriärsynpunkt värderas högre på UD.</p>
<p>Verksamhetens inriktning i huvudsak bra</p>
<p>I utredningsuppdraget ingick att utvärdera verksamhetens inriktning och det statliga uppdraget till exportrådet och analysera om dessa överensstämmer med samhällsekonomiska mål och företagens behov i olika delar av landet .  Såväl målen som behoven är dock svåra att mäta. Dessa har inte definierats närmare i det statliga uppdraget. Då det föreligger betydande svårigheter att bedöma effekterna av exportrådets verksamhet, har utredningen valt att mäta ”nyttan” av verksamheten genom företagens tillfredsställelse med exportrådets tjänster. Den undersökning av företagens attityder till exportrådet som utredningen beställt visar att man huvudsakligen är nöjd med utförandet av dessa. Attitydskillnaderna är små mellan företag i olika delar av landet. Utredningen noterar att de små företagen är något mindre nöjda än de stora. Mer bör göras för små företag, t.ex. i form av lågprisalternativ vid delegationsresor och visst stöd till mässdeltagande.</p>
<p>Att den affärsmässiga delen av verksamheten vuxit kraftigt de senaste åren har varit positivt för exportrådets möjligheter att effektivt främja svensk export. En negativ av effekt av denna utveckling är, att exportrådet fått svårare att fullt ut utföra de myndighetsliknande uppgifter man enligt lag ålagts utföra.</p>
<p>Styrningen av det statliga uppdraget bör förbättras genom att uppföljningsbara mål formuleras</p>
<p>Regeringsbeslutet med riktlinjer bör ange tydliga och uppföljningsbara mål för verksamheten samt vilka geografiska och sakområden som skall prioriteras. Exportrådets myndighetsuppgifter bör specificeras. Kraven på återrapportering bör skärpas genom att även omfatta uppgifter om fördelningen av de statliga medlen mellan olika länder och kontor liksom vilka resurser som går åt för uppdraget. Det statliga uppdraget bör särredovisas i exportrådets årsredovisning. Exportrådet bör, inom ramen för det statliga uppdraget, anmodas regelbundet inkomma med långsiktiga bedömningar av strategiska exportmarknader. Uppdraget till exportrådet i regeringsbeslutet att redogöra för hur verksamheten bidrar till tillväxt och ökad konkurrenskraft bör inte enbart läggas på exportrådet utan i första hand på någon oberoende part.</p>
<p>Exportrådet bör få en samrådsmen ingen samordningsuppgift</p>
<p>Utredningen anser att andra aktörer som bedriver av staten finansierad exportfrämjande verksamhet bör samråda med exportrådet om sitt exportfrämjande. Staten bör i regleringsbrev till andra aktörer tillse att så sker. Utredningen bedömer dock att exportrådet därutöver inte bör agera som samordnare.</p>
<p>Sidas och Swedfunds verksamheter bör följas upp</p>
<p>De möjligheter till export som Sida’s och Swedfund:s verksamhet skapar bör tas tillvara. Exportrådet bör kontinuerligt hålla sig informerad om dessa organisationers verksamhet. Där så bedöms lämpligt bör exportrådet komma med initiativ till satsningar som är värdefulla såväl ur biståndssom ur främjandesynpunkt. Det statliga uppdraget bör preciseras i detta avseende.</p>
<p>Erfarenheterna av exportcentrum varierar</p>
<p>Samarbetet inom exportcentrum har sällan fungerat enligt ursprungstanken att tjäna som enda inkörsport för företagens exportansträngningar. Det har i stället mestadels varit en intern samarbetsform mellan de inblandade aktörerna. Exportcentrum har på vissa orter varit ett värdefullt regionalt forum som förbättrat möjligheterna för de exportfrämjande aktörerna att samarbeta. Samråd på regional nivå är viktigt och bör fortsätta. Utredningen ifrågasätter dock att särskilda resurser utöver hittills beslutade avsätts för detta. En noggrann utvärdering bör göras innan nya medel tilldelas.</p>
<p>Exportrådets verksamhet i Sverige förändras</p>
<p>Exportrådets verksamhet i Sverige bör koncentreras på verksamhet där man har särskild kompetens. Den förändring av Sverigeverksamheten som f.n. håller på att genomföras är steg i denna riktning. Den nya verksamheten bör utvärderas efter två till tre år. I det sammanhanget kan frågan om formerna för Sverigeverksamhetens samverkan med bl.a. den nya näringslivsutvecklingsmyndigheten övervägas.</p>
<p>Exportrådsöverskott bör gå till exportfrämjande verksamhet</p>
<p>När överskott uppstår i verksamheten bör dessa utnyttjas för exportfrämjande verksamhet. Huvudmännen bör fatta beslut om hur sådana medel skall användas. Handlingsberedskap för oförutsedda behov är viktig och kan förbättras.</p>
<p>Basanslaget till exportrådet bör inte minska</p>
<p>Även om direkta jämförelser är svåra att göra tyder inhämtade uppgifter om andra länders exportfrämjande på att anslaget till exportrådet är lägre än vissa jämförbara länders anslag till motsvarande organisation. Nivån på exportrådets basanslag bör därför definitivt inte minska.</p>
<p>Småföretagare, UD och näringslivsutveckling behövs i styrelsen</p>
<p>Små- och medelstora företag bör i högre utsträckning än idag vara representerade i styrelsen. I denna bör även finnas någon person med kännedom om allmän företagsutveckling. Systemet med adjungerad ledamot bör avskaffas och UD bör som huvudman ha en ordinarie representant i styrelsen. Övre gräns för den period man kan sitta i styrelsen bör fastställas. Av staten utsedda styrelseledamöter bör instrueras bättre.</p>
<p>Importfrämjande verksamhet bör stödjas</p>
<p>Utredningen anser att staten bör utöka stödet till importfrämjande verksamhet. Detta bör finansieras inom befintliga medel för allmän företagsutveckling. Det mest ändamålsenliga är att importfrämjandet hanteras av organisationer som är etablerade och redan bedriver sådan verksamhet. Exportrådet bör dock ges ett tydligare uppdrag att även hantera inkommande importförfrågningar. Det är också angeläget med nära kontakter mellan exportrådet och de importkompetenta organisationerna.</p>
<p>Stödet i form av exportinformation bör vara långsiktigt.</p>
<p>Det är viktigt att det finns ett över tiden stabilt system för tillhandahållande av avancerad exportinformation till företagen. Utförandet av basanslaget är därför inte lämpligt att upphandla i konkurrens med privata aktörer utan kan och bör även fortsatt ges till exportrådet. Utförandet bör ske i nära samarbete med utrikesförvaltningen.</p>
<p>Exportnyttan bör optimeras</p>
<p>Exportrådets verksamhet bör inriktas på områden där privata exportfrämjande initiativ saknas och ha till syfte att stimulera fram, inte konkurrera med sådana. Även om bevarad affärsmässighet måste vara en grundpelare för exportrådet bör verksamheten i första hand vägledas av optimal exportnytta, inte maximerad intäktsnivå.</p>
<h2>Kommittédirektiv</h2>
<h2>Det statliga exportfrämjandet genom Sveriges exportråd</h2>
<p>Dir. 1999:69</p>
<p>Beslut vid regeringssammanträde 1999-10-14</p>
