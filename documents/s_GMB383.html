<h1>Sammanfattning: Målen för utbildningsprogrammet och för kostnadsanalysen är avgörande för vilka kostnader som ska beräknas, vilka data som ska användas och hur studier ska genomföras. Så småningom också för hur resultaten ska presenteras och tolkas</h1>
<h2></h2>
<p>2.4.2 Planering av kostnadsanalyser</p>
<p>Med god kännedom om och förståelse för målen både för utbildningen och kostnadsanalysen är det dags att planera för den senare. Det handlar då om att avgöra vilka kostnader som det är behov av att beräkna och vilka data som kan ligga till grund. Kom ihåg att syftet med analysen är avgörande för vilka kostnader som ska tas med och vilka som kan exkluderas. I en samhällsekonomisk kalkyl kan det t.ex. vara viktigt att förutom kostnader för stat och/eller kommun ta med s.k. klientkostnader, dvs. sådana som drabbar deltagare, föräldrar eller andra individer. Värdet av elevtiden är ett exempel. Detta är viktigt att framhålla eftersom DU med IT i många resonemang kan framstå som ”billig” just därför att många kostnader övervältras på deltagarna, eller bekostas ur andra kassor än anordnarens.</p>
<p>I åtskilliga analyser utgår man från totalkostnader, eventuellt utslagna per kursdeltagare (”enhetskostnad”). För många ändamål är detta tillfyllest men inte för alla. Vid analysen av en pågående verksamhet där intresset ligger i att få underlag för beslut om utökat (eller minskat) verksamhetsomfång, är det inte totalkostnaden som är intressant utan förändringskostnaden (särkostnaden). Lägg märke till att denna oftast inte  är en multipel av enhetskostnaden. 100 deltagare mer i en kurs kostar som regel inte  100 gånger per-elev-kostnaden. I själva verket är detta grundläggande för möjligheten att erhålla skal- eller mångfaldsfördelar. Ett uttalat syfte med en kostnadsanalys kan just vara att beräkna sådana. Om detta inte är fallet kan det ändå vara nödvändigt att avgöra vad som är relevant omfång  för studien. 100-300 deltagare? Eller 500-1000? Ibland kan det vara av värde att beräkna s.k. stegkostnader. Upp till en viss nivå kan måhända verksamheten utökas utan kostnadstillskott, men om antalet elever därefter ökar så måste kanske fler lärare anställas och mer utrustning köpas eller hyras. Kostnaden tar ”ett skutt”.</p>
<p>Att beräkna förändringskostnader kan vara aktuellt och relevant i samband med överväganden att i en utbildning övergå till eller dubblera med distansutbildning. Vilka kostnader är förknippade med en sådan förändring? Vilka av dessa har karaktären av engångskostnader och vilka kommer att vara bestående?</p>
<p>Ett annat problem har att göra med underlaget för det värde använda resurser bör åsättas. Kostnad definieras ju som resursförbrukning och motsvaras ibland men inte alltid av ett utlägg. Marknadspriser kan användas om sådana finns och inte är missvisande. Ibland måste s.k. skuggpriser tillämpas. (Vi kan inte här gå in på hur de beräknas, men i princip handlar det om vilket pris resursen skulle ha haft på en marknad). Lokalkostnader är notoriskt svåra att beräkna. Även om t.ex. byggnader är ”avskrivna” har de ju ett värde. Man kan emellertid notera att detta är ett mindre problem för DU med IT än för traditionell utbildning.</p>
<p>Kostnadsanalyser kan göras ex ante respektive ex post, dvs. framåtsyftande eller i efterhand. I det förra faller måste man avgöra om historiska priser och andra historiska data kommer att vara tillfyllest som underlag för att projiciera analysen in i framtiden. Det är nödvändigt att fundera på om korrigeringar av data behöver tillgripas för att erhålla en rättvisande kalkyl. Priser kan ändras, lokaler och anläggningar kan stiga eller falla i värde ibland utan direkt samband med verksamheten som sådan. Skolan ”mitt i byn” kan t.ex. bli mycket värdefull därför att den står på eftertraktad tomtmark.</p>
<p>Ibland kan det vara behov av att beräkna s.k. alternativkostnad. Den definieras som den intäkt  man förlorar på att använda en viss resurs på ett sätt snarare än ett annat. Värdet av elevtiden är ett exempel; en individ förlorar inkomst genom att studera i stället för att arbeta. Den förlorade inkomsten är då en kostnad för att studera. Huruvida denna bör korrigeras för sannolikheten av arbetslöshet, är en omstridd fråga. Skolan mitt i byn enligt ovanstående är ett annat exempel på hur alternativkostnader kan uppstå. Om sådana ska beräknas eller inte beror på omständigheter och syfte med analysen. Skulle frågan gälla att riva eller inte riva skolan vore det naturligtvis viktigt att känna till dess alternativa värde. Att DU med IT skulle kunna leda till att en skola rivs eller övergår till annan användning är väl inte alldeles otänkbart!</p>
<p>Slutligen bör påpekas att det redan i planeringsfasen kan vara anledning att fundera på aggregationsnivå. Behövs summariska, aggregerade kostnadsposter för en övergripande bedömning, eller är det behov av tämligen detaljerade och uppdelade kostnadsdata för att spegla mindre delar eller funktioner i verksamheten. Kom ihåg att det alltid är lättare att i efterhand aggregera  än att disaggregera  data!</p>
<p>Sammanfattning:  När en kostnadsanlys planeras är det viktigt att göra klart för sig vilken typ av kostnader som är relevanta och vilka källor det finns att bygga på. Är det t ex behov av totalkostnader, förändringskostnader, stegkostnader och/eller alternativkostnader i analysen? 2.4.3 Kostnader för utveckling av ett utbildningsprogram</p>
<p>Vi har tidigare påpekat att utvecklingskostnader för program och kurser är högre för DU med IT än för motsvarande konventionella utbildning. Här presenteras ett förslag till uppdelning av sådana kostnader. Den är mera avsedd som ett exempel än som en generell modell. Som vanligt måste omständigheter, omgivning, syften (med program och analys) avgöra en systematik.</p>
<p>Ett vanligt sätt att dela upp kostnader är: · personal · lokaler · utrustning · övrigt · klientkostnader</p>
<p>Detta torde vara tillfyllest även i detta fall. Lägg märke till att det handlar om personal -, lokal- och utrustningsbehov, etc. för utveckling! Framför allt är personalkostnaderna betydande – det kan t.ex. krävas högavlönad expertis för vissa uppgifter – medan klientkostnaderna som regel är obefintliga. Det finns emellertid bland DUKOM-projekten sådana som huvudsakligen använder material som deltagarna själva tagit med sig in i utbildningen, t.ex. projektidéer och projektplaner. Dessa idéer har sedan bearbetats tillsammans med övriga deltagare. I sådana fall kan man påstå att utvecklingskostnaderna till dels bärs av deltagarna, samtidigt som tillvägagångssättet också kan vara god pedagogik.</p>
<p>Till resurskrävande aktiviteter för utveckling hör: · Marknadsundersökningar; Finns en efterfrågan? · Planering av utbildningsprogrammet; Övergripande och operationella mål? · Innehåll? Material? Media? Leveranssystem? Publicering? · Materialkonstruktion eller inköp av färdigt material? · Kontaktverksamhet och samarbete: Samarbetspartners? · Material, konsumtion och liknande löpande utgifter för utvecklingen. · Gemensamma resurser; Administration? Lokaler? Utrustning?</p>
<p>Det kan finnas ett behov av att identifiera och diskutera alternativa input i detta sammanhang, rörande exempelvis kompetenskrav, egen eller inhyrd personal och krav på speciell utrustning. 2.4.4 Genomförande</p>
<p>Även genomförandekostnader kan diskuteras under huvudrubrikerna personal, lokaler, utrustning, övrigt och klientkostnader. När det handlar om att genomföra en utbildning kan naturligtvis klientkostnader vara viktiga att ta med. En avsevärd del av kostnaderna bärs ju av deltagare; inte bara tidsåtgången utan även i större eller mindre grad material och utrustning, m.m. Som annars måste emellertid syftet med analysen få avgöra. Är det en samhällsekonomisk kalkyl där klientkostnader är relevanta, eller en ”företagsekonomisk” enbart för utbildningsanordnarens bruk?</p>
<p>Genomförandet drar bl.a. kostnader för: · lärarstöd; handledning, rättning av uppgifter, rådgivning och liknande. · föreläsningar, interaktivitet · lokaler · utrustning; för lärare, för elever · utrustning för datakommunikation · lokal administration, registrering fakturering och liknande · underhåll; av utrustning, av utbildningsprogrammet (material i form av böcker · dataprogram, mediamix och liknande)</p>
<p>Faktorer som kan bidra till kostnader kan vara elevantal (När och i vilka aktiviteter ökar kostnaden med antal elever?), programmets livstid (När måste det ersättas eller åtminstone förnyas?). Lägg märke till att beslut som rör utveckling av kurser och material kan ha kostnadseffekter för genomförandet. Olika utformning av material kan ha högst olika utfall i form av rättningsbehov, interaktivitet, rådgivning och annat som kräver lärartid. Ofta kan det handla om substituerbarhet; självgående material är dyrt att utveckla men (i bästa fall) billigt att driva. Utvecklingsinsatser kan ha en rejäl ”payoff” i form av kostnadsminskningar i driften, något som man inte får glömma i planering och kostnadskalkylering.</p>
<p>Slutligen ska resultatet utvärderas och presenteras. Till utvärderingen hör en bedömning av hur tillförlitliga slutsatserna kan vara, något som bl.a. beror på tillförlitligheten i de data som utgjort underlag. Om osäkra data har använts är det viktigt att undersöka i vilken utsträckning detta påverkar slutresultatet. Ett sätt är att göra en s.k. känslighetsanalys, där man systematiskt ändrar opålitliga ingångs-värden för att se i vilken utsträckning detta ändrar resultatet av beräkningarna. Pålitligheten i kostnadsanalysen avgör vilken tyngd den kan ges i besluten. Ju mindre tillförlitligheten är desto större än behovet av kompletterande undersökningar med andra metoder och infalls-vinklar och utifrån andra discipliner. Hur tillförlitlig kostnadsanalysen än är kan, beslut om DU med IT emellertid aldrig fattas på enbart  eko-nomiska  grunder</p>
<h2>Litteraturförteckning</h2>
<p>Andersson, Åke E, & Sylwan, Peter. Framtidens arbete och liv . Borås: Natur och kultur 1997.</p>
<p>Dalin, Per.  Utbildning för ett nytt århundrade . Falköping:Liber, 1995. Dalin, Per.  Skolutveckling – teori . Falköping:Liber, 1995.</p>
<p>Dalin, Per. Skolutveckling – praktik  . Falköping:Liber 1995.</p>
<p>Edström-Fors, Eva & Gunnarsson Viviann . Skolans kostnader, effektivitet och resultat – en branschstudie  . Stockholm: ESO, 1994.</p>
<p>Sarv, Hans. Kompetens att utveckla . Falköping: Liber, 1997.</p>
<p>Sohlman, Åsa. Framtidens utbildning . Sverige i internationell konkurrens. Stockholm: SNS Förlag, 1996.</p>
<p>Their, Siv. Det pedagogiska ledarskapet . Mariehamn: Mermerus, 1996. Wiberg, Sven. Riv i skolan, börja lära!  Reformrörelser i USA. Stockholm: SNS Förlag, 1995.</p>
