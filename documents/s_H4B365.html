<h1>Sammanfattning</h1>
<h2>Bakgrund</h2>
<p>I vårt moderna och teknikutvecklade samhälle behandlas personuppgifter dagligen i en mycket stor omfattning, av både privatpersoner, företag och myndigheter. Överföringen av personuppgifter mellan aktörer i olika länder ökar också i omfattning. Samtidigt som sådan behandling ofta medför en positiv förenkling och effektivisering, och många gånger är nödvändig för att en verksamhet ska kunna bedrivas ändamålsenligt, medför all personuppgiftsbehandling risker för intrång i den enskildes personliga integritet. Uppgifter som av den enskilde kan uppfattas som känsliga och integritetskränkande kan t.ex. behandlas i olika slags register, uppkomma genom kameraövervakning eller publiceras i inlägg på internet. För att skydda enskildas integritet finns därför ett behov av bestämmelser som bland annat begränsar vilka personuppgifter som får behandlas och för vilka ändamål, och som föreskriver att en otillåten behandling ska rättas eller upphöra. Det är vidare viktigt att de personuppgiftsansvariga har tillräcklig kunskap om gällande bestämmelser kring personuppgiftsbehandling och att det finns en fungerande ordning som verkar för att bestämmelserna följs.</p>
<p>Dessa behov kan delvis tillgodoses genom en väl fungerande tillsyn, som därmed bidrar till att skyddet för den enskildes personliga integritet stärks. I de fall personuppgifter har behandlats på ett otillåtet sätt kan tillsynen också innebära t.ex. att den enskilde får felaktiga uppgifter rättade och tillerkänns kompensation i form av skadestånd, eller att den personuppgiftsansvarige föreläggs att upphöra med en felaktig behandling.</p>
<p>Den alltmer omfattande behandlingen av personuppgifter också på en internationell nivå har inte minst inom EU lett till ett ökat fokus på behovet av skydd för den enskildes personliga integritet. I</p>
<p>EU:s nyligen genomförda dataskyddsreform har frågor om tillsyn och tillsynsmyndigheternas befogenheter ett ökat fokus.</p>
<h2>Vårt uppdrag</h2>
<p>I vårt uppdrag har ingått att kartlägga den tillsyn över behandling av personuppgifter som i dag bedrivs av dels en central tillsynsmyndighet med ett övergripande tillsynsansvar, dels några andra myndigheter med ett tillsynsansvar inom avgränsade sakområden. Vi har dessutom haft i uppdrag att analysera för- och nackdelar med ett i högre grad samlat tillsynsansvar och att utreda hur skyddet för den enskildes personliga integritet kan förstärkas genom att tillsynen över behandling av personuppgifter i högre grad samlas hos en myndighet. Härutöver har vi haft att lämna förslag som innebär att Sverige lever upp till vissa av de krav som ställs på nationella tillsynsmyndigheter i den dataskyddsförordning och det nya dataskyddsdirektiv som har blivit resultatet av EU:s dataskyddsreform.</p>
<p>Den granskning av behandling av personuppgifter som bedrivs vid Statens inspektion för försvarsunderrättelseverksamheten (Siun) har inte omfattats av vårt uppdrag.</p>
<p>Uppdraget i sin helhet framgår av utredningens direktiv (bilaga 1 och 2).</p>
<p>I det följande redovisar vi en sammanfattning av våra överväganden och förslag. Vi kan dock redan nu konstatera att våra förslag har en stark koppling till frågor som regleras i de nyligen beslutade EU-rättsakterna på dataskyddsområdet. Detta innebär att de utredningar som har i uppdrag att föreslå vilka anpassningar som är nödvändiga med anledning av rättsakterna kan ha anledning att på nytt överväga de frågor som omfattas av vårt uppdrag.</p>
<h2>Är det möjligt att samla all tillsyn hos en myndighet?</h2>
<p>Vi har i enlighet med uppdraget genomfört en kartläggning av dagens tillsyn över behandling av personuppgifter. Kartläggningsarbetet redovisas i kapitel 6. Vi har valt att uppfatta uppdraget så att kartläggningsarbetet på ett så heltäckande sätt som möjligt ska redovisa alla de myndigheter som åtminstone teoretiskt kan sägas ha ett tillsynsuppdrag som omfattar behandlingen av personuppgifter i den granskade verksamheten. Det innebär att kartläggningen omfattar inte bara myndigheter som exempelvis Datainspektionen och Säkerhets- och integritetsskyddsnämnden (SIN), som helt eller till stor del ägnar sig åt tillsyn över personuppgiftsbehandling. Några av de myndigheter som ingår i redovisningen har ett huvudsakligt tillsynsuppdrag inom helt andra områden än dataskydd och skyddet för den personliga integriteten. Ytterligare några är inte huvudsakligen tillsynsmyndigheter utan har tilldelats ett visst tillsynsansvar utöver sina andra uppgifter.</p>
<p>I kapitel 8 redovisar vi våra iakttagelser med anledning av kartläggningen. Det gäller bland annat frågan om var det finns gränsdragningsproblem mellan olika myndigheters tillsynsuppdrag, och våra slutsatser när det gäller vilka för- och nackdelar det skulle innebära att samla all tillsyn över behandling av personuppgifter hos en myndighet.</p>
<p>Vår kartläggning visar att den centrala tillsynsmyndigheten Datainspektionen har ett mycket brett och omfattande tillsynsområde som innefattar personuppgiftsbehandling inom både privat och offentlig verksamhet. Datainspektionen har behörighet att utöva tillsyn över all behandling av personuppgifter. Utöver renodlad tillsynsverksamhet bedriver Datainspektionen ett förebyggande arbete som syftar till att öka kunskapen om de bestämmelser som ska skydda den enskildes personliga integritet vid behandling av personuppgifter. Om de personuppgiftsansvariga har god kännedom om vad som gäller vid personuppgiftsbehandlingen ökar förutsättningarna för ett gott integritetsskydd utan behov av ingripanden från en tillsynsmyndighet.</p>
<p>Vid sidan av Datainspektionens tillsyn utövar en handfull andra myndigheter tillsyn över sådan personuppgiftsbehandling som förekommer i vissa särskilda verksamheter. Tillsynen kompletterar eller ersätter här Datainspektionens tillsyn. Ett sådant tillsynsansvar har bland annat Post- och telestyrelsen (PTS), SIN, Konsumentverket, Centrala etikprövningsnämnden och länsstyrelserna.</p>
<p>Vi har kunnat konstatera vissa brister när det gäller fördelningen av tillsynsansvar mellan Datainspektionen å ena sidan och PTS, SIN, Centrala etikprövningsnämnden samt Inspektionen för vård och omsorg (IVO) å den andra. Lagstiftningen är vidare i några fall utformad på ett sådant sätt att några myndigheter kan sägas ha ett i vart fall teoretiskt tillsynsansvar även över behandling av personuppgifter, trots att tillsynen i dessa fall i realiteten uteslutande bedrivs av Datainspektionen och något annat inte torde ha varit avsikten.</p>
<p>Vi har övervägt om ett ännu mera samlat tillsynsansvar skulle kunna vara en fördel när det gäller effektivitet, resursutnyttjande och enhetlighet i tillsynsarbetet. Om det bara fanns en enda myndighet som hade ansvar för tillsynen av den personliga integriteten skulle det onekligen vara tydligt vilken myndighet som bär ansvaret. Det skulle också kunna ses som en fördel för tillsynsobjekten om en mera samlad tillsyn innebar att de skulle slippa bli föremål för tillsyn från olika håll.</p>
<p>Vår kartläggning visar emellertid att tillsynen redan i dag till stor del är samlad hos en myndighet, Datainspektionen, som också har ett övergripande ansvar när det gäller skyddet för den personliga integriteten. Att även ett antal andra myndigheter har ett till vissa områden avgränsat tillsynsansvar har ofta motiverats med att den personuppgiftsbehandling det då handlar om utgör en del av och har en naturlig och nära koppling till den verksamhet som i övrigt är föremål för myndighetens ansvarsområde och tillsyn. Detta gäller exempelvis för den tillsyn som utförs av PTS, Konsumentverket och Lotteriinspektionen. Den personuppgiftsbehandling som är föremål för särskild tillsyn, utöver eller vid sidan av den tillsyn som utförs av Datainspektionen, kan vidare avse en verksamhet där det har ansetts att det krävs speciell kunskap om och erfarenhet av den granskade verksamheten. Tillsynen är i dessa fall inriktad på områden som kan ge upphov till särskilda risker från integritetssynpunkt. Detta gäller den tillsyn som utförs av SIN. Det kan dessutom vara omöjligt att särskilja de åtgärder som innebär att en personuppgift har behandlats från andra åtgärder som också är föremål för en viss myndighets tillsyn. De behandlingsregler i lagen om elektronisk kommunikation (2003:389) som är föremål för tillsyn av PTS kan exempelvis, men behöver inte, innehålla personuppgifter som går att koppla till en fysisk person.</p>
<p>Sammanfattningsvis tydliggör kartläggningen att behandling av personuppgifter i dag förekommer inom alla delar av samhället, i en mycket stor omfattning och i mycket varierande typer av verksamheter. Det är när det gäller viss sådan verksamhet värdefullt och rent av nödvändigt att tillsynen bedrivs av en myndighet som har särskilda expertkunskaper på det område där behandlingen äger rum. Att uppdra åt en enda myndighet att utöva tillsyn över all personuppgiftsbehandling, oavsett i vilket sammanhang och i vilken verksamhet den förekommer, skulle enligt vår bedömning inte ge ett bättre skydd för enskildas personliga integritet. Man skulle i stället gå miste om fördelarna med att inom vissa för enskildas personliga integritet särskilt viktiga områden kunna utnyttja expertmyndigheternas kunskap om de granskade verksamheterna. Till detta kommer att det många gånger inte ens är möjligt att särskilja åtgärder som innebär att personuppgifter behandlas från andra åtgärder som också är föremål för tillsyn.</p>
<p>Vår slutsats är därför att det inte är möjligt eller ens lämpligt att samla all tillsyn över behandling av personuppgifter hos en enda myndighet. Datainspektionen bör även i fortsättningen vara den centrala myndigheten när det gäller personuppgiftsbehandling, men viss tillsyn härutöver även i fortsättningen utföras av andra myndigheter.</p>
<p>Även om vi alltså inte föreslår att all tillsyns ska utföras av en enda myndighet har vi övervägt frågan om det finns skäl att ge Datainspektionen ett nytt namn för att därigenom betona myndighetens roll som den centrala tillsynsmyndigheten när det gäller skyddet av den personliga integriteten. Vi har emellertid efter att ha vägt för- och nackdelarna med ett namnbyte stannat för att inte lägga fram ett sådant förslag.</p>
<h2>Vissa anpassningar till EU:s dataskyddsreform</h2>
<p>Den nya allmänna dataskyddsförordningen och ett nytt direktiv om skydd för personuppgifter på det brottsbekämpande området har antagits av Europaparlamentet och rådet. Förordningen ska börja tillämpas den 25 maj 2018 och direktivet ska vara implementerat senast den 6 maj 2018. Både förordningen och direktivet innehåller nya och utvidgade regleringar som gäller de nationella tillsynsmyndigheterna. Vi redovisar i kapitel 9 våra överväganden i de delar av uppdraget som gäller vissa anpassningar efter förordningens och direktivets bestämmelser om tillsyn.</p>
<p>Svensk rätt uppfyller enligt vår bedömning dataskyddsförordningens och det nya dataskyddsdirektivets krav på att tillsynsmyndigheten ska vara fullständigt oberoende. Vi föreslår att Datainspektionen ska utses till svensk nationell tillsynsmyndighet enligt både förordningen och direktivet. Som sådan ska Datainspektionen delta i det arbete som kommer att bedrivas av den europeiska dataskyddsstyrelsen. Detta bör regleras i myndighetens instruktion.</p>
<p>Svensk rätt motsvarar dessutom i allt väsentligt enligt vår bedömning de krav som dataskyddsförordningen och det nya dataskyddsdirektivet uppställer om tillsynsmyndighetens organisation och utnämningen respektive avsättandet av tillsynsmyndighetens chef. Detta gäller bland annat kraven på ett öppet rekryteringsförfarande, skydd mot godtyckligt avskedande och förbud mot förtroendeskadliga bisysslor, där allmänna författningsregleringar redan finns. Vi föreslår härutöver att det införs en bestämmelse i myndighetens instruktion om att chefen för Datainspektionen anställs genom beslut av regeringen för en period om minst fyra år, med obegränsad möjlighet till förlängning.</p>
<p>Vi menar att det för närvarande saknas behov av att föreskriva att Datainspektionen ska ha ytterligare befogenheter utöver dem som följer av dataskyddsförordningen och att det inte finns något utrymme eller behov av en kompletterande reglering om myndighetens uppgifter i instruktionen. Vi föreslår, med hänvisning till EU-rättsakternas krav på tillsynsmyndighetens oberoende, att Datainspektionens instruktion inte längre ska ange att myndighetens verksamhet särskilt ska inriktas på att informera om gällande regler samt ge råd och hjälp åt personuppgiftsombud.</p>
<p>När det gäller Datainspektionens resursbehov med anledning av dataskyddsreformen konstaterar vi att det är för tidigt att mer exakt uppskatta storleken av resursbehovet. Det pågår ett arbete, både inom Datainspektionen och på annat håll, med att utreda och överväga vilka konsekvenser de nya rättsakterna får för hur tillsynen ska vara utformad i framtiden. Detta gäller inte minst de pågående utredningarna om anpassningar med anledning av dataskyddsförordningen och det nya dataskyddsdirektivet som ska redovisa sina överväganden nästa år. Mot bakgrund av de uppskattningar som i nuläget går att göra anser vi att Datainspektionens beräkningar bör ligga till grund för det fortsatta arbetet med att bedöma myndighetens resursbehov.</p>
<h2>Förstärkning av skyddet för den enskildes personliga integritet genom vissa förändringar av tillsynsansvaret</h2>
<p>Den omständigheten att vi inte ansett det vara till gagn för den personliga integriteten att samla all tillsyn hos en och samma myndighet hindrar inte att det inom den nuvarande myndighetsstrukturen kan finnas skäl att överväga en viss förändring av ansvarsfördelningen genom en överföring av tillsynsuppgifter mellan myndigheter. Våra överväganden i dessa dela redovisas i kapitel 10. Vi föreslår att tillsynsansvaret i några fall överförs från andra tillsynsmyndigheter till Datainspektionen. Genom att på detta sätt ytterligare samla tillsynsansvar hos Datainspektionen skapas enligt vår bedömning en mer ändamålsenlig tillsyn som ger ett starkare skydd för den enskildes personliga integritet. Problem med parallella tillsynsuppdrag kan härigenom undvikas och tillsynsuppgifter med ett naturligt samband kan samlas hos en och samma myndighet. Att tillsynen till viss del ytterligare samlas hos Datainspektionen stärker och tydliggör vidare myndighetens roll som central tillsynsmyndighet.</p>
<p>Vi föreslår mot denna bakgrund att tillsynen över bestämmelserna i lagen (2003:389) om elektronisk kommunikation om abonnentförteckningar och s.k. cookies ska utföras av Datainspektionen i stället för av PTS .  Kopplingen till sektorn elektronisk kommunikation är här svagare och prövningen tar i stället sikte på mer allmänna dataskyddsrättsliga överväganden. Datainspektionen får härigenom ett mer samlat tillsynsansvar över behandling av personuppgifter. I tillsynsärenden som även i fortsättningen ska ligga kvar hos PTS kan enligt vår mening ett ökat samråd med Datainspektionen i frågor om innebörden av centrala dataskyddsrättsliga begrepp vara av värde. Det kan också bli aktuellt att hänskjuta frågor från PTS till Datainspektionen för avgörande. Möjligheterna till samråd och hänskjutande följer redan av lagstiftningen och kräver ingen ytterligare reglering. Även uppgifter som omfattas av sekretess torde enligt vår bedömning kunna lämnas över.</p>
<p>Vi föreslår vidare att tillsynen över den öppna polisens personuppgiftsbehandling i brottsbekämpande verksamhet inte längre ska ingå i SIN:s uppdrag utan i fortsättningen utföras endast av Datainspektionen. De praktiska problemen med parallella tillsynsuppdrag har när det gäller den öppna polisens personuppgiftsbehandling visat sig inte uppvägas av de fördelar för den personliga integriteten som man eftersträvade när SIN:s tillsynsuppdrag utvidgades till att även omfatta denna uppgift. Löpande kontakter och samordning i syfte att undvika kolliderande tillsynsinsatser tar i anspråk resurser hos båda myndigheterna som annars hade kunnat ägnas åt tillsyn. Det finns också en risk att de två myndigheterna kan komma till olika slutsatser i fråga om en viss typ av behandling eller, som en följd av beslutens olika karaktär, att Datainspektionens beslut efter överklagande ändras medan SIN:s i princip likalydande uttalande i samma fråga fortfarande gäller och inte kan överklagas. De båda myndigheterna har inte heller samma maktmedel till sitt förfogande när det gäller att säkerställa att tillsynen blir effektiv. Det är bara Datainspektionen som i dag har de befogenheter som såvitt vi nu kan bedöma krävs enligt det nya dataskyddsdirektivet.</p>
<p>Både Datainspektionen och SIN ska dock även i fortsättningen ha behörighet att utöva tillsyn över Säkerhetspolisens behandling av personuppgifter i brottsbekämpande verksamhet. Vi föreslår att SIN:s tillsyn därvid ska omfatta all personuppgiftsbehandling, inte bara sådan som följer av vissa lagar. Skyldigheten för SIN att i vissa fall göra en anmälan till Datainspektionen får anses gälla bara när det finns behov av ett rättsligt bindande och överklagbart beslut om exempelvis rättelse eller förbud mot fortsatt behandling. En sådan tolkning av omfattningen av SIN:s anmälningsskyldighet ryms enligt vår mening inom den nuvarande författningsregleringen.</p>
<p>Till skillnad från SIN har Datainspektionen i dag ingen skyldighet att på en enskilds begäran kontrollera lagenligheten av personuppgiftsbehandlingar. Det nya dataskyddsdirektivet kommer emellertid att medföra vissa sådana skyldigheter för den centrala tillsynsmyndigheten. Detta kommer att gälla även beträffande den personuppgiftsbehandling som sker hos andra myndigheter än Polismyndigheten. Vi anser att överväganden om den närmare utformningen av Datainspektionens skyldighet att på begäran av en enskild kontrollera om han eller hon har varit föremål för behandling av personuppgifter inom den öppna polisens brottsbekämpande verksamhet bör göras av den utredning som har i uppdrag att genomföra direktivet i svensk rätt.</p>
<p>Våra förslag i denna del innebär att SIN:s verksamhet och uppdrag såvitt avser tillsyn över behandling av personuppgifter återgår till den ordning som gällde före 2012. Utöver tillsynen över Säkerhetspolisens personuppgiftsbehandling kommer SIN även i fortsättningen dessutom att utöva tillsyn över de brottsbekämpande myndigheternas användning av hemliga tvångsmedel och kvalificerade skyddsidentiteter och därmed sammanhängande verksamhet, samt på begäran av en enskild kontrollera om han eller hon i strid med lag har utsatts för hemliga tvångsmedel eller varit föremål för Säkerhetspolisens personuppgiftsbehandling. SIN:s verksamhet består dessutom av de uppdrag som de två särskilda organen Registerkontrolldelegationen och Skyddsregistreringsdelegationen har.</p>
<h2>Några ytterligare myndigheters tillsyn</h2>
<p>Vi har kunnat konstatera att Datainspektionen och Centrala etikprövningsnämnden inte är helt överens om var gränsen går mellan de båda myndigheternas tillsynsansvar när det gäller forskning som innefattar behandling av personuppgifter. Vi har övervägt om oklarheterna bör åtgärdas genom en lagändring. Vi menar emellertid att ansvarsfördelningen framgår av den nuvarande lagstiftningen och dess förarbeten och att det därför saknas behov av någon ytterligare reglering. Datainspektionen ska utöva tillsyn över om den personuppgiftsbehandling som utförs inom ramen för viss forskning är förenlig med personuppgiftslagen, medan Centrala etikprövningsnämnden ska granska om forskning bedrivs i enlighet med etikprövningslagen. Det senare gäller även om forskningen innefattar behandling av personuppgifter.</p>
<p>Datainspektionen och IVO har ett delvis överlappande tillsynsansvar, men myndigheterna har i grunden helt olika uppdrag. För att tillgodose skyddet av den personliga integriteten vid behandling av personuppgifter i de verksamheter som omfattas av IVO:s tillsynsansvar är det viktigt att sådana frågor prövas av Datainspektionen. Det är därför angeläget att IVO samråder med Datainspektionen så snart det i IVO:s verksamhet uppkommer frågor om en viss personuppgiftsbehandlings lagenlighet. En sådan samrådsskyldighet är redan författningsreglerad men vi konstaterar att det finns behov av att den upprätthålls och utvecklas.</p>
<p>Den rättsliga regleringen är som vi kunnat konstatera i vissa fall utformad så att den ger sken av att några ytterligare myndigheter ska utöva tillsyn även över behandling av personuppgifter trots att detta sannolikt inte medvetet varit avsikten. Myndigheterna ifråga utför inte heller i realiteten någon sådan tillsyn. Detta innebär emellertid inte att det uppkommer några brister i tillsynen över behandling av personuppgifter eller för skyddet av den personliga integriteten, eftersom tillsyn utförs av Datainspektionen även i dessa fall.</p>
<p>Slutligen konstaterar vi att det finns anledning att se över Datainspektionens tillsynsansvar enligt inkassolagen, i syfte att renodla och stärka Datainspektionens roll som central tillsynsmyndighet på området för integritetsskydd vid behandling av personuppgifter.</p>
<h2>Frågan om ett integritetsskyddsråd</h2>
<p>I vårt uppdrag har ingått att lämna förslag som innebär att den myndighet som ska ha det huvudsakliga ansvaret för tillsynen över behandling av personuppgifter är förberedd för att kunna fullgöra de uppgifter som Integritetskommittén (Ju 2014:09)kan komma att föreslå att ett integritetsskyddsråd ska ha.</p>
<p>Integritetskommittén redovisade i ett delbetänkande i juni 2016 (SOU 2016:41) sina överväganden bland annat i frågan om ett integritetsskyddsråd (bet s. 646 f.). Kommittén anser att det inte bör inrättas något integritetsskyddsråd med huvuduppgift att verka för en säkrare avvägning av motstående intressen i lagstiftningen. Kommittén konstaterar att Datainspektionen redan i dag har ett övergripande ansvar för skyddet av personuppgifter, vilket bland annat innebär att myndigheten regelmässigt är remissinstans (både när det gäller formella remisser och delningar från departementen) och ofta finns representerad i utredningar som gäller sådana frågor. Det finns enligt kommittén dessutom ett flertal andra myndigheter och organisationer, såsom Justitiekanslern, Riksdagens ombudsmän, Myndigheten för samhällsskydd och beredskap, PTS, SIN samt Advokatsamfundet, som också granskar förslag till ny lagstiftning ur ett integritetsskyddsperspektiv. Detta bidrar enligt kommittén till att integritetsskyddsperspektivet lyfts fram i lagstiftningsarbetet och att bristfälliga avvägningar uppmärksammas.</p>
<p>Integritetskommittén föreslår emellertid att Datainspektionen ska få i uppdrag att årligen lämna en rapport till regeringen som sammanställer och analyserar den mest aktuella och betydelsefulla utvecklingen som påverkar den personliga integriteten. Regeringen ska därefter i sin tur överlämna rapporten till riksdagen i form av en skrivelse som också innehåller regeringens kommentarer till rapporten.</p>
<p>Vi har med anledning av Integritetskommitténs ställningstagande i denna del ansett att det inte finns skäl för oss att lämna förslag som gäller ett integritetsskyddsråds uppgifter.</p>
<h2>Konsekvenser av våra förslag</h2>
<p>Ett omfattande arbete pågår, både inom Regeringskansliet och i ett stort antal utredningar, som på olika sätt berör den personliga integriteten och tillsyn över behandling av personuppgifter. Detta arbete avser till stora delar anpassningar till EU:s nyligen beslutade dataskyddsreform. Resultatet kan komma att få betydelse för Datainspektionens och andra myndigheters arbete och organisation. Den nya dataskyddsförordningen och det nya dataskyddsdirektivet innehåller omfattande bestämmelser om de nationella tillsynsmyndigheternas uppgifter, befogenheter och inbördes samverkan, som såvitt vi kan bedöma kommer att innebära utökade uppgifter för främst Datainspektionen.</p>
<p>Det är mot denna bakgrund svårt att i nuläget göra annat än preliminära uppskattningar av de ekonomiska konsekvenserna av våra förslag. Genomförandet av våra förslag och de förslag som kan bli resultatet av övriga utredningar måste rimligen ske samordnat.</p>
<p>Det pågående arbetet med att även i andra utredningar analysera vilka anpassningar och författningsregleringar som är nödvändiga med anledning av EU:s dataskyddsreform, och nödvändigheten av att göra samlade överväganden om behovet och utformningen av författningsregleringar, innebär att vi nu inte lämnar något annat förslag om när våra föreslagna författningsförändringar bör träda i kraft än att senast maj 2018 framstår som en rimlig utgångspunkt.</p>
