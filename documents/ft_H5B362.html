<h1>Kärnavfallsrådets yttrande över SKB:s Fud-program 2016 </h1>
<h2>Kärnavfallsrådets yttrande över SKB:s Fud-program 2016</h2>
<p>Yttrande av Kärnavfallsrådet</p>
<p>Stockholm 2017</p>
<h2>Till statsrådet och chefen för Miljö- och energidepartementet</h2>
<p>Detta yttrande innehåller Kärnavfallsrådets (M 1992:A Statens råd för kärnavfallsfrågor) bedömning av Svensk Kärnbränslehantering AB:s (SKB) Fud-program  2016. Program för forskning, utveckling och demonstration av metoder för hantering och slutförvaring av kärnavfall.</p>
<p>Kärnavfallsrådet är en tvärvetenskaplig kommitté med uppdrag att ge regeringen råd i frågor om använt kärnbränsle, kärnavfall och rivning av kärntekniska anläggningar. Enligt regeringens direktiv ska Kärnavfallsrådet redovisa sin självständiga bedömning av de åtgärder som redovisas i SKB:s Fud-program.</p>
<p>Kärnavfallsrådets vetenskapliga sekreterare Johanna Swedin har varit projektledare för granskningsarbetet.</p>
<p>Bakom detta yttrande står samtliga ledamöter och sakkunniga i Kärnavfallsrådet. Särskilt yttrande har lämnats av Mikael Karlsson.</p>
<p>Stockholm i juni 2017</p>
<h2>Ledamöter</h2>
<p>Carl Reinhold Bråkenhielm (ordförande), senior professor i empirisk livsåskådningsforskning, Uppsala universitet</p>
<p>Sophie Grape, docent i fysik med inriktning mot tillämpad kärnfysik, Uppsala universitet</p>
<p>Mats Harms-Ringdahl, professor emeritus i strålningsbiologi, Stockholms universitet</p>
<p>Tuija Hilding-Rydevik, (vice ordförande) professor i miljöbedömning, Sveriges lantbruksuniversitet, Uppsala</p>
<p>Karin Högdahl, docent i geologi, Uppsala universitet</p>
<p>Lennart Johansson, professor i radiofysik, adjungerad vid Institutionen för strålningsvetenskaper, Umeå universitet</p>
<p>Thomas Kaiserfeld, professor i idé- och lärdomshistoria, Lunds universitet</p>
<p>Mikael Karlsson, fil.dr., miljöforskare, Kungliga Tekniska högskolan, Stockholm</p>
<p>Jenny Palm, professor i hållbar stadsutveckling vid the International Institute for Industrial Environmental Economics, Lunds universitet</p>
<p>Ingmar Persson, professor i oorganisk och fysikalisk kemi, Sveriges lantbruksuniversitet, Uppsala</p>
<h2>Sakkunniga</h2>
<p>Hannu Hänninen, professor i maskinteknik, Aalto universitet, Finland</p>
<p>Ingvar Persson, f.d. chefsjurist på Statens kärnkraftinspektion</p>
<h2>Kansli</h2>
<p>Peter Andersson, kanslichef</p>
<p>Johanna Swedin, vetenskaplig sekreterare</p>
<p>Evis Bergenlöv, biträdande sekreterare</p>
<h2>1 Inledning och rekommendationer till regeringen</h2>
<p>Kärnavfallsrådet har granskat Svensk Kärnbränslehantering AB:s (SKB) forskningsprogram Fud-program  2016. Program för forskning, utveckling och demonstration av metoder för hantering och slutförvaring av kärnavfall  (Fud-program 2016) och fokuserat på de områden där ledamöterna har specialkompetens. Rådet har anlitat en konsult för att genomföra en utredning inom området geosfär.</p>
<p>Formerna för och inriktningar av Fud-programmet regleras i lagen (1984:3) om kärnteknisk verksamhet (kärntekniklagen). Utgångspunkten för Kärnavfallsrådets granskning är kraven enligt kärntekniklagen och dess förarbeten. Där anges att forskningsprogrammet ska:</p>
<p>• vara allsidigt</p>
<p>• inrikta forskningen mot den eller de metoder som framstår som bäst med hänsyn till säkerhet och strålskydd</p>
<p>• redogöra för hela processkedjan med hantering, mellanlagring och slutförvar</p>
<p>• ha en långsiktig inriktning, och säkerställa att reaktorinnehavarnas ansvar gäller tills kärnämnet och kärnavfallet placerats i ett slutförvar som slutligt förslutits.</p>
<p>• redovisa både uppnådda forskningsresultat och den planerade framtida forskningen</p>
<p>Planering för avveckling av SKB:s anläggningar ; kapitel 19  Fortsatta aktiviteter inom avveckling .</p>
<p>• redovisa och följa upp alternativa hanterings- och förvaringsmetoder som framkommer under såväl den egna forskningen som i samband med annan nationell och internationell forskning</p>
<p>• medge en öppenhet och insyn i de problem som återstår att lösa</p>
<p>Kärnavfallsrådet anger i kapitel 2 sina synpunkter när det gäller Fudprogram 2016 och dess allsidighet, insyn och öppenhet. I kapitel 3 lyfter rådet fram sina särskilda synpunkter som kommit fram under granskningen. I kapitel 4 finns synpunkter på områden som Kärnavfallsrådet anser bör finnas med i kommande Fud-program 2019 och framåt.</p>
<h2>Kärnavfallsrådets rekommendationer till regeringen</h2>
<p>Sammantaget anser Kärnavfallsrådet att den forsknings- och utvecklingsverksamhet som beskrivs i 2016 års Fud-program inte i alla avseenden uppfyller de krav på forskningsverksamheten som föreskrivs enligt 11 § kärntekniklagen. Det finns avsnitt i Fud-programmet som behöver förtydligas och forskning som behöver genomföras för att visa att forsknings- och utvecklingsverksamheten möjliggör säker avveckling och slutförvaring.</p>
<p>Kärnavfallsrådet rekommenderar regeringen att uppmana SKB att i samband med den fortsatta forskningsverksamheten genomföra följande åtgärder:</p>
<p>• att SKB framöver gör  Fud-programmet mer allsidigt och tydligt. Framför allt bör omfattningen av forskningsprogrammen framgå genom tidsplan och budget. Val av samarbetspartners bör också beskrivas och motiveras tydligare. (Läs mer i kapitel 2 Allsidighet, insyn och öppenhet ).</p>
<p>• att SKB åtgärdar de brister Kärnavfallsrådet beskrivit (läs mer i kapitel 3  Särskilda synpunkter på  Fud-program  2016 ) senast inför Fud-program 2019 även om regeringen skulle komma att ge tillstånd till ett slutförvar för använt kärnbränsle. Det är särskilt angeläget att säkerhetsrelaterad forskning när det gäller de tekniska barriärerna planeras och genomförs snarast, framför allt: – spänningskorrosion – kapitel 3.2 avsnitt 8.1.5, – kopparkrypning – kapitel 3.2 avsnitt 8.2.1 och att – blåsprödhet uppmärksammas – kapitel 3.2 avsnitt 8.3.</p>
<p>• att fortsatt forskning ska finnas med i  Fud-programmet även om en verksamhet får tillstånd. Detta är viktigt eftersom det kan komma ett beslut om att SKB får tillstånd att uppföra och driva ett slutförvar för använt kärnbränsle, trots att mycket forskning återstår, innan Fud-program 2019 publiceras. (Läs mer i kapitel 4.2</p>
<p>Forskning inom ramen för ansökningar som fått tillstånd bör finnas i kommande Fud-program).</p>
<h2>2 Allsidighet, insyn och öppenhet</h2>
<h2>2.1 Fud-programmet ska vara ett allsidigt forskningsprogram</h2>
<p>Kärnavfallsrådets bedömning är att Fud-program 2016 många gånger framstår mer som en verksamhetsberättelse än som ett allsidigt forsknings-, utvecklings- och demonstrationsprogram där SKB motiverar sina prioriteringar när det gäller forskning. SKB beskriver översiktligt sina planer på forskning, men anger inte hur och varför eller vilka resurser i tid och kostnad som krävs för deras genomförande.</p>
<p>Kärnavfallsrådet anser att ett allsidigt program bör (1) tydligt beskriva och motivera den forskning som planeras (2) klargöra varför man valt en viss metod (3) klargöra uppnådda resultat och redovisa dem i relation till den forskning som bedrivs inom andra organisationer och institutioner både nationellt och internationellt (4) motivera val av samarbetspartners och tydligt beskriva hur samarbetet går till, och (5) ange omfattningen av olika forskningsprogram med hjälp av budget- och tidsramar.</p>
<h2>2.2 Fud-programmet ska ge insyn och visa öppenhet</h2>
<p>Fud-programmet ska ge öppenhet och insyn i SKB:s arbete, vilket är grunden för att kunna bedöma om SKB:s forsknings- och utvecklingsarbete fokuserar på de mest väsentliga frågorna och de problem som återstår att lösa.</p>
<p>För att ge bättre inblick i sin forsknings- och utvecklingsverksamhet behöver SKB tydligare beskriva och motivera hur de prioriterat sin forskning. För att vara ett bra underlag inför regeringens beslut bör Fud-programmet ge insyn. Det bör tydligt framgå vad SKB vet idag, och vad SKB behöver veta i framtiden.</p>
<p>Det finns även ett demokratiskt perspektiv på öppenhet och insyn. Genom en tydlig översikt kan information om hur det använda kärnbränslet och det radioaktiva avfallet tas om hand, beskrivas så att även icke experter kan förstå vilka frågor som bedöms vara lösta samt vilka problem som kvarstår. Det ger en bättre möjlighet att informera olika myndigheter, organisationer och även allmänheten, inte minst i berörda kommuner.</p>
<h2>2.3 Brister avseende allsidighet, insyn och öppenhet</h2>
<p>Kärnavfallsrådet anser att de olika forskningsprogram som beskrivs i Fud-program 2016 många gånger inte är tillräckligt allsidigt beskrivna, vilket leder till att de inte medger den öppenhet och insyn som önskas. Nedan har vi sammanställt synpunkter som kommit fram när det gäller återkommande brister i ett flertal forskningsprogram.</p>
<h2>Forskningsfrågor bör beskrivas tydligt och vara välmotiverade</h2>
<p>I flera program saknas tydliga frågeställningar och målsättningar. När beskrivningarna av forskningsprogrammen blir för korta är det oklart vad SKB planerar att göra och varför. De olika forskningsprogrammen, i kapitel 6–13 i Fud-program 2016, bör inledas med en tydlig frågeställning och en beskrivande bakgrund. I kapitel 3 klargör Kärnavfallsrådet sin uppfattning avseende dessa brister i programmet med särskild fokus på bland annat avsnitten 6.1 Radionuklidinventarium , 7.1 Icke-reguljära  bränslen  och 7.4 Bränsleinformation.</p>
<h2>Det bör klart framgå varför man valt en viss metod</h2>
<p>I Fud-program 2016 bör de aktuella forskningsprogrammen och vilka typer av experiment som ska utföras samt vad de förutses leda till beskrivas bättre. På flera ställen är inte metoden tydligt beskriven, exempelvis i avsnitt 7.6 Kärnämneskontroll  och 11.1.2 Kritiska strukturer .</p>
<p>I forskningsprogrammen bör planerade mätningar och simuleringar tydligt beskrivas tillsammans med den förväntade kunskapsförbättringen baserat på det nuvarande kunskapsläget. I flera forskningsprogram redovisas simuleringar av modeller som val av metod. Det framgår dock inte alltid om simuleringsresultaten kan verifieras med experiment. Exempel på detta finns i bland annat kapitel 9</p>
<p>Cementbaserade material och avsnitt 11.3  Modellering av diskreta spricknätverk .</p>
<h2>Forskningsprogrammen bör bättre beskrivas i sina sammanhang</h2>
<p>Det är många gånger oklart vilka de uppnådda resultaten är och vad som är nytt sedan Fud-program 2013. Det saknas generellt information om liknande forskning som bedrivs inom andra organisationer. Det saknas också ofta en väl genomförd omvärldsanalys. Pågående forskning i omvärlden bör redovisas, och SKB bör ta ställning till vad de anser är relevanta och korrekta eller mindre relevanta och korrekta forskningsresultat. Se till exempel avsnitt 8.3 Konstruktion .</p>
<h2>Samarbetspartners bör vara motiverade och samarbeten förtydligade</h2>
<p>Det är många gånger oklart varför SKB väljer att samarbeta med valda organisationer. Ibland framkommer inte heller vilka aktörer man faktiskt samarbetar med. Det bör framgå vilken roll SKB har i alla samarbeten: Följer man forskningen passivt? Är SKB bara finansiär? Driver SKB själva forskningen framåt? Exempel på denna brist finns i avsnitt 7.2 Åldring av bränsle .</p>
<h2>Omfattningen av forskningsprogrammen bör framgå − tidsplan och budget fattas</h2>
<p>I Fud-program 2016 står det ofta kortfattat att forskningsprogrammet ska fortsätta men utan motivering. Det saknas i flera fall tidsplan och budget för att visa vilken omfattning forskningsprogrammen har. Det bör tydligare framgå hur mycket forskning som återstår. Det skulle underlätta förståelsen och ge översikt om varje forskningsprogram sammanfattades med ett tidsdiagram som visar när forskningen ska utföras och när forskningsresultaten kan omsättas i praktiken.</p>
<h2>3 Särskilda synpunkter på  Fud-program 2016</h2>
<p>Mer generellt anser rådet att Fud-program  2016 är ojämnt − vissa  forskningsprogram är bra och utförligt beskrivna, medan andra är för kortfattade och endast översiktligt beskrivna. Exempel på kapitel som överlag är väl beskrivna är 9 Cementbaserade material  och 12 Ytekosystem , medan det finns brister framför allt i 6 Det låg- och medelaktiva avfallet  och 8 Kapsel . Föregående kapitel innehåller en redogörelse av Kärnavfallsrådets synpunkter på brister som återkommit ett flertal gånger under granskningen av Fud-program 2016. I detta kapitel finns särskilda synpunkter på Fud-program 2016. För att underlätta för läsaren följer rubrikerna nedan Fud-programmets fyra delar samt indelning i kapitel och avsnitt.</p>
<h2>3.1 Del I Verksamhet och handlingsplan Kapitel 5 i  Fud-program 2016: Fortsatt forskning och teknikutveckling</h2>
<p>5.2.3 Kärnbränsleförvaret och Clink</p>
<p>SKB skriver i Fud-program 2016 att övervakning av utvecklingen av förvarets barriärer från deponering och fram till förslutning kan ytterligare öka kunskapen om förvarsplatsen och att det är en viktig förtroendefråga. Det är bra att SKB nu tar upp denna fråga som rådet tidigare efterfrågat. Övervakning nämns endast i kapitel 5 som är ett sammanfattande kapitel och det är en brist att det inte beskrivs närmare i ett något mer detaljerat och specificerat forskningsprogram senare i rapporten.</p>
<p>Förslag till åtgärd : En bättre beskrivning av planerna för övervakning bör redovisas senast i Fud-program 2019.</p>
<h2>3.2 Del II Avfall och slutförvaring Kapitel 6 i  Fud-program 2016: Det låg- och medelaktiva avfallet</h2>
<p>6.1 Radionuklidinventarium</p>
<p>Det finns principiellt sett mätmetoder för alla svårmätbara radionuklider. SKB:s uppgift är att implementera dessa metoder för de material man behöver bestämma aktiviteten i. SKB anger att man planerar att mäta med ICP-MS när det gäller specifikt teknetium-99 och jod-129 i reaktorvatten.</p>
<p>Förslag till åtgärd:  Senast i Fud-program 2019 bör det förtydligas hur övriga nämnda radionuklider ska hanteras. 6.3 Konditionering av långlivat avfall</p>
<p>Planen är att börja riva kärntekniska anläggningar i början av 2020talet. SKB bör redan nu prioritera utvecklingen av acceptanskriterier, metod och anläggning för stabilisering av avfall i ståltankar för att det ska vara avslutat och säkerställt i god tid innan rivningsarbeten startar.</p>
<p>I det långlivade avfallet finns komponenter med relativt hög radioaktivitet, såsom styrstavar och reaktorkärl. SKB planerar att slutförvara dessa i Slutförvaret för långlivat avfall (SFL), som beräknas tas i drift 2045, med projektstart 2030. I Fud-program 2016 behandlas SFL endast ytligt och ingen planerad forskning presenteras. Som motiv anges att projektet ligger långt in i framtiden. SKB gav 2013 ut en konceptstudie för kommande SFL. I denna diskuteras bl.a. olika alternativa utformningar och forskningsbehov. SKB startade 2015 en utvärdering av säkerheten för det aktuella förvarskonceptet för SFL och den beräknas vara klar 2018. Både konceptstudien och säkerhetsvärderingen (som kommer att vara viktigt underlag för SKB:s fortsatta arbete) borde ha beskrivits mer utförligt i Fud-program 2016.</p>
<p>Det nämns att konditionering av avfall kan bli aktuell, men inte hur det ska hanteras.</p>
<p>Förslag till åtgärder:  Ett utförligt forskningsprogram som kan ligga till grund för utformningen av SFL bör redovisas senast i Fudprogram 2019, som även bör innehålla en redovisning om avfallet eventuellt ska konditioneras och hur det i så fall ska gå till. Fudprogrammet bör även inkludera utförligare beskrivningar av planerna för mellanlagring av det långlivade avfallet. 6.6 Nedbrytningsprodukter från organiskt material och dess interaktioner med radionuklider</p>
<p>Forskningen om nedbrytning av tillsatsmedel till cement är mycket kortfattat och otillräckligt beskriven.</p>
<p>Förslag till åtgärd:  Det bör senast i Fud-program 2019 finnas en beskrivning av vilka konsekvenser frigörande av nedbrytningsprodukter kan ha på radioaktiva metallers löslighet, komplexbildning och adsorption till ytor, och därmed deras rörlighet i vattensystem.</p>
<h2>Kapitel 7 i  Fud-program 2016: Det använda kärnbränslet</h2>
<p>7.1 Icke-reguljära bränslen</p>
<p>SKB redogör för en existerande metod där skadat bränsle sågas upp och hanteras i en hot-cell. Vidare skriver SKB i sitt program för framtida aktiviteter att: motsvarande behandling ska ske av det skadade obehandlade bränslet på Clab . Det kan tolkas som att SKB i framtiden ska demontera och såga isär skadade bränslestavar i Clab, och att detta ska ske i en hot-cell. Det är i så fall ett stort avsteg från den verksamhet som i dag existerar på Clab.</p>
<p>Förslag till åtgärd:  Ett förtydligande om verksamheten på Clab kan komma att ändras, och vad det i så fall har för konsekvenser för kärnämneskontrollens utformning i anläggningen, bör göras senast i Fud-program 2019. 7.2 Åldring av bränsle</p>
<p>Det är positivt att SKB tydligt identifierar brister som har hanterats, och därmed gör ett försök att knyta innehåll och resultat till tidigare forsknings-, utvecklings- och demonstrationsaktiviteter. SKB beskriver dock inte konkret hur de angivna bristerna har åtgärdats.</p>
<p>SKB beskriver inte omvärldsbevakning och forskningsresultat tillräckligt utförligt och preciserat. Det är också oklart om SKB redan bedriver eller om man planerar att bedriva någon forskning på området själva, eller om det är andra som gör det. Det står att SKB aktivt ska delta i internationella forum, men det redogörs inte för hur det ska gå till.</p>
<p>Förslag till åtgärd:  En tydligare beskrivning av hur samarbeten går till bör redovisas senast i Fud-program 2019. 7.4 Bränsleinformation</p>
<p>Nuläget och det beskrivna forskningsprogrammet är mycket kortfattat och ger utrymme för olika tolkningar. Det föreslagna programmet kan tolkas som att SKB och kärnkraftverken inte har ett arbetssätt som säkerställer fullständig dokumentation av allt kärnbränsle som hanteras. Om så är fallet är det mycket allvarligt.</p>
<p>Förslag till åtgärd:  Forskning och resultat som har betydelse för dokumentationen av kärnbränsle på de i avsnittet nämnda platserna bör beskrivas tydligt senast i Fud-program 2019. Det inkluderar även att identifiera eventuella brister och att ge förslag på hur de ska kunna åtgärdas. 7.6 Kärnämneskontroll</p>
<p>Forskningsprogrammet i detta avsnitt är otydligt beskrivet. Det framgår inte vilka resultat som är uppnådda eller vad det framtida forskningsarbetet gäller. SKB beskriver varken status i dag för utrustning och metodik, eller vad som hänt under den senaste Fud-perioden. Det framgår inte heller vilken typ av uppgifter som återstår för SKB att genomföra.</p>
<p>SKB redogör för kärnämneskontrollens särskilda behov av verifiering och kontroll. SKB påpekar att: Innehållet [av kärnämne i bränslet] kan beräknas antingen utifrån information om bränslets drifthistorik eller utifrån mätningar av gamma- och neutronstrålning i kombination med kalorimetriska mätningar.  Det är stor skillnad mellan att beräkna ett inventarium och att mäta upp det.</p>
<p>Förslag till åtgärd:  Senast i Fud-program 2019 bör det vara förtydligat och motiverat hur man ställer sig till att beräkna, gentemot att via mätningar uppskatta mängden kärnämne. Om SKB förordar beräkning av innehållet, krävs en tydlig förklaring till (1) hur och varför endast beräkningar kan anses tillräckliga, (2) med vilken noggrannhet inventariet kan bestämmas, och (3) hur man ska verifiera beräkningarna och deras precision om inte experimentella mätningar görs. Om SKB däremot avser att göra mätningar, krävs en redogörelse för hur SKB resonerar kring deras genomförande. 7.7 Bränsleupplösning och radionuklidkemi</p>
<p>Beskrivningen av det planerade EU-projektet är så bristfällig att det inte går att utvärdera behovet och nyttan av projektet. Det finns heller ingen redovisning av vad som händer med forskningen om det planerade EU-projektet inte blir finansierat eller om det finns alternativ finansiering.</p>
<p>Förslag till åtgärd:  Det bör finnas en redovisning av detta senast i Fud-program 2019. 8.1.2 Lokal korrosion</p>
<p>I avsnittet beskrivs återtaget av fullskaliga kopparkapslar från Prototypförvaret i Äspölaboratoriet där det största gropdjupet var 7 µm efter 8 års förvar. SKB borde ha analyserat kopparkapslarnas ytor före försökets början så att tydliga slutsatser kan dras efter att experimentet är slutfört. 8.1.3 Kopparkorrosion i rent, syrgasfritt vatten</p>
<p>Forskningen kring kopparkorrosion i rent, syrgasfritt vatten har bedrivits under lång tid i olika forskningsgrupper inom och utanför Sverige, och SKB har bidragit till att höja kunskapsläget i denna fråga. SKB refererar till sin samlade redovisning om kopparkorrosion i rent, syrgasfritt vatten, men det borde i Fud-program 2016 ha framgått att det fortfarande finns olika uppfattningar om hur till exempel vätgasbildningen går till.</p>
<p>Förslag till åtgärd:  Kärnavfallsrådet förutsätter att SKB fortsatt bevakar forskningen och gör en redovisning i Fud-program 2019. Om något genombrott inom fältet sker bör SKB snabbt tillämpa kunskapen på de förhållanden som förväntas råda i SKB:s slutförvarsanläggning för använt kärnbränsle. 8.1.4 Strålningsinducerad korrosion</p>
<p>Beskrivningen att korrosionen av koppar ökar vid gammabestrålning genom bildning av ny form av kopparoxid på kopparytan och upptagning av väte i kopparn är riktig. Det är viktigt att forskningen för att utreda reaktionsmekanismen fortsätter att bedrivas. Forskningsprogrammet om strålningsinducerad korrosion är mycket kortfattat.</p>
<p>Förslag till åtgärd:  Forskningsprogrammet bör beskrivas mer ingående senast i Fud-program 2019. 8.1.5 Spänningskorrosion</p>
<p>Det saknas fortfarande en väldokumenterad mekanism för spänningskorrosion under både reducerande förhållanden  i sulfidhaltig, syrgasfri miljö, och under oxiderande förhållanden  i närvaro av nitrit-, ammonium- eller acetatjoner. I båda fallen är förutsättningen för spänningskorrosion en bildning av en speciell passiv film av koppar(I)sulfid eller koppar(I)oxid vars egenskaper bör analyseras i detalj. Under reducerande förhållanden i sulfidhaltig, syrgasfri miljö kan sulfidkorrosion orsaka väteupptagning i koppar och inverka på initiering av sprickbildning på grund av spänningskorrosion.</p>
<p>Förslag till åtgärd:  Studier bör även fortsättningsvis genomföras när det gäller dessa korrosionsmekanismer för att förbättra möjligheterna att dra slutsatser om förvarets långsiktiga säkerhet. Detta bör redovisas så snart som möjligt, dock senast i Fud-program 2019. 8.2.1 Fosfors inverkan</p>
<p>Kärnavfallsrådet delar uppfattningen att förståelsen kring innehållet och fördelningen av fosfor i kopparn spelar en betydande roll för dess mekaniska egenskaper, och att forskningen på detta område måste fortsätta. Den planerade forskningen är dock inte tillräckligt detaljerat beskriven så att någon som inte redan är insatt kan förstå vilken forskning som ska utföras.</p>
<p>Förslag till åtgärd:  Senast i Fud-program 2019 bör det finnas beskrivningar av vilka beräkningstekniker som ska användas och vad de termodynamiska studierna syftar till, samt av vilka metoder som ska användas för att studera fördelningen av fosfor i koppar.</p>
<p>Att man i detalj känner till kopparhöljets eventuella deformationer vid olika belastningar och belastningsriktningar är en förutsättning för att kunna validera en krypmodell .</p>
<p>Förslag till åtgärd:  Fortsatt forskning om hur spårämnen som t.ex. fosfor kan förändra koppars kemiska och mekaniska egenskaper bör bedrivas. Detta är en förutsättning för att kunna utvärdera kopparkapselns hållfasthet under förvarsförhållanden. Forskningen kring en validerad krypmodell bör redovisas så snart som möjligt, dock senast i Fud-program 2019. 8.3 Konstruktion</p>
<p>Forskning om vätets roll i olika mekanismer av kopparkorrosion och i krypning, och hur vätet påverkar kopparns materialegenskaper är viktig och bör fortsätta bedrivas enligt beskriven plan, liksom studierna när det gäller påverkan av kopparinnehåll i strålningsinducerad försprödning av segjärn.</p>
<p>Förslag till åtgärd:  Det är nödvändigt att beräkningsstudierna kompletteras med verifierande experimentella försök och att detta redovisas senast i Fud-program 2019.</p>
<p>Kärnavfallsrådet vill uppmärksamma SKB på att man bör ta hänsyn till statisk och dynamisk deformationsåldring s.k. blåsprödhet  vilket är en försprödningsmekanism hos segjärn som hittills inte har studerats. Denna form av mekanisk försvagning kan på ett negativt sätt påverka insatsens mekaniska egenskaper.</p>
<p>Förslag till åtgärd:  Det bör göras en litteraturstudie av blåsprödhet så snart som möjligt, dock senast i Fud-program 2019. Det är viktigt för att kunna ta ställning till hur allvarligt detta kan påverka KBS-3kapselns mekaniska egenskaper och därmed säkerheten över tid.</p>
<p>När det gäller kapselns konstruktion saknas en utförlig omvärldsanalys i Fud-program 2016. Det borde ha funnits en beskrivning av den utveckling av kapslar som pågår i Kanada tillsammans med en jämförelse och en utvärdering i förhållande till KBS-3-kapseln.</p>
<p>Förslag till åtgärd:  Forskningen kring kapslar som pågår i Kanada bör redovisas senast i Fud-program 2019. Det bör då även finnas med en mer allmän diskussion om eventuell utveckling av och flexibilitet kring kapseln och KBS-3-konceptet.</p>
<p>Forskningsprogrammet om cementbaserade material är väl beskrivet och motiverat. Modellerade data har delvis verifierats med experimentella studier.</p>
<p>Förslag till åtgärd:  Det behövs ytterligare verifieringar av modellerade resultat som t.ex. i avsnitten 9.1.6 Inverkan av tillsatsmaterial  och 9.1.8 Inre och yttre laster  och dessa bör redovisas senast i Fudprogram 2019.</p>
<h2>Kapitel 10 i Fud-program 2016: Buffert, återfyllning och förslutning</h2>
<p>10.2 Bentonitmaterialets egenskaper i mättat tillstånd</p>
<p>Försenad vattenmättnad av bufferten under mycket lång tid bör behandlas tillsammans med skjuvlaster i berget. Forskningsprogrammen i detta kapitel är kortfattat beskrivna och det framgår inte klart vilka forskningsinsatser som är planerade. Att enbart ange att mätningar ska fortsätta är inte tillräckligt.</p>
<p>Förslag till åtgärd:  De planerade forskningsinsatserna bör förtydligas och redovisas senast i Fud-program 2019. 10.3 Bentonitmaterialets utveckling efter vattenmättnad</p>
<p>Felgränser i mätvärdena (se figur 10-12) bör redovisas för att resultaten ska kunna utvärderas.</p>
<p>Förslag till åtgärd:  Redovisningen av felgränser i mätvärdena bör finnas med senast i Fud-program 2019. 11.1.2 Kritiska strukturer</p>
<p>En samtolkning av geologisk och hydrogeologisk information som inhämtas under driftfasen kommer att ingå i modelleringar för att identifiera och karakterisera kritiska strukturer som har negativ påverkan på ett slutförvar för använt kärnbränsle. En bättre karakterisering av kritiska strukturer kan, enligt SKB, leda till att färre deponeringshål förkastas i onödan.</p>
<p>Det framgår inte i Fud-program 2016 hur observationer och mätningar av kritiska strukturer ska användas för att avspegla deras verkliga rumsliga utbredning i tre dimensioner och hur de modellerade kritiska strukturerna ska verifieras.</p>
<p>Förslag till åtgärder:  Det bör senast i Fud-program 2019 redovisas en strategi för hur oidentifierade men potentiellt kritiska strukturer som kan påverka säkerheten av förvaret ska hanteras. Det bör även redovisas tydligare kriterier kring urvalsmetoder som ska minska att antalet deponeringshål förkastas. 11.3 Modellering av diskreta spricknätverk (DFN)</p>
<p>Berggrunden utgörs av ett heterogent material med sprickor som inte är cirkulära. Det är därför nödvändigt att den geologiska komplexiteten förenklas i modelleringsprogram, vilket gör att DFNmodellerna (modeller av bergets spricknätverk) inte helt avspeglar verkligheten. Förutom att modellerna är förenklingar av verkligheten kan det diskreta spricknätverket påverkas av förändringar i berget på grund av själva slutförvaret, både under drift och efter förslutning. Det är också viktigt att modellerna kan valideras och att det framgår hur detta ska göras.</p>
<p>Förslag till åtgärd:  Det bör redovisas en strategi senast i Fudprogram 2019 för hur resultat från och osäkerheter i olika modelleringar hanteras och hur de kan valideras. 11.7. Påverkan av islast på bergets flödes- och transportegenskaper</p>
<p>Bergets termo-hydro-mekaniska (THM) egenskaper är viktiga för säkerheten och förvaret som sådant kommer att påverka dessa. SKB planerar att utveckla ett flertal modelleringsverktyg som har möjlighet att integrera olika processer såsom flöde, vattengeokemi, transport och mikrobiologi. Det framgår inte tillräckligt tydligt i Fud-program 2016 vilka modeller som ska integreras med eller i de planerade THMmodellerna. Det är också oklart om dessa sedan tillsammans ska integreras med olika klimatscenarier.</p>
<p>Förlag till åtgärd:  Det bör senast i Fud-program 2019 vara förtydligat vilka olika modeller som kommer att vara integrerade och om de ska integreras med klimatscenarier. 11.11 Seismisk påverkan på säkerhet efter förslutning</p>
<p>Seismisk aktivitet sker framför allt utmed befintliga strukturer och påverkar spricknätverket i berggrunden. För att öka förståelsen för hur både större och mindre deformationszoner är relaterade till varandra och till tidigare och pågående seismisk aktivitet bör de kartläggas och undersökas i detalj.</p>
<p>Förslag till åtgärd:  En plan för att kartlägga och undersöka i detalj hur både större och mindre deformationszoner är relaterade till varandra och till tidigare och pågående seismisk aktivitet bör redovisas senast i Fud-program 2019. 11.13 Inducerade rörelser i bergmassan orsakade av termisk, seismisk eller glacial belastning</p>
<p>Det kan finnas sprickor som inte nödvändigtvis är vattenförande under uppförande och drift och de kan dessutom vara mycket diskreta (icke iögonfallande). Även om sådana sprickor inte skär ett deponeringshål kan de vidgas av kryprörelser och kan därmed potentiellt bli transportkanaler för både vatten och frigjorda radionuklider, om skada på kapsel och buffert uppstått.</p>
<p>Förslag till åtgärd:  Det bör senast i Fud-program 2019 fastställas och redovisas diskriminerande kriterier för sprickegenskaper i anslutning till tunnlar och deponeringshål eftersom torra sprickor med tiden kan bli vattenförande.</p>
<h2>3.3 Del III Avveckling av kärntekniska anläggningar</h2>
<p>Fud-program 2016 innehåller allmänna redogörelser för hur avvecklingsarbetet inom Unipers och Vattenfalls koncerner planerats i det korta tidsperspektivet. Det finns ingen planerad forskning för utveckling eller utvärdering av rivningsprocessen beskriven.</p>
<p>SKB skriver i Fud-program 2016 att avveckling och rivning av reaktorer är en juridisk och organisatorisk fråga som kan lösas med planering och logistik. SKB menar att det handlar om att anpassa teknik snarare än att utföra grundforskning.</p>
<p>Förslag till åtgärd:  Fud-program 2019 bör innehålla motiveringar för SKB:s uppfattningar i denna fråga, inte minst med tanke på hur lite erfarenhet som finns i Sverige i dag när det gäller avveckling.</p>
<h2>Kapitel 14 i  Fud-program  2016: Förutsättningar för avveckling  av kärntekniska anläggningar</h2>
<p>14.3 Nationell och internationell samordning</p>
<p>Det är bra att SKB och kärnkraftsföretagen är med i flera internationella grupper inom området avveckling och rivning, men det behövs en mer utförlig omvärldsanalys. Det finns i dag 447 aktiva kärnkraftsreaktorer i världen. Över 150 reaktorer har stängts och omkring 17 av dessa har fullständigt avvecklats. Det finns alltså en del beprövade tekniker och utrustning för att demontera kärntekniska anläggningar.</p>
<p>Förslag till åtgärd:  Det bör senast i Fud-program 2019 finnas en mer utförlig beskrivning av de internationella erfarenheter som finns om avveckling och rivning. Forsknings- och utvecklingsinsatser som kan komma att behövas för att komplettera de erfarenheter som dokumenterats vid tidigare avvecklingar bör även de redovisas.</p>
<h2>3.4 Del IV Övriga frågor Kapitel 20 i  Fud-program 2016: Bevarande av information och kunskap genom generationer</h2>
<p>Det är positivt att SKB deltar i olika projekt med relevanta frågeställningar för informations- och kunskapsbevarande. Projektet Records, Knowledge and Memory across Generations  tar dock slut redan 2018.</p>
<p>SKB gör bedömningen att varken SKB, myndigheterna eller andra delar av samhället kan bestämma definitivt hur man ska göra långt in i framtiden. SKB anser att den enda meningsfulla handlingsplanen är att hålla frågan levande och sprida kunskapen om behovet. SKB skriver också att en förutsättning för att lyckas är ett intresse och engagemang från flera samhällssektorer.</p>
<p>Det finns mycket internationell aktivitet kring frågan i dag och det tvärvetenskapliga forskningsfältet om samhälleligt minne är välutvecklat och bör utgöra en viktig grund för SKB:s forskning om bevarande av information och kunskap i framtiden.</p>
<p>Förslag till åtgärd:  Även om det inte slutgiltigt går att bestämma vilka åtgärder som ska vidtas på mycket lång sikt bör det i Fud-program 2019 finnas en sammanhållen vetenskaplig framställning som visar kunskapsläget och forskningsbehovet.</p>
<h2>Kapitel 21 i Fud-program 2016: Deponering i djupa borrhål</h2>
<p>Fud-program 2016 beskriver kortfattat frågan om deponering i djupa borrhål.</p>
<p>Förslag till åtgärd:  Kärnavfallsrådet förutsätter att SKB fortsatt bevakar forskningen inom området och gör en redovisning i frågan i kommande Fud-program 2019. Om ett genombrott av tekniken sker och metoden utvecklas på ett avgörande sätt, bör SKB utvärdera om det påverkar valet av bästa möjliga teknik.</p>
<h2>4 Inför kommande Fud-program</h2>
<h2>4.1 Områden som bör finnas med i kommande  Fud-program</h2>
