<h1>Sammanfattning</h1>
<h2></h2>
<p>Några allmänna utgångspunkter för uppdraget</p>
<p>Den 24 oktober 1998 trädde personuppgiftslagen (1998:204) i kraft. Samtidigt upphörde datalagen (1973:289) att gälla, med undantag för vid den tidpunkten pågående behandlingar av personuppgifter, för vilka lagen gäller till och med den 30 september 2001. Personuppgiftslagen har sin utgångspunkt i Europaparlamentets och rådets direktiv 95/46/EG av den 24 oktober 1995 om skydd för enskilda personer med avseende på behandling av personuppgifter och om det fria flödet av sådana uppgifter, det s.k. dataskyddsdirektivet.</p>
<p>Vi har i uppdrag att, med utgångspunkt från personuppgiftslagen och dataskyddsdirektivet, granska regleringen och användningen av personregister eller annan behandling av personuppgifter i verksamhet vid de allmänna domstolarna och de allmänna förvaltningsdomstolarna samt hyres- och arrendenämnderna. I vårt uppdrag ingår också att föreslå författningsändringar som behövs för den framtida behandlingen av personuppgifter i dessa verksamheter.</p>
<p>Som ett deluppdrag har vi haft att redovisa våra förslag när det gäller Regeringsrättens och kammarrätternas målregister samt övrig behandling av personuppgifter som påverkas av att datalagen helt upphör att gälla den 30 september 2001. Denna del av uppdraget har genomförts under viss tidspress och våra förslag begränsar sig därför till sådana rättsliga åtgärder som är nödvändiga att genomföra före nämnda datum.</p>
<p>Nödvändiga förändringar</p>
<p>Personuppgiftslagens övergångsbestämmelser har inneburit en respit för lagstiftaren i fråga om anpassningen av dagens registerreglering till personuppgiftslagen och dataskyddsdirektivet. I och med att denna respit upphör den 30 september 2001 uppstår problem inom olika områden om inte lagstiftningen anpassas. Det gäller all behandling av personuppgifter i personregister vid domstolar och nämnder, oavsett om den sker med stöd av författning eller tillstånd från Datainspektionen</p>
<p>eller om behandlingen är oreglerad. Problem uppstår även med behandling av personuppgifter i löpande text, som omfattas av personuppgiftslagens men inte datalagens bestämmelser. Såväl den interna administrationen som den egentliga rättsskipande och rättsvårdande verksamheten berörs vid domstolarna och nämnderna.</p>
<p>En viktig fråga vad gäller domstolarnas och nämndernas behandling av personuppgifter är om det behövs specialreglering eller om det är tillräckligt att personuppgiftslagen är direkt tillämplig på behandlingen. En rimlig utgångspunkt för att lagstiftningen inte skall tyngas med onödig reglering är enligt vår mening att specialreglering bör tillämpas bara om det finns beaktansvärda skäl för det. De situationer då särskild reglering krävs anser vi vara när  en nödvändig behandling inte kan genomföras enligt personuppgiftslagen, när  personuppgiftslagen reglerar ett visst förhållande men det finns anledning att avvika från eller precisera den regleringen, när  personuppgiftslagens bestämmelser kan ge upphov till tolkningsproblem och det finns anledning att ha särskilt tydliga bestämmelser, när  det av integritetsskäl finns anledning att begränsa möjligheterna till behandling av uppgifter samt när  det finns anledning att vara särskilt tydlig och informativ gentemot allmänheten.</p>
<p>Vid bedömningen av om olika former av behandling av personuppgifter bör regleras i särskild författning eller inte, har vi funnit att en avgörande skiljelinje går mellan den rättsskipande och rättsvårdande verksamheten å ena sidan och den interna administrationen å andra sidan.</p>
<p>Administrativ verksamhet</p>
<p>Domstolar och nämnder använder sig ofta av interna administrativa personregister som inte är särskilt känsliga från integritetssynpunkt. För sådana register bör enligt vår uppfattning specialreglering endast förekomma om det är nödvändigt för att viktiga behandlingar skall kunna utföras.</p>
<p>De grundläggande bestämmelserna om när behandling av personuppgifter över huvud taget är tillåten finns i 10 § personuppgiftslagen. Där anges att personuppgifter får behandlas bara om den registrerade har lämnat sitt samtycke till behandlingen eller om behandlingen är nödvändig av vissa angivna skäl. Exempel på sådana skäl är om behandling är nödvändig för att  den personuppgiftsansvarige skall kunna fullgöra en rättslig skyldighet, för att  den personuppgiftsansvarige skall kunna utföra en arbetsuppgift i samband med myndighetsutövning eller för att  ett ändamål som rör ett berättigat intresse hos den personuppgiftsansvarige, som väger tyngre än den registrerades intresse av skydd mot kränkning av den personliga integriteten, skall kunna tillgodoses.</p>
<p>För vissa uppgifter av känslig karaktär är det inte tillräckligt att de krav som uppställs i 10 § personuppgiftslagen är uppfyllda för att automatiserad behandling skall vara tillåten utan samtycke från den registrerade. Ytterligare krav ställs främst när det gäller behandling av känsliga personuppgifter enligt 13 §, bl.a. uppgifter om etniskt ursprung, politiska åsikter och hälsotillstånd. För att sådana uppgifter skall få behandlas utan samtycke i administrativ verksamhet krävs att behandlingen är nödvändig för att den personuppgiftsansvarige skall kunna fullgöra sina skyldigheter eller utöva sina rättigheter inom arbetsrätten.</p>
<p>Enligt vår bedömning är det möjligt för domstolarna och nämnderna att med stöd av de ovan redovisade bestämmelserna i personuppgiftslagen fortsätta föra samtliga i dag förekommande administrativa personregister över såväl anställda som utomstående. Någon kompletterande författningsreglering behövs således inte för att registren skall kunna fortsätta föras efter den 30 september 2001.</p>
<p>Vissa register kan emellertid innehålla känsliga personuppgifter som enligt personuppgiftslagens bestämmelser inte får behandlas utan samtycke från den registrerade. Det gäller främst uppgifter i nämndemannaregister om nominerande parti och, i vissa fall, uppgifter i tolkregister som avslöjar etniskt ursprung. För att sådana uppgifter skall få förekomma är det nödvändigt för domstolarna och nämnderna att inhämta samtycke från de registrerade nämndemännen och tolkarna.</p>
<p>Även när det gäller uppgifter som behandlas automatiserat i löpande text i den administrativa verksamheten, anser vi att det inte behövs någon reglering utöver personuppgiftslagen. Något behov av att i denna form behandla känsliga personuppgifter i vidare utsträckning än vad som är praktiskt möjligt genom inhämtande av samtycke från de registrerade anser vi inte föreligger.</p>
<p>Rättsskipande och rättsvårdande verksamhet</p>
<p>Domstolarnas och nämndernas egentliga verksamhet utgörs av deras rättsskipande och rättsvårdande arbetsuppgifter. I denna verksamhet behandlas personuppgifter automatiserat såväl vid registrering i större datorsystem som vid framställning av dokument med hjälp av ordbehandlingsprogram.</p>
<p>När det gäller verksamhetsstöd i form av större målregister eller datorsystem anser vi av flera skäl att behandlingen av personuppgifter bör specialregleras. Viss nödvändig behandling kommer nämligen inte att vara tillåten endast med stöd av personuppgiftslagen. Även när personuppgiftslagen reglerar ett visst förhållande finns det i vissa fall anledning att avvika från eller precisera den regleringen. För omfattande</p>
<p>personuppgiftssamlingar krävs dessutom att det finns tydliga bestämmelser, såväl för domstolarnas och nämndernas tillämpning som för att allmänheten skall få kännedom om vilken behandling som pågår. För de större datorsystemen finns det också anledning att av integritetsskäl begränsa möjligheterna till behandling av uppgifter i förhållande till vad som skulle kunna vara möjligt enligt personuppgiftslagen.</p>
<p>Även för behandling av personuppgifter i löpande text är det enligt vår uppfattning nödvändigt med särskild reglering för den rättsskipande och rättsvårdande verksamheten. I annat fall skulle mycket av den nödvändiga behandling som utförs vid framställningen av domar och beslut m.m. omöjliggöras.</p>
<p>Vi föreslår därför att behandling av personuppgifter i den rättsskipande och rättsvårdande verksamheten skall författningsregleras.</p>
<p>länsrätter skall upphävas. Förordningarna skall gälla utöver personuppgiftslagen i domstolarnas och nämndernas rättsskipande eller rättsvårdande verksamhet. Det innebär att personuppgiftslagens bestämmelser är tillämpliga i avsaknad av särskild reglering i förordningarna.</p>
<p>En domstol eller nämnd skall vara personuppgiftsansvarig för den behandling som domstolen eller nämnden utför och Domstolsverket för behandling som verket utför. Innebörden är att den som har möjlighet att påverka en viss behandling är ansvarig för den behandlingen. En domstol eller nämnd ansvarar härigenom för att uppgifter som den registrerar är korrekta medan Domstolsverket ansvarar för att gemensamma datorsystem är konstruerade så att uppgifter kan behandlas i enlighet med gällande rätt.</p>
<p>Domstolar och nämnder skall få föra automatiserade register över mål eller ärenden, t.ex. verksamhetsstödjande datorsystem. Ett sådant verksamhetsregister skall tills vidare få innehålla en viss uppgift endast om det i bilagor till förordningarna anges att så får ske. Av integritetsskäl finns vissa begränsningar i möjligheterna att söka i ett register. Förordningarna innehåller också regler om bevarande och gallring av uppgifter.</p>
<p>Nuvarande bestämmelser om särskilda register vid allmänna domstolar och länsrätter för återsökning av vägledande avgöranden m.m. skall tills vidare fortsätta att gälla. Samma möjligheter att föra rättsfallsregister föreslår vi skall införas för Regeringsrätten och kammarrätterna samt för hyres- och arrendenämnderna.</p>
<p>Vid sidan av den behandling som sker i verksamhets- eller rättsfallsregister skall naturligtvis en domstol eller nämnd få behandla personuppgifter i löpande text, dvs. med hjälp av ord- och textbehandling. Känsliga personuppgifter enligt personuppgiftslagen skall dock få behandlas på sådant sätt endast om de har lämnats i ett mål eller ärende eller om de behövs för handläggningen av målet eller ärendet. Uppgifter i löpande text skall enligt huvudregeln gallras senast ett år efter att ett mål eller ärende har avgjorts. Elektroniskt upprättade dokument skall dock få bevaras under längre tid om de avidentifieras så att personer endast kan identifieras genom mål- eller ärendenumret. Detta möjliggör för domstolar och nämnder att bevara avgöranden i fulltext.</p>
<p>Personuppgiftslagens bestämmelser om rättelse, skadestånd och information skall tillämpas på behandling som utförs med stöd av förordningarna. Beslut av den personuppgiftsansvarige om rättelse eller om information till den registrerade efter ansökan skall kunna överklagas.</p>
