<h1>Sammanfattning</h1>
<h2></h2>
<p>Förslagen i detta betänkande gör det möjligt för ISF att behandla personuppgifter i den utsträckning som krävs för att myndigheten ska kunna fullgöra sitt uppdrag på ett ändamålsenligt sätt. Samtidigt måste ett fullgott skydd ges för den personliga integriteten.</p>
<p>Genom förslagen får ISF ett uttryckligt rättsligt stöd för att automatiserat behandla personuppgifter. Förslagen underlättar därmed den prövning som andra myndigheter måste göra innan de bestämmer sig för att överlämna underlag till ISF. Det föreslås vidare att ISF får ges direktåtkomst till socialförsäkringsdatabasen. Hanteringen blir därigenom effektivare samtidigt som ISF ges bättre möjligheter att identifiera förbättringsområden inom socialförsäkringsområdet. Ändamålsenligt utformad kan ISF:s hantering av uppgifter också förenas med kraven på skydd mot oacceptabla integritetsintrång.</p>
<h2>En ny lag om behandling av personuppgifter för ISF</h2>
<p>Vi föreslår en särskild lag för behandlingen av personuppgifter inom ISF:s tillsyns- och granskningsverksamhet. Lagen ger ISF en grund för behandling av de personuppgifter som ISF behöver för sin verksamhet. ISF ska vara personuppgiftsansvarig för den behandling av personuppgifter som myndigheten utför. Vårt lagförslag innehåller de bestämmelser som är av central betydelse för integritetsskyddet medan kompletterande bestämmelser bör kunna meddelas i förordning eller genom myndighetsföreskrifter.</p>
<p>Tillämpningsområde</p>
<p>Lagen föreslås gälla vid behandling av personuppgifter i verksamhet vid ISF som avser systemtillsyn och effektivitetsgranskning. Sådan behandling av personuppgifter som helt eller delvis är automatiserad ska omfattas. Även annan behandling av personuppgifter ska omfattas om uppgifterna ingår i eller är avsedda att ingå i en strukturerad samling av personuppgifter tillgängliga för sökning eller sammanställning enligt särskilda kriterier. I vissa delar föreslås den nya lagen gälla även för uppgifter om avlidna personer.</p>
<p>Behandling av personuppgifter som är tillåten enligt den nya lagen ska få utföras även om den enskilde motsätter sig behandlingen. Har ISF samlat in personuppgifter direkt från den enskilde ska uppgifterna dock få behandlas endast med stöd av den registrerades uttryckliga samtycke. Bestämmelserna i 12 § personuppgiftslagen (1998:204, förkortad PUL) om återkallelse av lämnat samtycke tillämpas på motsvarande sätt vid behandling av personuppgifter enligt denna lag.</p>
<p>Om inte annat följer av den föreslagna lagen eller föreskrifter som har meddelats med stöd av den ska PUL gälla för behandlingen av personuppgifter inom ISF.</p>
<p>ISF ska utse ett eller flera personuppgiftsombud. Detta – liksom entledigande av personuppgiftsombud – ska anmälas till tillsynsmyndigheten.</p>
<p>Ändamål</p>
<p>Vi föreslår att ISF ska få behandla personuppgifter om det behövs för att fullgöra inspektionens uppdrag att vid sin systemtillsyn eller effektivitetsgranskning genomföra undersökningar av rättstillämpning, handläggning och administration inom socialförsäkringsområdet och inom verksamheter med direkt anknytning till socialförsäkringen, samt undersökningar av effekter av förändringar inom socialförsäkringsområdet och av nyttjandet av socialförsäkringen liksom av system som gränsar till socialförsäkringen. ISF ska även få behandla personuppgifter om det behövs för att inspektionen vid sin systemtillsyn och effektivitetsgranskning ska kunna samverka med de tillsynsmyndigheter som berörs av inspektionens tillsyns- eller granskningsverksamhet.</p>
<p>ISF ska vidare få behandla personuppgifter för att fullgöra ett uppgiftslämnande som sker i överensstämmelse med lag eller förordning. I övrigt ska 9 § första stycket d och andra stycket PUL gälla. Det möjliggör utlämnande av personuppgifter till exempelvis Datainspektionen.</p>
<p>PUL:s regler om att behandlingen av personuppgifter inte får avse fler uppgifter än vad som är nödvändigt med hänsyn till ändamålen med behandlingen får anses utgöra ett tillräckligt skydd för den personliga integriteten även hos ISF.</p>
<p>Känsliga personuppgifter</p>
<p>ISF har behov av att behandla känsliga personuppgifter. I några fall behöver ISF också få behandla personuppgifter om lagöverträdelser. Vi föreslår därför att ISF ska få behandla känsliga personuppgifter enligt 13 § PUL och personuppgifter som avses i 21 § samma lag om uppgifterna har lämnats i ett tillsyns- eller granskningsärende eller annars är nödvändiga för handläggningen av ett sådant ärende.</p>
<p>Den särskilda registerlag som vi föreslår för ISF bör gälla framför lagen (2003:460) om etikprövning av forskning som avser människor. Behovet av att reglera behandlingen av känsliga personuppgifter och personuppgifter om lagöverträdelser får tillgodoses inom ramen för den lag vi föreslår. Det bör emellertid inte vara uteslutet för ISF att kunna ansöka om etikprövning i ett visst projekt, t.ex. om detta krävs för att forskningen avses leda till publicering som förutsätter att ett godkännande av en etikprövningsnämnd föreligger, eller om en sådan prövning i övrigt framstår som naturlig med beaktande av de aktuella frågornas art.</p>
<p>Särskilt integritetskänsliga behandlingar</p>
<p>Automatiserad behandling av personuppgifter bör ges en sådan utformning att riskerna för otillbörliga intrång i enskildas personliga integritet minimeras. Det är här lämpligt att bygga in mekanismer i verksamheten – s.k. inbyggd integritet (eng. privacy by design) – som ger ett tekniskt och administrativt skydd vid behandlingen av sådana uppgifter.</p>
<p>Vi föreslår att en integritetsskyddsfunktion ska införas inom ISF, som ska ha i uppgift att skydda enskildas personliga integritet och upprätthålla en lämplig säkerhetsnivå för de personuppgifter som behandlas. Integritetsskyddsfunktionen ska bl.a. förse uppgifter som är direkt hänförliga till enskilda med en beteckning så att uppgifterna, när de används i ISF:s tillsyns- och granskningsverksamhet, inte är direkt hänförliga till enskilda. Vi föreslår samtidigt ett förbud mot att sammanföra uppgifter i tillsyns- och granskningsärenden med andra uppgifter i syfte att ta reda på en enskilds identitet.</p>
<p>Vidare ska en särskild ordning införas inom ISF för beredning av ärenden som är av principiell betydelse eller annars från integritetsskyddssynpunkt av särskilt känslig natur. Genom denna beredningsordning avses säkerställas att väl avvägda beslut fattas beträffande behandlingen av personuppgifter.</p>
<p>Ytterligare om ramarna för behandlingen</p>
<p>ISF avses begränsa behörigheten för elektronisk åtkomst till personuppgifter till vad som behövs för att den enskilde befattningshavaren ska kunna fullgöra sina arbetsuppgifter inom ramen för ISF:s tillsyns- och granskningsverksamhet. ISF ska se till att elektronisk åtkomst till personuppgifter dokumenteras och kan kontrolleras, samt göra systematiska och återkommande kontroller av om någon obehörigen kommer åt sådana uppgifter.</p>
<p>Endast enstaka personuppgifter ska få lämnas ut på medium för automatiserad behandling. I övrigt ska personuppgifter få lämnas ut på medium för automatiserad behandling enbart om regeringen har meddelat föreskrifter om det. Utlämnande genom direktåtkomst ska inte vara tillåten.</p>
<p>Bestämmelserna i 26 § PUL om information efter ansökan ska inte gälla i fråga om personuppgifter som inte direkt kan hänföras till en enskild och personuppgifter ska gallras så snart de inte längre behövs för det ändamål som de behandlas. Undantag ska emellertid föreskrivas för de fall att regeringen eller den myndighet som regeringen bestämmer har meddelat föreskrifter eller i ett enskilt fall beslutat att gallring ska ske senast vid en viss tidpunkt eller att uppgifter får bevaras för historiska, statistiska eller vetenskapliga ändamål.</p>
<p>Bestämmelserna i PUL om rättelse och skadestånd tillämpas på motsvarande sätt vid behandling av personuppgifter enligt den föreslagna lagen eller föreskrifter som meddelats i anslutning till den.</p>
<h2>Direktåtkomst och uppgiftsskyldighet</h2>
<p>Vi föreslår att ISF medges direktåtkomst till socialförsäkringsdatabasen i den utsträckning det behövs för ISF:s systemtillsyn och effektivitetsgranskning. Sammantaget bör de skyddsåtgärder vi föreslår ge en sådan reducering av riskerna för otillbörliga intrång i enskildas personliga integritet att ISF kan ges sådan direktåtkomst. Den kan ge ISF effektiv och säker tillgång till Försäkringskassans och Pensionsmyndighetens uppgiftssamlingar och göra det möjligt för ISF att på ett mer oberoende, enkelt och effektivt sätt förverkliga regeringens och riksdagens krav på stärkt rättsäkerhet och ökad effektivitet inom socialförsäkringen, samtidigt som den personliga integriteten ges ett tillräckligt skydd genom den persondataskyddande teknik och administration som våra förslag innefattar. En väl fungerande tillsyn bör dessutom leda till en ökad rättssäkerhet och en mer välfungerande socialförsäkringsadministration – till gagn både för de enskilda försäkrade och samhället i stort.</p>
<p>Vi föreslår även ändringar i de sekretessbrytande bestämmelserna om uppgiftsskyldighet för Försäkringskassan och Pensionsmyndigheten respektive Skatteverket så att Försäkringskassan och Pensionsmyndigheten ska lämna ISF de uppgifter som inspektionen behöver för sin systemtillsyn och effektivitetsgranskning, medan Skatteverket på begäran av inspektionen ska lämna ut de uppgifter som inspektionen behöver för sin systemtillsyn och effektivitetsgranskning.</p>
<p>Vi föreslår också en uppgiftsskyldighet för Arbetsförmedlingen gentemot ISF enligt vilken Arbetsförmedlingen på begäran ska lämna ISF de uppgifter som inspektionen behöver för sin systemtillsyn och effektivitetsgranskning. Personuppgifter föreslås enligt lagen (2002:546) om behandling av personuppgifter i den arbetsmarknadspolitiska verksamheten få behandlas för ytterligare ett sekundärt ändamål i Arbetsförmedlingens arbetsmarknadspolitiska verksamhet. Behandling ska få ske för tillhandahållande av information som behövs inom Inspektionen för socialförsäkringens tillsyns- och granskningsverksamhet. I förordning bör föreskrifter få meddelas om att uppgifter får lämnas ut till inspektionen på medium för automatiserad behandling.</p>
<h2>Statistiksekretess</h2>
<p>Vi föreslår ändringar i 7 § offentlighets- och sekretessförordningen (2009:641) så att de två punkterna i paragrafen avseende ISF delas upp i tre för att göra bestämmelsen mer lättläst. Vidare byts ordet ”utnyttjandet” ut mot ”nyttjandet”. Slutligen ska även framgå av bestämmelsen att ISF:s undersökningar av system som gränsar till socialförsäkringen omfattas av statistiksekretess.</p>
<p>Vi föreslår även att 16 § lagen (2001:99) om den officiella statistiken kompletteras så att en statistikansvarig myndighet, som lämnar ut uppgifter som inte direkt kan hänföras till en enskild, får förse uppgifterna – i samband med utlämnandet – med en beteckning som hos den statistikansvariga myndigheten kan kopplas till personnummer eller motsvarande för att göra det möjligt att senare komplettera uppgifterna, också när uppgifterna ska behandlas enligt 6 § den föreslagna lagen om behandling av personuppgifter inom verksamheten för Inspektionen för socialförsäkringen. Följaktligen föreslår vi att 17 § lagen om den officiella statistiken kompletteras så att uppgifterna, av den till vilken uppgifterna lämnas, får behandlas enligt 6 § den föreslagna lagen.</p>
<h2>Ikraftträdande</h2>
<p>Lagförslagen föreslås träda i kraft den 1 juli 2015.</p>
