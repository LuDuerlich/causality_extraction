<h1>Lättläst sammanfattning</h1>
<h2></h2>
<p>Det här är en utredning som Skolmyndighetsutredningen har gjort av de statliga myndigheterna inom skolområdet för att skolan i Sverige ska bli bättre.</p>
<p>Utredningen vill att staten ska ha en gemensam syn på olika skolformer och andra verksamheter inom området. Då kan huvudmännen få bättre möjligheter att ge elever och barn en bra utbildning och hjälpa dem att få bra resultat. Huvudmän är de som är ansvariga för t.ex. skolor och förskolor.</p>
<p>Här är de viktigaste förslagen:</p>
<p>• Skolmyndigheten och Institutet för professioner i skolväsendet ska bli nya myndigheter.</p>
<p>• Skolverket, Skolinspektionen och Specialpedagogiska skolmyndigheten ska läggas ner.</p>
<p>• Skolforskningsinstitutet och Skolväsendets överklagandenämnd ska finnas kvar.</p>
<p>• Några kommuner ska bli huvudmän för specialskolorna. I dag är det staten som är huvudman.</p>
<p>• Sametinget ska vara huvudman för sameskolorna. Det betyder att Sameskolstyrelsen läggs ner.</p>
<h2>Skolmyndigheten ska ha en helhetssyn</h2>
<p>Skolmyndigheten ska ha huvudkontor i Stockholmsområdet. Tio regionala kontor ska finnas på olika platser i landet, från Lund i söder till Luleå i norr.</p>
<p>Förslaget är att Skolmyndigheten ska arbeta med</p>
<p>• tillsyn</p>
<p>• stöd till förbättringsåtgärder</p>
<p>• specialpedagogiskt stöd</p>
<p>• styrdokument och prov</p>
<p>• uppföljning och utvärdering</p>
<p>• hantering av statsbidrag</p>
<p>• produktion och anpassning av vissa läromedel</p>
<p>• godkännande och bidrag till enskilda huvudmän.</p>
<p>Här förklaras vad som menas med det som står i punkterna:</p>
<p>• Tillsyn</p>
<p>Det ska finnas två olika sorters kontroller av att bland annat skolor följer de lagar och regler som finns: behovsprövad tillsyn och särskild tillsyn.</p>
<p>Behovsprövad tillsyn ska göras i skolan, förskolan, fritidshemmet och vuxenutbildningen omkring vart femte år.</p>
<p>Särskild tillsyn ska göras när Skolmyndigheten får in anmälningar om något som behöver ses över och när nya fristående skolor ska grundas.</p>
<p>• Stöd till förbättringsåtgärder</p>
<p>Kommunerna och de enskilda huvudmännen har ansvar för skolor, förskolor, fritidshem och vuxenutbildning. Om det är något som behöver bli bättre ska huvudmännen och deras skolor eller andra verksamheter kunna få stöd för att ändra det som behövs. De ska alltid få stöd om Skolmyndigheten hittar något som inte är bra när de gör tillsyn.</p>
<p>Huvudmännen ska sedan få tillräckligt lång tid på sig att hinna arbeta med de ändringar man har gjort innan nästa tillsyn görs.</p>
<p>• Specialpedagogiskt stöd</p>
<p>Specialpedagogiskt stöd är extra hjälp som kan behövas för att elever och barn ska kunna nå målen för sin utbildning. Stöd kan behövas för elever och barn med funktionsnedsättning, men det kan också behövas av andra anledningar.</p>
<p>Sådant stöd ska kunna ges till huvudmän, till olika verksamheter och direkt till personer.</p>
<p>Om Skolmyndigheten arbetar med specialpedagogiskt stöd blir det lättare att hitta stödet för alla som arbetar i exempelvis skolan. Det innebär att eleverna och barnen snabbt ska kunna få den hjälp som behövs.</p>
<p>Det ska finnas ett resurscentrum som har personal med goda kunskaper för att hjälpa elever och barn med ovanliga funktionsnedsättningar.</p>
<p>Skolmyndigheten ska sköta arbetet med styrdokument och prov. Det är arbete med bland annat läroplaner, ämnesplaner och kursplaner för olika skolformer och nationella prov.</p>
<p>Det är viktigt att allmänna råd och stödmaterial som tas fram riktar sig till alla skolformer och att de är lätta att använda.</p>
<p>• Uppföljning och utvärdering</p>
<p>Statistiken, uppföljningen och utvärderingen ska bli bättre.</p>
<p>Man ska bland annat utvärdera 1. om det som myndigheten arbetar med fungerar bra 2. olika aktuella områden för att lyfta fram arbeten och resultat inom dessa områden 3. skolsystemet för att få en bra bild av hur det fungerar.</p>
<p>• Hantering av statsbidrag</p>
<p>Utredningen vill att regeringen ska titta på om det går att minska eller ta bort några statsbidrag så att pengarna i stället kan användas till riktat stöd. En del statsbidrag kommer troligen att finnas kvar.</p>
<p>• Produktion och anpassning av läromedel</p>
<p>För sameskolan och elever med vissa funktionsnedsättningar och på några andra områden finns det inte några läromedel att köpa. Därför vill utredningen att Skolmyndigheten ska samarbeta med experter från varje område för att ta fram och anpassa läromedel.</p>
<p>• Godkännande och bidrag till enskilda huvudmän Skolmyndigheten ska ansvara för att godkänna och ge rätt till bidrag för enskilda huvudmän.</p>
<h2>Skolväsendets överklagandenämnd blir kvar</h2>
<p>Skolväsendets överklagandenämnd ska finnas kvar som den är, men den ska flyttas från Skolinspektionen till Skolmyndigheten.</p>
<p>Fler personer än i dag ska få ta beslut i en del ärenden.</p>
<h2>Institutet för professioner i skolväsendet blir ny myndighet</h2>
<p>Elever och barn ska få utbildning av lärare och förskollärare som har legitimation och är behöriga för att undervisa. Då måste fler tycka att det är ett intressant arbete. Det behövs fler som vill arbeta som lärare, förskollärare, rektor eller förskolechef. Alla behöver ha samma möjligheter att utvecklas i sitt arbete.</p>
<p>Därför vill utredningen att det ska finnas en ny myndighet som heter Institutet för professioner i skolväsendet. Den ska ligga i Stockholmsområdet. Institutet för professioner i skolväsendet ska bland annat ge legitimation till lärare och förskollärare.</p>
<p>Institutet ska se till att rektorer, förskolechefer, lärare och förskollärare kan utbilda sig mer och utveckla sina kunskaper. Institutet ska också ha ansvar för en utbildning för rektorer och förskolechefer.</p>
<p>Lärarlönelyftet, karriärstegsreformen och Lärarlyftet II, som är regeringens satsningar på lärare, ska flyttas till Institutet för professioner i skolväsendet.</p>
<p>Lärarnas ansvarsnämnd ska finnas hos institutet. Ansvarsnämnden kan varna lärare och förskollärare och dra in deras legitimationer.</p>
<h2>Skolforskningsinstitutet blir kvar</h2>
<p>Skolforskningsinstitutet ska sammanställa forskning som har gjorts i skolan eller förskolan och sprida forskningen till bland annat lärare och förskollärare. Lärare och förskollärare ska kunna använda forskningen i sitt arbete.</p>
<p>Skolforskningsinstitutet får också ett nytt uppdrag. Det nya uppdraget är att göra sammanställningar av beprövad erfarenhet.</p>
<p>Skolforskningsinstitutet ska hjälpa till med att ta fram vetenskapliga underlag till Skolmyndigheten och Institutet för professioner i skolväsendet. På det sättet ska den vetenskapliga grunden inom skolan utvecklas.</p>
<p>Utredningen vill att Skolforskningsinstitutets vetenskapliga råd ska vara kvar.</p>
<p>Samtidigt ska Skolforskningsnämnden läggas ner. I stället ska det finnas ett insynsråd som kan ge råd och diskutera olika frågor.</p>
<p>Generaldirektören för Skolforskningsinstitutet ska ta över Skolforskningsnämndens uppgifter. Uppgifterna är att besluta om vilken forskning som ska göras på olika områden och om forskare ska få pengar för att kunna genomföra forskningen.</p>
<h2>Kommunerna ska ansvara för specialskolorna</h2>
<p>I dag är Specialpedagogiska skolmyndigheten huvudman för specialskolorna.</p>
<p>Nu vill utredningen att de sex kommuner där specialskolorna ligger ska ta över ansvaret i stället. Då blir det samma ansvar för grundskola, grundsärskola och specialskola.</p>
<p>På det sättet kan eleverna gå i specialskolan och få det stöd de behöver. Samtidigt blir det enklare att samarbeta med andra skolor. Lärarna och rektorerna kan också få fler arbetskamrater att diskutera undervisningen med.</p>
<p>Lagen säger att specialskolor ska finnas och de kommer att vara kvar precis som nu.</p>
<p>Ett särskilt statsbidrag ska ges till specialskolorna. Statsbidraget ska betalas utöver den avgift som elevernas hemkommuner betalar.</p>
<p>Den nämnd som beslutar om att ta emot elever i specialskolan ska finnas kvar. Nämnden ska placeras i Skolmyndigheten.</p>
<h2>Sametinget får ansvaret för sameskolorna</h2>
<p>Sameskolstyrelsen har länge haft svårt att styra sin verksamhet. Därför föreslår utredningen att Sametinget ska ta över ansvaret och bli huvudman för sameskolorna. På det sättet kan man se till att sameskolornas elever får den undervisning de har rätt till.</p>
<p>Sametinget har också en starkare organisation än Sameskolstyrelsen när det gäller samernas ställning som urfolk och deras rätt till självbestämmande.</p>
<h2>Č oahkkáigeassu</h2>
<p>Oahpaheddjiid ovddasvástáduslávdegoddi evttohuvvo čadnot instituhttii.</p>
