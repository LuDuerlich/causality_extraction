<h1>4</h1>
<h2>Ordförklaring</h2>
<p>ADHD:  Attention Deficit/Hyperactivity Disorder, hyperaktivitetssyndrom med uppmärksamhetsstörning.</p>
<p>Attachment : Känslomässig anknytning såsom mellan spädbarnet och dess huvudvårdare.</p>
<p>CBCL : Child Behavior Check List, formulär avsett att fyllas i av föräldrar till ett barn eller en ungdom, mäter olika beteendeavvikelser.</p>
<p>Cohens d:  Mått för effektstorlek, uttrycks i delar av en standardavvikelse. Ett d-värde på 0.2 motsvarar en liten effekt, 0.5 en måttlig effekt och 0.8 en stor effekt.</p>
<p>Denver skalan : Utvecklingstest för småbarn, där barnets språkliga, motoriska, problemlösande förmåga jämförs med en normgrupp. Resultatet anges som för andra intelligenstest där normalvärdet är 100 +/- 15.</p>
<p>Epidemiologisk studie : Studie av ett tillstånds utbredning och förekomst i en befolkning.</p>
<p>Externaliseringssymtom : Utåtvända symtom, beteendeavvikelser riktade mot omvärlden t.ex. aggressivitet, trots, stölder.</p>
<p>FAS:  Fetalt alkoholsyndrom.</p>
<p>Gastro-intestinal:   Mag-tarm</p>
<p>Goodness of fit : Att ett par individer (t.ex. förälder och barn) passar ihop temperamentmässigt, intelligensmässigt etc.</p>
<p>HVB : ”Hem för Vård eller Boende.” Med hem för vård eller boende avses ett hem inom socialtjänsten som tar emot enskilda för vård eller behandling i förening med ett boende.</p>
<p>Infertil : Ofrivilligt barnlös.</p>
<p>Internaliseringssymtom : Inåtvända symtom, psykiska symtom som upplevs inom individen såsom ångest, depression, psykosomatiska besvär.</p>
<p>IQ : Intelligenskvot, mäts med olika intelligenstest.</p>
<p>Kohort : Grupp av individer med gemensamt kännetecken, t.ex. ålder.</p>
<p>Korrelation : Samband</p>
<p>Metaanaly s: Sammanfattande analys av ett större antal studier.</p>
<p>Odds ratio (OR ): Oddsen för att vara avvikande/sjuk i en exponerad grupp jämfört med motsvarande odds i en icke exponerad grupp, (odds över 1 innebär en ökad risk).</p>
<p>Psykomotorisk:  Samspelet mellan sinnesintryck, tankar, föreställningar och muskelrörelser.</p>
<p>Regression:  Att gå tillbaka i utvecklingen till ett mer omoget beteende.</p>
<p>Review artikel : Artikel som ger en översikt över den forskning som bedrivits tidigare i ämnet.</p>
<p>Standard deviation (SD) : Uttryck för spridning i en fördelning. Högre standardavvikelse anger större spridning.</p>
<p>SES : Socioekonomisk status, beräknas utifrån föräldrarnas utbildningar och yrken. ”Special needs” adoption : Begrepp som finns i USA och England. Barnen/ungdomarna, som adopteras bort, har tagits från de biologiska föräldrarna av myndigheter, som bedömt att dessa är varaktigt oförmögna att ta hand om sina barn. På grund av vanvård, övergrepp, misshandel m.m. har dessa barn behov av särskilt omhändertagande. I Sverige placeras motsvarande barn i långtidsfosterhem.</p>
<p>Variabel : Egenskap som varierar mellan individer, t.ex. ålder. Uttrycks i numeriska värden och analyseras statistiskt.</p>
<p>WISC-R: Wechler Intelligence Scale, Revised, intelligenstest med normering för olika åldrar.</p>
<p>YSR : Youth Self Report, självsvarsformulär som mäter olika beteendeavvikelser. § 12 hem : Institution för ungdomar som vårdas enligt 3 § lagen (1990:52) med särskilda bestämmelser om vård av unga (LVU). Den unge kan vid behov låsas in. Tillhör Statens Institutionsstyrelse (SIS).</p>
<h2>1 Bakgrund</h2>
<p>Vi har eftersträvat att få kännedom om den forskning som finns inom adoptionsområdet. Dels för att med forskningen som grund konstatera vad som faktiskt gjorts i forskningshänseende inom området, dels för att med forskningsresultaten som utgångspunkt föreslå adekvata åtgärder på området, både vad gäller ytterligare forskningsinsatser och då det gäller direkta insatser till adopterade, adoptivfamiljer och professionella.</p>
<p>Sverige delar sina erfarenheter av internationellt adopterade med många andra västländer. Även om betydande skillnader finns mellan olika samhällen, är det troligt att mycket av den kunskap och erfarenhet som vunnits i t.ex. andra skandinaviska länder, Holland och USA är relevant även i Sverige.</p>
<p>Vi har givit Marianne Cederblad, professor emeritus i barn- och ungdomspsykiatri, Lunds universitet, i uppdrag att göra en sammanställning av viktigare nationell och internationell forskning på området. För att åstadkomma en bred tolkning av forskningsresultaten har vi dessutom låtit några svenska forskare göra en analys av de resultat som presenteras i sammanställningen. De som gjort analyserna är Marianne Cederblad, Anders Hjern, docent och barnläkare, Karolinska Institutet, Stockholm, Frank Lindblad, docent, barn- och ungdomspsykiater, Institutet för Psykosocial Medicin (IPM), Stockholm, Bo Vinnerljung, docent och socionom, Epidemiologiskt centrum och Centrum för utvärdering av socialt arbete, Socialstyrelsen, Stockholm, och Malin Irhammar, filosofie doktor i psykologi, Högskolan i Kristianstad.</p>
<h2>2 Sammanställning av forskning avseende adoptivbarn och deras liv efter adoptionen av professor</h2>
<p>emeritus i barn- och ungdomspsykiatri Marianne Cederblad, Lunds universitet</p>
<h2>2.1 Sammanfattning</h2>
<p>Litteraturöversikten visar ganska samstämmigt att adopterade är 2– 3 gånger överrepresenterade i kliniska material inom barn- och ungdomspsykiatri, psykiatri samt i social dygnsvård. Detta gäller såväl internationellt som i Sverige. De visar framför allt s.k. externaliseringssymtom under barn- och ungdomen dvs. aggressivitet, trots, hyperaktivitet och asociala beteenden. Detta gäller särskilt pojkarna. Depressiva symtom, självmordstankar och självmordshandlingar förekommer också oftare, särskilt bland flickorna. Hos vuxna adopterade är självmord, självmordshandlingar, psykisk sjukdom, missbruk och kriminalitet vanligare än hos den övriga befolkningen.</p>
<p>Epidemiologiska studier av barn och ungdom har inte givit en lika entydig bild. Vissa studier har visat högre frekvenser av samma typer av psykisk ohälsa, som de kliniska studierna, i adoptivgruppen jämfört med grupper av totalpopulationen i samma åldrar. Trenden är att yngre barn visar färre avvikelser än tonåringarna. Flera författare har påpekat att adoptivgrupperna visat större spridning än jämförelsegrupperna. Man har funnit att majoriteten av adoptivbarnen förefaller att utvecklas väl med god psykisk hälsa och god självkänsla. De är emellertid också starkt överrepresenterade i den mest psykiskt belastade gruppen. Huvudskälet till dessa fynd är sannolikt att adoptivbarnen har upplevt mycket olika belastande händelser före adoptionen. Flera studier har visat att misshandel, undernäring, vanvård, känslomässig och intellektuell deprivation före adoptionen påverkar barnens anpassning fortfarande efter flera år i adoptivfamiljen, även om barnens återhämtning av både kroppslig, emotionell och kognitiv försening är imponerande. Man har visat att förekomst av sådana negativa upplevelser snarare än ankomståldern i sig har starkt samband med utfallet av adoptionen. Dock ökar risken för att barnen skall ha utsatts för negativa upplevelser ju äldre de är vid adoptionen. Då det gäller internationella adoptioner är en svårighet att man ofta inte vet någonting om barnets förhistoria.</p>
<p>Flera studier har visat att den kroppsliga hälsan, som kunde vara dålig vid ankomsten, snabbt förbättras och normaliseras. Dock kan det uppstå problem med tidig pubertet, särskilt hos flickor. Det kan i sin tur påverka den slutliga kroppslängden. Tidig undernäring kan även öka risken för fetma i vuxenåldern. Här kunde också genetiska förhållanden spela roll. Den tidiga puberteten hos vissa flickor kan medföra att de tidigare testar vuxenmönster för sex och alkohol/droger.</p>
<p>Skandinaviska studier har visat att adopterade klarar sin skolgång som genomsnittet i respektive land. Dock var spridningen även här stor i gruppen. Fler adopterade har behövt specialundervisning visar studier i flera olika länder. De skolproblem som fanns berodde på språksvårigheter, då det gällde mer abstrakta begrepp och syntax, det s.k. ”skolspråket”. Hyperaktivitet och koncentrationssvårigheter var också vanligare i gruppen adopterade och försvårade skolarbetet. De adopterade har ofta fått nöja sig med att klara en skolutbildning som var 1,5–2 år kortare än biologiska, icke-adopterade syskons och adoptivföräldrarnas utbildning, vilket beror på att de senare som grupp oftast är mer välutbildade än genomsnittsföräldrar.</p>
<p>Forskningen om identitet har tidigare gällt den adopterades förhållningssätt till sin biologiska familj. Den unge kan uppleva svårigheter att integrera sina föreställningar om denna och sina upplevelser av adoptivfamiljen under uppväxten. För de adopterade vars ursprung är i andra ras- och etniska grupper än adoptivföräldrarnas tillkommer svårigheter att identifiera sig mer eller mindre med två raser och/eller två kulturer. Man har funnit att identifikationsprocessen ser mycket olika ut i olika åldrar. Föräldrarna kan underlätta denna genom att själva vara engagerade i och förmedla kunskap om den andra rasen/kulturen. Barn före tonåren är ofta ointresserade av detta och vill vara så lika sina kamrater och vänner som möjligt oavsett ras/etnisk grupp. I tonåren kommer det egna intresset successivt och individen tar ett eget ansvar för att ta ställning till sin bakgrund. Processen ser dock olika ut för olika individer, bara ungefär hälften engagerar sig i ett aktivt intresse för sin biologiska och etniska bakgrund. Det tycks inte finnas någon tydlig koppling mellan ras/etnisk identitet hos transrasealt/transetniskt adopterade och deras psykiska hälsa och självkänsla.</p>
<h2>2.2 Inledning</h2>
<p>Adoption har förekommit i flera tusen år. Hammurabis lag i Babylon innehåller en adoptionslag. Kejsaren Sargon den förste av Babylon var adopterad liksom Moses och fem av romarrikets kejsare t.ex. Marcus Aurelius. Den vanligaste formen av adoption har naturligtvis varit inom en etnisk grupp, ”osynliga” adoptioner dvs. adoptivbarnet har inte avvikit från sina adoptivföräldrars utseende på så sätt att man automatiskt kunnat förstå att barnet var adopterat. I många länder är adoption en hemlighetsfull affär, som inte avslöjas för utomstående. Det har ibland medfört att personer vuxit upp ovetande om att de varit adopterade, vilket ibland dramatiskt avslöjats av närstående eller kanske först i samband med adoptivföräldrarnas död. Numera förekommer det i allt större utsträckning i USA och England att man har helt öppna adoptioner, där biologisk och adoptivförälder kan mötas både före adoptionen och senare under barnets uppväxt, då även barnet kan få träffa den eller de biologiska föräldrarna. I Sverige har den adopterade länge haft möjlighet att få reda på identiteten hos de biologiska föräldrarna. Socialförvaltningarna har även hjälpt till att spåra biologiska föräldrar och förmedlat kontakt mellan denne/dem och den vuxne adopterade eller skaffat information om denne, då någondera parten ej önskat personlig kontakt.</p>
<p>Fenomenet att adoptera barn från andra länder började framför allt efter andra världskriget, då tusentals föräldralösa barn fanns i Europa. Cirka 6 000 av dem adopterades till USA. I samband med Koreakriget adopterades cirka 15 000 barn till USA. Många av dessa var barn till amerikanska soldater och accepterades ej i det koreanska samhället. Under sextiotalet ändrades gradvis motivationen för att adoptera internationellt från det humanitära att ta hand om ett övergivet barn för att ge det ett hem till att skapa en familj för ofrivilligt infertila par ( Altstein & Simon, 1991, Hersov, 1990 ). I Sverige och i andra västländer sjönk tillgången på inhemska adoptivbarn snabbt på grund av mer effektiva och tillgängliga preventivmetoder, liberalare abortlagstiftning och bättre socioekonomiska förhållanden i samhället, som gjorde det möjligt för ensamstående mödrar att behålla sina barn i stället för att adoptera bort dem.</p>
<p>Man har uppskattat att det totala antalet internationellt adopterade barn under 1980-talet var 170 000–180 000. Beräkningar från tillgänglig statistik från de sju största mottagarländerna talar för att antalet ökar kontinuerligt. 1993 beräknades 16 000 barn ha kommit till dessa länder, 1997 ungefär 23 000 barn ( Selman, 2000 ). Man anser att cirka 32 000 barn totalt flyttas från ett land till ett annat för adoption per år för närvarande. De flesta barnen kommer från fattiga till rika länder och från fattiga till mycket välbärgade familjer. På 1980-talet kom de flesta barnen från Korea, Colombia och Indien. 1990–1991 kom ett stort antal barn från Rumänien. Sedan 1995 kommer de flesta barnen från Kina, Ryssland, Vietnam, Korea och Colombia. USA tar emot flest barn följt av Frankrike, Italien, Tyskland och Kanada, samtliga mer än 1 500 barn per år. Om man räknar ut antalet barn som adopterats internationellt i relation till antalet födda barn i landet samma år låg Norge, Sverige, Danmark och Schweiz högst 1998. Omkring 1980 hade Sverige den högsta adoptionsandelen, med 17,4 adopterade per 1000 födda barn. Sedan dess har antalet sjunkit till 10,8 år 1998. För närvarande kommer det cirka tusen barn per år för adoption till Sverige. Förutom Sverige har Nederländerna minskat sina adoptionstal under de senaste åren. Totalt har omkring 43 000 barn adopterats internationellt i Sverige.</p>
<p>Sedan 1993 finns en internationell konvention som reglerar internationell adoption, 1993 års Haagkonvention om skydd av barn och samarbete vid internationella adoptioner. Den har ratificerats av 41 länder (februari 2000), dock ej av USA, som mottar flest adoptivbarn i världen! För närvarande pågår en intensiv debatt om etiken vid internationell adoption. Det har utvecklats en omfattande barnhandel, där privata adoptionsförmedlare tar stora summor för att förmedla attraktiva adoptivbarn, helst så små, blonda och ljushyllta som möjligt ( Triselotis, 1999, Selman, 2000 )</p>
<h2>2.2.1 Psykisk hälsa</h2>
<h2>3.3.1Inledning</h2>
<h2>3.3.1 Inledning</h2>
<p>Frågor om på vilken grund man kan dra slutsatser om stöd- och behandlingsinsatser utifrån befintlig forskning, vilka brister denna forskning har samt identifiering av områden där forskning idag saknas, diskuteras nedan i anslutning till de områden som huvudsakligen fokuserats inom adoptionsforskning.</p>
<p>Vad är det som gör att vi människor utvecklas till dem vi är och vad påverkar vår förmåga att handskas med livets olika skeenden? Inom modern utvecklingspsykologi pekar man idag på betydelsen av samspelet mellan mer konstitutionella, individuella faktorer och miljöfaktorer, främst med tanke på det samspel som sker mellan individen och betydelsefulla andra. Utan tvekan har erfarenheter under barn- och ungdomstid avgörande betydelse för individens förmåga att som vuxna hantera sitt liv, men även det som sker under livets resa har betydelse.</p>
<h2>3.3.2 Psykisk hälsa och social anpassning</h2>
<p>För att förstå varför det går bra för vissa adopterade, men blir problem för andra, behöver man kunskap om de erfarenheter adopterade gör, såväl före som efter adoptionen, utifrån sina förutsättningar. Man behöver också studera individers utveckling över tid. Detta låter sig emellertid inte så enkelt göras, dels därför att det inte alltid finns kunskap att tillgå om barnets tid före adoption, dels på grund av att det kräver tämligen omfattande forskningsresurser.</p>
<p>Merparten av den adoptionsforskning som bedrivits har fokuserat adopterades psykiska hälsa och sociala anpassning under uppväxten. Den slutsats man kan dra av den sammantagna forskningen är att utlandsfödda adopterade löper högre risk att utveckla en sämre anpassning förutsatt att de varit äldre vid adoptionen och upplevt umbäranden före adoptionen. Den typ av forskning som genomförts ger inte direkta svar på vilka stöd- och behandlingsinsatser som bör utvecklas, men visar på vikten av att man uppmärksammar de barn som adopteras vid högre ålder och deras familjer. Med utgångspunkt från utvecklingspsykologisk kunskap kan man tänka sig att det skulle vara av värde att särskilt stötta anknytningsprocessen i adoptivfamiljen.</p>
<p>Man behöver dessutom bättre förstå varför vissa barn, trots dessa riskfaktorer, inte utvecklar psykisk ohälsa eller brister i sin sociala anpassning. Det vill säga, identifiera vilka salutogena faktorer som gör att barnen klarar sig bra, trots allt. Det kan handla om att studera såväl konstitutionella faktorer hos barnet, som samspelsprocesser och känslomässiga anknytningsmönster i adoptivfamiljen.</p>
<h2>3.3.3 Somatisk hälsa</h2>
<p>Det finns förhållandevis få studier om internationellt adopterades somatiska hälsa. De undersökningar som gjorts visar att initiala problem snabbt förbättras. Tidig pubertet med kortare längdutveckling som konsekvens har uppmärksammats i en studie. Här saknas emellertid kunskap om den tidiga pubertetens psykologiska konsekvenser över tid.</p>
<h2>3.3.4 Språket, skolan och arbetsmarknaden</h2>
<p>I skolan ställs barnets intellektuella och sociala förmåga på prov och det är nu utlandsfödda adopterades språkproblem oftast identifieras. Inom detta forskningsområde har man främst fokuserat språk, behov av specialundervisning samt uppnådd utbildningsnivå. Resultaten är inte av lika stort värde i de fall man enbart belyser barnets språkliga förmåga utan att göra kopplingar till kognitiv och social utveckling.</p>
<p>Inom detta område saknas forskning som analyserar orsaker till adopterades olika förmåga att ta sig ut på arbetsmarknaden.</p>
<h2>3.3.5 Identitet</h2>
<p>Identitetsutvecklingen blir mer komplex när olika dimensioner av annorlundaskap såsom utseende, etniskt och kulturellt ursprung eller handikapp finns med i en individs liv. För adopterade handlar det också om att i sin identitet integrera delar av sin historia som ligger före adoptionen, en historia som kan handla om olika former av utsatthet.</p>
<p>Ofta har man inom forskningen studerat den adopterades förhållningssätt till sitt ursprung och relaterat detta till psykisk hälsa och självkänsla, men också till faktorer som underlättar för individen att utforska sitt ursprung. Den slutsats man kan dra av forskningen är att adopterades intresse för sitt ursprung antingen tycks vara uttryck för en nyfikenhet i avsaknad av information, utgörande en del i en normal identitetsutveckling, eller uttryck för otillfredsställande livssituationen, något som kan bottna i upplevelser av bristande tillhörighet till adoptivfamiljen eller det samhälle man lever i. Resultaten pekar på mångfalden i upplevelsen av att vara adopterad. Sällan lyfts vikten av att som individ få bli bekräftad, som den man upplever sig vara.</p>
<p>Det ligger en stor fara i att dra enkla generaliserande slutsatser om vilka insatser som bäst gagnar adopterade. En svårighet när det gäller att tolka resultaten inom identitetsforskning ligger många gånger i otydliga teoretiska ansatser, men också i mångfalden av disciplinära utgångspunkter (psykologi, sociologi, antropologi, etnologi), utan försök till tvärdisciplinära ansatser. Vidare skiljer man inte alltid på synliga och osynliga adoptioner i de slutsatser som dras.</p>
<p>Ett område där det idag saknas forskning är betydelsen känslomässig anknytning (attachment) i relation till identitetsutveckling. Ett annat område där det också saknas forskning är hur adopterade som föräldrar använder sig av sin unika bakgrund i fostran av sina egna barn.</p>
<h2>3.3.6 Sammanfattning</h2>
<p>Vi vet förhållandevis mycket om hur det går för utlandsfödda adopterade och vad som kan tänkas orsaka problem, men vi vet tämligen lite om vilka resurser som gör att adopterade klarar sig bra trots olika riskfaktorer. Det finns förvånansvärt lite undersökningar om tidiga samspelprocesserna mellan barn och adoptivföräldrar. Vi vet inte heller hur svaren på många av de frågor som ställts ser ut i ett livsloppsperspektiv och generationsperspektiv. Longitudinella studier skulle kunna bidraga till att identifiera mer kritiska livsfaser i adopterades och adoptivfamiljers liv. Det saknas också undersökningar som i sin design beaktar medierande eller modererande faktorer. Slutligen saknas forskning som belyser effekter av pågående stöd- och behandlingsinsatser gällande adopterade/adoptivfamiljer.</p>
<p>Kunskap som ligger till grund för vissa stöd- och behandlingsinsatser finns idag inom den traditionella psykologin och psykiatrin, men är inte alltid identifierad och tydliggjord i förhållande till ett professionellt arbete med adopterade och deras specifika livssituation. Madeleine Kats har i sin bok ”Adoptivbarn växer upp” visat hur ett teoretiskt och professionellt kunnande, parat med stor erfarenhet av adoptionsfrågor, resulterat i tillämpbar kunskap inom området. Det finns också mycket kunskap i den forskning som redan gjorts, men det föreligger uppenbara problem med att systematisera och kommunicera resultaten så att de blir användbara i olika stöd- och behandlingsinsatser.</p>
