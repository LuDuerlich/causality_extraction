<h1>Sammanfattning</h1>
<h2></h2>
<p>Utredningen avser att klarlägga det statliga åtagandet på formgivnings- och designområdet. I detta första delbetänkande har uppdraget varit att: – Överväga och lämna förslag till hur musei- och utställningsverksamheten på formgivnings- och designområdet kan och bör utvecklas med hänsyn till behovet av att skapa en slagkraftig mötesplats för samtida formgivning och design. I bedömningen skall såväl de statliga som  icke-statliga verksamheterna på området ingå. – Lämna förslag till särskilda satsningar inom formgivnings- och designområdet i samband med Arkitekturåret 2001 bland annat med utgångspunkt från en belysning av EU:s insatser på området.</p>
<p>Den av människor skapade miljö som omger oss och som vi lever och verkar i är i stor utsträckning resultat av design och formgivning, mer eller mindre genomtänkt. Att våra föremål är både användbara och vackra är en fråga om grundläggande välfärd. Därför behöver såväl funktionella som tekniska, ekologiska, estetiska, sociala och ekonomiska perspektiv beaktas. Hur väl denna avvägning genomförs och vad resultatet blir är en spegling av våra värderingar; föremålen är tydliga symboler för vår kultur och därmed för vår identitet.</p>
<p>Om vi går från ett brukarperspektiv till ett producentperspektiv kan vi se att produkternas utformning och användarvänlighet är utslagsgivande i konkurrensen om konsumenternas gunst. De immateriella värdena i industriprodukter ökar stadigt i förhållande till de materiella.</p>
<h2>Bakgrund till uppdraget</h2>
<p>1996 bildades en interdepartemental arbetsgrupp för arkitektur, formgivning och design. Gruppen bestod av representanter från åtta departement. I gruppens promemoria såväl som i den proposition regeringen presenterade 1998 behandlas genomgående arkitekturfrågorna med större djup än de frågor som rör formgivning och design. De konkreta förslagen hanterar också främst arkitekturfrågor.</p>
<h2>Översikt över designområdet ur ett musei- och utställningsperspektiv</h2>
<p>I avsnittet ”Begrepp inom form- och designområdet” förklaras innebörden av ett antal begrepp, som konsthantverk, formgivning och design samt deras utveckling över tiden. I avsnittet ”Musei- och utställningsinstitutioner inom designområdet” redogörs för olika typer av designrelaterade institutioner och deras framväxt. Därefter presenteras svenska museer och andra utställningsaktörer som arbetar med design. Dessutom beskrivs ett antal andra museer som inte idag har någon designinriktning men som likväl har samlingar som är intressanta att studera ur ett designperspektiv. Detta redovisas under rubriken ”Museer och andra utställningsinstitutioner i Sverige”.</p>
<p>I kapitlet ”Statens stöd till berörda museer” redovisas en genomgång av statens stöd till de museer som bedriver verksamhet inom eller med anknytning till designområdet. Genomgången visar att design inte särskiljs på ett sådant sätt att det går att skapa en tydlig samlad bild av det statliga stödet inom detta område.</p>
<p>Avsnittet ”Museernas förutsättningar att hantera designområdet” beskriver vad som skulle behövas för att integrera och presentera design vid svenska museer. Här åsyftas både museer som i dag har en tydlig designinriktning och de museer som saknar ett uttalat designansvar. De faktorer som tas upp är tydligare roller, ökad samordning, stärkt tillgänglighet, enhetligare dokumentation, ökat kompetensutbyte, insatser för kunskapsutveckling samt utbildning inom design och formgivning. Vidare har utredningen i enkätsvar och vid kontakter med organisationer funnit ett starkt stöd för åsikten att det behövs en arena specifikt inriktad mot design och formområdet – en mötesplats som genom utställningar och debatt bidrar till att medvetandet och kunskapen om design höjs. Bakgrunden till detta konstaterande beskrivs under rubriken ”Bakgrund till förslaget om en mötesplats för form och design”. Där konstateras att en mötesplats där designområdet kan belysas ur många olika aspekter självklart skulle gagna och stimulera designutvecklingen. På en sådan arena skulle även bland annat företag och industrier kunna möta en publik, inspireras och få kontakter.</p>
<h2>Förslag till mötesplats för form och design</h2>
<p>Utredningen utmynnar i förslaget att skapa en ny institution som genom utställningar och kunskapsuppb yggnad skall främja form- och designområdet. Detta skall ske i samverkan med andra institutioner, som museer och arkiv, universitet och högskolor, näringsliv samt designfrämjande organisationer. Utställningarna skall utformas så att de kan visas på institutioner i hela landet. Verksamheten skall inte ha några egna föremålssamlingar; föremålen till utställningarna lånas från museer, företag, andra organisationer och privatpersoner. Däremot skall den ha ett bildarkiv och ett bibliotek inom design. Verksamheten skall själv bedriva och stimulera andra till forskning och dokumentation inom designområdet, inför utställningar och som underlag för läromedel. Institutionen föreslås förläggas till Stockholm och få verksamhetsformen myndighet.</p>
<p>Myndigheten skall ledas av en styrelse med fullt ansvar. För att bistå myndighetschefen i samverkansfrågor föreslås ett sakkunnigt råd med representanter från museer och andra institutioner.</p>
<p>Verksamhetens budget beräknas uppgå till 18 m iljoner kronor per år. Myndighetens egna intäkter uppskattas till 3 miljoner. Av finansieringsbehovet på 15 miljoner skall staten svara för hälften.</p>
<p>Verksamheten är av vitalt intresse för näringslivet, liksom den är av värde för lokaliseringsorten. Av det skälet föreslås att näringslivet samt kommun och landsting svarar för det resterande finansieringsbehovet.</p>
<p>Myndigheten skall starta sin verksamhet år 2001.</p>
<p>För att i hela landet öka tillgängligheten till de utställningar som skapas på mötesplatsen presenteras ett förslag på ett särskilt utställningsbidrag för att stödja institutioners inlåning av utställningarna. Det totala anslaget skall uppgå till 5 m iljoner kronor och administreras av Statens kulturråd. Statens kulturråd föreslås vidare få i uppgift att t illsammans med museerna utvärdera museernas utlåningsrutiner för att förbättra effektivitet, överskådlighet och samordning.</p>
<h2>Förslag till insatser i samband med Arkitekturåret 2001</h2>
<p>En nationell tävling om Sveriges vackraste interiör föreslås som en särskild satsning inom form- och designområdet under Arkitekturåret år 2001. Syftet med tävlingen är att verka för högre kvalitet i interiörer som är arbetsmiljöer eller sådana där allmänheten har tillträde som kunder, klienter eller besökare. Tävlingen skall uppmärksamma goda förebilder och vara en utmaning till statliga institutioner, samt till kommuner och privata företag. Bedömningskriterierna utgår från ändamålsenlighet och estetiska kvaliteter. Utredningen förordar att tävlingen arrangeras av Arkitekturmuseet och återkomma vartannat år efter år 2001.</p>
