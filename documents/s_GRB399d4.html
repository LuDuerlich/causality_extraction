<h1>Sammanfattning av uppdraget</h1>
<h2></h2>
<p>En kommitté tillkallas med uppgift att göra en översyn av bestämmelserna om allmänna handlingars offentlighet i syfte att vidga möjligheterna för offentlighetsprincipens tillämpning i ITsamhället.</p>
<p>Kommittén skall undersöka om det i något fall finns ett behov av att öka möjligheterna att inte tillhandahålla en allmän handling som omfattas av upphovsrätt eller någon annan rättighet enligt upphovsrättslagen.</p>
<p>Kommittén skall kartlägga de faktorer som har varit avgörande för i vilken utsträckning insyn råder i kommunala respektive statliga företag, överväga om det är lämpligt med en enhetlig syn på offentlighetsprincipens tillämplighet när det gäller sådana företag samt ange vilka kriterier som bör gälla för insyn i dessa och i andra organ som avses i 1 kap. 8 § sekretesslagen.</p>
<p>Kommittén skall göra en allmän översyn av sekretesslagen. I denna ingår att undersöka i vilken utsträckning lagen kan förbättras, t.ex. genom att onödiga bestämmelser upphävs och att lagen görs mer överskådlig, med bibehållen balans mellan intresset av offentlighet och insyn å ena sidan och integritets- och andra sekretesskyddsintressen å den andra.</p>
<h2>Kommittén skall vidare</h2>
<p>- särskilt uppmärksamma några frågor som rör sekretess och myndigheternas möjligheter att samverka, - göra en översyn av de tystnadsplikter som bryter meddelarfriheten, - försöka hitta en ändamålsenlig och öppenhetsvänlig lösning för att genomföra Sveriges åtaganden när det gäller offentlighet och sekretess på området för internationellt informationsutbyte, - göra en uppföljning av utvecklingen i frågor om utrikessekretess mot bakgrund av bl.a. Sveriges inträde i EU och en utvärdering av tillämpningen av bestämmelsen om utrikessekretess.</p>
<h2>Bakgrund</h2>
<p>Offentlighetsprincipen och IT</p>
<p>Till främjande av ett fritt meningsutbyte och en allsidig upplysning skall, enligt 2 kap. 1 § tryckfrihetsförordningen (TF), varje medborgare ha rätt att ta del av allmänna handlingar. Denna rätt får begränsas endast om det är påkallat med hänsyn till vissa i TF särskilt angivna intressen, t.ex. rikets säkerhet, intresset att förebygga eller beivra brott och skyddet för enskildas personliga eller ekonomiska förhållanden. Begränsningar i rätten att ta del av allmänna handlingar skall anges noga i en särskild lag (sekretesslagen) eller i annan lag som den lagen hänvisar till. Sekretesslagen innehåller också bestämmelser om bl.a. registrering och hemligstämpling av allmänna handlingar (15 kap.).</p>
<p>Rätten att ta del av allmänna handlingar utgör också en av grunderna för det offentliga arkivväsendet. Arkivlagen (1990:782) innehåller grundläggande föreskrifter om arkiv hos såväl statliga som kommunala myndigheter. I lagen finns bestämmelser om vad som ingår i en myndighets arkiv samt om vård och gallring av arkiv.</p>
<p>Rätten att ta del av material från myndigheterna har från början gällt "handlingar". Med detta begrepp har ursprungligen avsetts pappersdokument. Genom 1949 års TF klargjordes att det också omfattade kartor, ritningar och bilder. År 1974 infördes nya bestämmelser i TF som slog fast att i princip samma regler som gällde för handlingar av traditionell typ skulle tillämpas på tekniska upptagningar, inklusive ADB-upptagningar. Med upptagning för ADB skulle avses en uppgift som är fixerad på någon form av datamedium och som antingen finns i eller kan matas in i en datamaskin. I begreppet upptagning för ADB skulle ligga också att informationen var läsbar endast med ADB-teknik (prop. 1973:33). Den 1 januari 1978 fick TF:s regler om allmänna handlingars offentlighet en helt ny lydelse. I sak innebar den nya lydelsen dock inte någon större förändring.</p>
<p>I juni 1995 tillkallade regeringen en parlamentariskt sammansatt kommitté, Datalagskommittén (Ju 1995:08) med uppgift att analysera på vilket sätt EG:s s.k. dataskyddsdirektiv om skydd för personuppgifter skall införlivas i svensk lagstiftning samt att lägga fram förslag till en ny lag på området (dir. 1995:91).</p>
<p>Kommittén fick också i uppdrag att föreslå de ändringar i TF:s bestämmelser om allmänna handlingars offentlighet som är motiverade för att grundlagsregleringen skall vara anpassad till den nya tekniken och terminologin på området. I detta uppdrag ingick att med hänsyn till utvecklingen på IT-området göra en översyn av reglerna i TF om allmänna handlingars offentlighet. Syftet var att kommittén skulle överväga hur offentlighetsprincipen skall kunna tillämpas under nya tekniska förutsättningar och att lagstiftningen skulle göras så oberoende som möjligt av tekniska begrepp och termer. En utgångspunkt var att allmänhetens tillgång till information skall vara oberoende av vilket sätt myndigheterna valt för att registrera informationen. Kommittén skulle särskilt överväga om begreppet handling i TF är ändamålsenligt eller om det bör ersättas. Kommittén skulle också, mot bakgrund av utvecklingen mot globala nätverk, analysera innebörden av den s.k. biblioteksregeln i 2 kap. 11 § andra stycket TF.</p>
<p>Datalagskommittén avlämnade i april 1997 betänkandet Integritet Offentlighet Informationsteknik (SOU 1997:39). I betänkandet föreslogs i den del som rör reglerna om allmänna handlingars offentlighet en rad ändringar i bl.a. TF och sekretesslagen. För det första föreslogs en ny begreppsapparat som innebär att det centrala begreppet i offentlighetslagstiftningen skall vara "allmän uppgift" i stället för "allmän handling". Begreppet handling skall finnas kvar i lagen som en "förvaringsplats" för uppgifter. Kommittén föreslog att begreppet förvar skall återfå sin egentliga betydelse, men att det skall innefatta även elektroniska förvar. Det föreslagna nya sättet att se på förvar innebär, enligt kommittén, att den s.k. biblioteksregeln kan förenklas.</p>
<p>Datalagskommittén föreslog vidare att den begränsade skyldigheten för myndigheter att med "rutinbetonade åtgärder" ta fram uppgifter genom att göra extra sökningar och sammanställningar utöver dem som myndigheterna själva normalt gör bör gälla även i framtiden. Det bör emellertid införas en begränsning i denna skyldighet. Myndigheterna skall vara skyldiga att utföra extra arbete bara när det kan göras utan nämnvärda kostnader.</p>
<p>När det gäller själva utlämnandet av allmänna uppgifter till allmänheten föreslog kommittén en utvidgning av offentlighetsprincipen. Den skall även omfatta en rätt att få ut allmänna uppgifter i elektronisk form, med undantag för datorprogram.</p>
<p>Beträffande sekretesslagen föreslogs, utöver rena följdändringar, bl.a. ändringar i bestämmelsen om hemligstämpling och en utökad serviceskyldighet. Vidare föreslogs att det skall införas en skyldighet att hålla systemdokumentationen tillgänglig för allmänheten för myndigheter som i sin myndighetsutövning fattar automatiserade beslut med hjälp av tekniska hjälpmedel.</p>
<p>Slutligen föreslog kommittén att det i TF skall införas en bestämmelse som hänvisar till arkivlagen. Kommittén gjorde även en kostnadsanalys av lämnade förslag, men hade av tidsskäl inte möjlighet att göra någon djupare analys.</p>
<p>Betänkandet remissbehandlades under våren och sommaren 1997. Förslagen som rör offentlighetsprincipen mottogs i huvudsak positivt av en majoritet av remissinstanserna. Flera instanser, även en del av dem som tyckte förslagen var bra, uttryckte emellertid farhågor för att konsekvenserna av förslagen inte var tillräckligt utredda.</p>
<p>I april 1997 uppdrog regeringen åt Statskontoret att analysera de ekonomiska konsekvenserna av kommitténs förslag och att lämna förslag till finansiering i de fall förslagen leder till utgiftsökningar (dnr Ju97/1280). Statskontoret redovisade analysen till regeringen i juni 1997 i rapporten Konsekvensanalys av Datalagskommitténs betänkande SOU 1997:39 (Rapport 1997:11).</p>
<p>Kostnadsanalysen har remissbehandlats. Remissinstanserna var delade i sina uppfattningar om Statskontorets kostnadsberäkningar och vissa remissinstanser menade att de framstod som mycket osäkra.</p>
<p>Regeringen beslutade den 8 december 1997 att till riksdagen överlämna proposition med förslag till personuppgiftslag m.m. (prop. 1997/98:44). Förslagen bygger på Datalagskommitténs betänkande i den delen. Regeringen gick inte vidare med de förslag som gällde allmänna handlingars offentlighet eftersom dessa krävde ytterligare överväganden. Det främsta skälet var att konsekvenserna av förslagen inte var tillräckligt utredda.</p>
<h2>Upphovsrättens förhållande till offentlighetsprincipen</h2>
<p>Fri åsiktsbildning utgör en av grundvalarna för den svenska demokratin. Yttrandefriheten och dess spegelbild, informationsfriheten, har en hög dignitet i den svenska rättsordningen, något som främst har kommit till uttryck i grundlagarna. Varje medborgare är gentemot det allmänna tillförsäkrad frihet att inhämta, ta emot och meddela uppgifter. Mellan informationsintresset och det upphovsrättsliga skyddsintresset finns i grunden inte någon konflikt. Tvärtom har de båda intressena det gemensamma syftet att skapa förutsättningar för ett fritt samhällsskick och intellektuell utveckling. Grundlagarna ger ett skydd för medborgarna att yttra sina tankar och åsikter, att offentliggöra allmänna handlingar och att inhämta och meddela uppgifter. Lagen (1960:729) om upphovsrätt till litterära och konstnärliga verk (upphovsrättslagen) ger ett skydd för den individuella utformning som upphovsrättsmannen gett sitt ämne. Även författares, konstnärers och fotografers rätt till sina verk har rang av grundlagsskyddad rättighet. Förutom regler om den egentliga upphovsrätten innehåller upphovsrättslagen bestämmelser om s.k. närstående rättigheter. Till dessa hör skyddet för utövande konstnärers prestationer, för fonogramframställares samt radio- och TV-företags produktioner, för kataloger och för fotografier.</p>
<p>Enligt 2 kap. 19 § regeringsformen äger författare, konstnärer och fotografer rätt till sina verk enligt bestämmelser som meddelas i lag. I 1 kap. 8 § TF anges att vad som är stadgat i vanlig lag gäller om den rätt som tillkommer upphovsman till litterärt eller konstnärligt verk eller framställare av fotografisk bild, om upphovsrätten närstående rättigheter och förbud mot att återge ett litterärt eller konstnärligt verk på ett sätt som kränker den andliga odlingens intressen. Den lag som avses i grundlagarna är upphovsrättslagen.</p>
<p>Begränsningar i yttrandefriheten och informationsfriheten, vilka aldrig får gå utöver vad som är nödvändigt med hänsyn till ändamålet, får ske bl.a. om särskilt viktiga skäl föranleder det (2 kap. 13 § första stycket regeringsformen). Som exempel på sådana begränsningar anges i motiven till bestämmelsen just skydd för upphovsrätten och denna närstående rättigheter (se prop. 1975/76:209 s. 155). Vid utformningen av upphovsrätten skall dock särskilt beaktas vikten av vidast möjliga yttrandefrihet och informationsfrihet i bl.a. politiska, vetenskapliga och kulturella angelägenheter (jfr 2 kap. 13 § andra stycket). I upphovsrättslagen finns flera undantagsbestämmelser som har sin grund i det samhälleliga intresset av information till medborgarna i angelägenheter av allmän vikt. Det rör sig främst om bestämmelser som upphäver eller inskränker upphovsrätten i fråga om allmänna handlingar hos myndigheter och om information om dagshändelser.</p>
<p>Bestämmelserna om allmänna handlingars offentlighet i 2 kap. TF innebär bl.a. att även ett upphovsrättsskyddat verk som lämnas in till en myndighet kan bli en allmän handling. Den som önskar ta del av en allmän handling har rätt att, förutom att ta del av handlingen gratis på stället, mot fastställd avgift få en avskrift eller kopia av handlingen till den del den inte är hemlig. Vissa undantag gäller ADB-upptagningar, kartor, ritningar och bilder m.m. (13 §).</p>
<p>Upphovsrätten innefattar dels vissa ekonomiska rättigheter i form av ensamrätt att förfoga över ett verk, dels vissa ideella rättigheter.</p>
<p>De ekonomiska rättigheterna är av flera slag. Enligt 2 § första stycket upphovsrättslagen har upphovsmannen rätt att förfoga över sitt verk genom att framställa exemplar därav och genom att göra det tillgängligt för allmänheten. Mångfaldiganderätten innebär att upphovsmannen ensam har rätt att nedlägga eller fixera sitt verk i ett föremål som gör det möjligt för andra att ta del av det. Upphovsmannen har vidare ensamrätt att göra verket tillgängligt för allmänheten. Denna rätt är i sin tur sammansatt av tre olika rättigheter. För det första har upphovsmannen ensamrätt till spridningen av verket till allmänheten och för det andra till att framföra verket offentligt samt, för det tredje, till att visa exemplar av verket för allmänheten. De ideella rättigheterna omfattar en rätt att få gälla som upphovsman till verket och rätt till respekt för verket.</p>
<p>I upphovsrättslagen anges en rad olika inskränkningar i den ekonomiska delen av upphovsrätten, bl.a. får som regel var och en för sitt enskilda bruk framställa exemplar av ett verk. Vidare skall enligt 26 b § första stycket upphovsrättslagen allmänna handlingar oavsett upphovsrätten tillhandahållas enligt 2 kap. TF. Denna bestämmelse innebär att den upphovsrättsliga ensamrätten till ett verk som ingår i en allmän handling inte kan hindra att den lämnas ut, exempelvis i form av en kopia. Bestämmelsen innebär emellertid inte någon rätt att sedan utnyttja utlämnat material.</p>
<p>Den som gör intrång i upphovsrätten till ett verk kan dömas till böter eller fängelse i högst två år (53 § första stycket upphovsrättslagen).</p>
<p>Det finns ett internationellt konventionssystem på upphovsrättsområdet. Den viktigaste konventionen är 1886 års Bernkonvention för skydd av litterära och konstnärliga verk. Huvudprincipen i Bernkonventionen är att upphovsrättsligt skydd i ett konventionsland skall motsvara det skydd ett lands egna upphovsmän har. Detta kallas för principen om nationell behandling. Det finns emellertid vissa minimiregler i konventionen som skyddet inte får understiga.</p>
<p>Enligt artikel 9.1 har en upphovsman till ett litterärt eller konstnärligt verk ensamrätt att låta mångfaldiga det. Enligt artikel 9.2 är det emellertid förbehållet inhemsk lagstiftning att tillåta mångfaldigande i vissa särskilda fall, förutsatt att sådant mångfaldigande inte gör intrång i det normala utnyttjandet av verket och inte heller oskäligt inkräktar på upphovsmannens legitima intressen.</p>
<p>Bernkonventionen ger stöd för att behandla till en myndighet inlämnat upphovsrättsskyddat material som allmän handling och att lämna ut en kopia av det i enlighet med 2 kap. 13 § TF. Frågan behandlades utförligt i prop. 1973:15.</p>
<p>Sverige har också förpliktelser som följer av det s.k. TRIPsavtalet (avtalet om handelsrelaterade aspekter av immaterialrätter) inom WTO (tidigare GATT). TRIPs-avtalet innebär i det aktuella avseendet inga andra förpliktelser än vad som följer av Bernkonventionen.</p>
<p>EU-kommissionen avgav i december 1997 ett förslag till direktiv om harmonisering av vissa aspekter av upphovsrätt och närstående rättigheter i informationssamhället (KOM [97] 628 slutlig). Behandlingen av direktivförslaget har nyligen påbörjats i rådsarbetsgruppen för immaterialrätt (upphovsrätt).</p>
<h2>Insyn i statliga och kommunala företag m.m.</h2>
<p>Enligt 1 kap. 8 § andra stycket sekretesslagen skall vad som föreskrivs i TF om rätt att ta del av handlingar hos myndigheter i tillämpliga delar också gälla handlingar hos de organ som anges i bilagan till lagen, i den mån handlingarna hör till verksamhet som nämns där. Bestämmelsen ger principen om allmänna handlingars offentlighet ett vidare tillämpningsområde utanför myndighetssektorn. Principen har gjorts tillämplig hos vissa aktiebolag, föreningar och stiftelser som på statens uppdrag handhar förvaltningsuppgifter som innefattar myndighetsutövning eller liknande. Som exempel kan nämnas verksamhet i olika utsträckning hos Radiotjänst i Kiruna AB, Posten AB, Handelshögskolan i Stockholm,</p>
<p>Riksidrottsförbundet samt, sedan den 1 januari 1998, de stiftelser och stiftelsehögskolor som har bildats med medel som härrör från avvecklingen av löntagarfonderna och deras bolag (SFS 1997:958).</p>
<p>Vid tidpunkten för sekretesslagens tillkomst var det aktuellt att införa offentlighetsprincipen utanför myndighetsområdet endast för AB Svensk Bilprovning och Notarius publicus. Diskussionen rörde enbart deras myndighetsutövande befogenheter, vilka ansågs motivera insyn (prop. 1979/80:2, del A, s. 125). Dessutom nämndes den utredning som då pågick i Kommunalföretagskommittén och som 1983 utmynnade i slutbetänkandet Handlingsoffentlighet utanför myndighetsområdet (SOU 1983:61). I detta betänkande lades grunden för bl.a. bilagan till sekretesslagen, där de privaträttsliga subjekten uppräknas som enligt 1 kap. 8 § skall tillämpa offentlighetsprincipen. Det slutgiltiga förslaget lämnades i prop. 1986/87:151 om ändringar i tryckfrihetsförordningen m.m.</p>
<p>Sedan 1995 gäller enligt 1 kap. 9 § sekretesslagen att offentlighetsprincipen och sekretesslagen är tillämpliga hos aktiebolag, handelsbolag, ekonomiska föreningar och stiftelser där kommuner eller landsting utövar ett rättsligt bestämmande inflytande.</p>
<p>Förvaltningspolitiska kommissionen (Fi 1995:13) har haft i uppdrag att med utgångspunkt i nuvarande statliga åtaganden och därav följande uppgifter för statliga myndigheter eller andra organ göra en analys av om nuvarande former för organisation och styrning av statlig förvaltning och verksamhet är ändamålsenliga i förhållande till de uppgifter och mål som fastlagts av regering och riksdag, samt lämna synpunkter på hur det långsiktiga arbetet med strukturförändringar i den statliga förvaltningen bör bedrivas. Kommissionen avlämnade i april 1997 betänkandet I medborgarnas tjänst (SOU 1997:57). I en rapport, som upprättats på kommissionens uppdrag, om förvaltningens verksamhetsformer i och utanför myndighetsområdet (Myndighet eller marknad SOU 1997:38) diskuteras offentlighetsprincipens tillämpning på statligt respektive kommunalt dominerade privaträttsliga subjekt. Där kritiseras lagstiftarens behandling av frågan om verksamhetsformer för offentlig förvaltning, framförallt att ingen som helst argumentering har förekommit som skulle kunna förklara varför dessa särskilt ingripande regler ansetts nödvändiga för kommunal verksamhet, medan t.ex. den statliga bolagsverksamheten hållits utanför vad avser offentlighetsprincipens tillämpning (SOU 1997:38 s. 59-60). Kommissionen anslöt sig till de rekommendationer som lämnas i rapporten, nämligen bl.a. att myndighetsformen normalt bör vara självklar för större delen av det statliga åtagandet, att när existerande gråzonsorgan bibehålls det bör åter övervägas om en utvidgning av det offentligrättsliga regelsystemets tillämplighet kan ske för viktiga verksamheter, särskilt frågan om insyn i statliga bolag och stiftelser, samt att när en annan form än myndighetsformen används riksdagen och regeringen bör i varje särskilt fall ta ställning till det tilltänkta organets lämplighet för uppgiften och uttryckligen ange i vilken mån det offentligrättsliga regelsystemet förutsätts bli tillämpligt (SOU 1997:57 s. 56–57).</p>
<h2>Sekretesslagen</h2>
<p>Sekretesslagen (1980:100, omtryckt 1992:1474) trädde i kraft den 1 januari 1981. Lagen ersatte 1937 års lag om inskränkningar i rätten att utbekomma allmänna handlingar med tillhörande kungörelser och i princip alla föreskrifter i lag eller annan författning om tystnadsplikt för offentliga funktionärer. Sekretesslagen har ändrats vid åtskilliga, fler än 180, tillfällen. Lagen kompletteras av sekretessförordningen (1980:657, omtryckt 1994:1030), som också har ändrats och kompletterats många gånger. utnyttjats i viss utsträckning. Den i samma lagrum anvisade tekniken att komplettera en bestämmelse i sekretesslagen med av regeringen beslutade föreskrifter om bestämmelsens tillämplighet har använts i ett par fall. Det viktigaste exemplet utgörs av regleringen av sekretessen i statlig tillsyns- och stödverksamhet m.m. med avseende på näringslivet.</p>
<p>Sekretesslagen reglerar också sekretessen mellan myndigheter. Denna fråga berörs inte av regelsystemet i 2 kap. TF och något hinder mot särreglering i lag eller förordning finns alltså inte.</p>
<p>I sekretesslagen regleras även i vilken utsträckning handlingsoffentligheten och sekretesslagen skall gälla för organ utanför myndighetsområdet. I 1 kap. 8 § första stycket har riksdagen, kyrkomötet och beslutande kommunal församling jämställts med myndigheter när det gäller sekretesslagens tillämpning. I vilken utsträckning reglerna skall tillämpas hos enskilda organ följer av andra stycket och bilagan till lagen. Av 1 kap. 9 § följer att handlingsoffentligheten och sekretesslagen gäller hos kommunala företag.</p>
<p>Sekretesslagen är indelad i sexton kapitel. I 1 kap. finns bestämmelser om lagens tillämpningsområde, om sekretessbegreppets innebörd m.m. De egentliga sekretessbestämmelserna finns i 2–10 kap. och är ordnade med utgångspunkt i de i 2 kap. 2 § TF angivna grunderna för begränsning av handlingsoffentligheten. I 11 kap. finns särskilda bestämmelser om sekretess hos regeringen, riksdagen, JO och JK. 12 kap. reglerar sekretess hos främst domstolarna. I 13 kap. finns föreskrifter om överföring av sekretess i vissa fall. I 14 kap. regleras begränsningarna i sekretessen. I 15 kap. finns bestämmelser som på vissa punkter kompletterar TF:s regler om allmänna handlingar. Där regleras frågor om diarieföring, hemligstämpling, myndigheternas skyldighet att lämna uppgifter till allmänheten och till varandra, förfarandet vid utlämnande av allmänna handlingar, överklagande av beslut varigenom en myndighet avslagit en enskilds begäran om att få ut en allmän handling m.m. Kapitlet innehåller också särskilda bestämmelser om upptagningar för automatisk databehandling. I det avslutande 16 kap. har det tagits in regler om vilka tystnadspliktsföreskrifter som skall ha företräde framför meddelarfriheten.</p>
<p>Det ligger i ämnets natur och följer av sekretesslagens vidsträckta tillämpningsområde att lagen kontinuerligt har anpassats till ändrade förhållanden inom den offentliga sektorn. Sekretesslagen har därför setts över fortlöpande, bl.a. mot bakgrund av framställningar från myndigheter och enskilda. Lagen har också ofta ändrats inom ramen för övergripande lagstiftningsprojekt på olika områden.</p>
<p>Sekretesslagen är svåröverskådlig och i många delar svårtillämpad. Det har visat sig bl.a. genom domstolarnas och regeringens praxis på området och JO:s och JK:s granskning av lagens tillämpning.</p>
<p>Under den tid lagen har varit i kraft, drygt 17 år, har samhället genomgått flera stora reformer på det offentliga området. Som exempel kan nämnas den fria kommunala nämndorganisationen samt bolagisering och privatisering av stora delar av kommunal verksamhet. Stora delar av tidigare statlig verksamhet har också bolagiserats eller privatiserats. Offentlighetsprincipen har gjorts tillämplig på vissa kommunala företag. Sådana reformer har påverkat sekretessbestämmelsernas tillämpningsområde. Sverige har också under denna tid anslutit sig till EU, vilket innebär att frågor om det svenska systemet för offentlighet och sekretess hamnat i blickfånget.</p>
<p>Det behövs en översyn av offentlighetsprincipen i syfte att vidga dess tillämpningsområde i IT-samhället</p>
<h2>Allmänna handlingars offentlighet</h2>
<p>Till främjande av ett fritt meningsutbyte och en allsidig upplysning skall varje svensk medborgare ha rätt att ta del av allmänna handlingar. Detta är ett uttryck för offentlighetsprincipen. Genom denna skall rättssäkerheten, effektiviteten i förvaltningen och effektiviteten i folkstyret garanteras. Offentlighetsprincipen ger medborgarna möjlighet till kontroll och insyn i myndigheternas verksamhet. Offentlighetsprincipen är en omistlig del i det svenska rättssystemet. Det är därför viktigt att den utvecklas så att den kan tillämpas i en modern IT-miljö. Allmänhetens förutsättningar att dra nytta av det enorma uppgiftsmaterial som tack vare ITsamhällets möjligheter finns samlat hos myndigheterna bör vidgas.</p>
<p>Med den snabba utvecklingen på IT-området, som bl.a. medfört att allt fler har tillgång till Internet, öppnas nya möjligheter för allmänheten att få insyn i myndigheternas verksamhet. För myndigheterna innebär detta en möjlighet att på ett effektivt och billigt sätt sprida information till allmänheten på elektronisk väg. Det gäller både sådan informationsspridning som sker inom ramen för myndigheternas allmänna service och sådan som innebär ett utlämnande av allmänna handlingar (jfr bet. 1997/98:KU18, rskr. 1997/98:180). Ett utlämnande av uppgifter på elektronisk väg innebär emellertid också risker för t.ex. den personliga integriteten. Det måste råda en god balans mellan myndigheternas användning av ny IT-teknik för informationsspridning och skyddet för känsliga uppgifter.</p>
<h2>Konsekvensanalys</h2>
<p>De nya tekniska förutsättningarna på IT-området har redan medfört konsekvenser för tillämpningen av offentlighetsprincipen. Förändringar i regelverket på detta område kommer naturligtvis också att medföra följder av olika slag. Såväl ekonomiska som andra konsekvenser av lämnade förslag måste därför noggrant analyseras.</p>
<p>Det finns fall då det kan antas att en upphovsrättsskyddad handling lämnats in till en myndighet endast i syfte att göra den tillgänglig för allmänheten eller ge möjlighet att framställa exemplar genom de möjligheter som står allmänheten till buds att begära att få del av handlingen. Det finns därför anledning att undersöka om det i något sådant fall finns ett behov av att öka möjligheterna att inte tillhandahålla handlingen eller att begränsa rätten att få kopior av den. Det behövs klargöranden när det gäller offentlighet i statliga och kommunala företag</p>
<p>Utvecklingen har gått mot ökad bolagisering och privatisering av statlig och kommunal verksamhet. Det finns därmed anledning att undersöka om det också fortsättningsvis bör råda helt olika principer för rätt till insyn i företag som finansieras med allmänna medel beroende på om det rör sig om kommunala eller statliga företag.</p>
<h2>Det behövs en översyn av sekretesslagen</h2>
<p>En allmän översyn av sekretesslagen</p>
<p>Sekretesslagen förväntas kunna tillämpas av alla som är verksamma inom myndigheterna. Den är emellertid omfattande och svåröverskådlig. Att lagen tillämpas på rätt sätt är av största vikt för att balansen skall kunna upprätthållas mellan offentlighetsprincipens krav på insyn å ena sidan och kravet på skydd för sekretessintressena å den andra. Redan nu kan åtgärder vidtas för att förbättra förutsättningarna för en korrekt tillämpning av reglerna på offentlighets- och sekretessområdena. Det är av grundläggande betydelse att alla som arbetar vid myndigheterna är insatta i de regler som rör offentlighet och sekretess. Inte minst vittnar JO:s och JK:s praxis på dessa områden om att det råder stora brister i tjänstemännens kunskaper. Myndigheternas personal måste få erforderlig utbildning när det gäller alla föreskrifter som de är skyldiga att tillämpa. Ansvaret härför vilar naturligtvis på myndigheterna själva. Även i övrigt kan insatser göras, t.ex. för att höja allmänhetens medvetenhet om regelsystemet.</p>
<p>Sekretesslagen innehåller närmare 160 paragrafer, varav många innehåller flera sekretessbestämmelser. Därtill kommer sekretessförordningen (1980:657), i vars bilaga finns uppräknat i vilka sammanhang bestämmelsen om tillsynssekretess m.m. i 8 kap. 6 § sekretesslagen är tillämplig. Bilagan omfattar f.n. 118 punkter.</p>
<p>I de egentliga sekretessbestämmelserna anges sekretessen ofta gälla i ärenden av visst slag eller i en viss verksamhet. I regel saknas anknytningar till namngivna myndigheter. Man har på detta sätt velat undvika att låsa regleringen till den nuvarande förvaltningsorganisationen. Av samma skäl har hänvisningar till annan lagstiftning ofta utformats så allmänt att nuvarande författningar skall kunna ändras eller ersättas utan att det behövs följdändringar i sekretesslagen. Sekretessbestämmelserna har i allmänhet olika tillämpningsområde och räckvidd, vilket innebär att en uppgift som är sekretessbelagd i ett visst sammanhang eller hos en viss myndighet inte behöver vara det när den förekommer i ett annat sammanhang eller hos en annan myndighet. Ett skäl för denna ordning är att intresset av insyn gör sig gällande med olika styrka i skilda sammanhang. Det är också en följd av offentlighetsprincipens krav på att sekretessen inte skall täcka fler uppgifter eller ha större styrka än som är oundgängligen nödvändigt i det särskilda fallet.</p>
<p>En nödvändig konsekvens av den disposition som har valts för de särskilda sekretessbestämmelserna är att en myndighet kan vara skyldig att beakta fler än en sekretessregel i ett och samma ärende och att uppgifter som förekommer i en verksamhet är sekretessbelagda med olika styrka. Det motiveras naturligtvis av att uppgifterna är känsliga i olika grad. Det kan emellertid ifrågasättas om olika skaderekvisit när det gäller uppgifter på ett visst område i praktiken alltid innebär att uppgifterna sekretessbeläggs i annan utsträckning än om de varit förenade med ett enhetligt skaderekvisit.</p>
<p>Det faktum att sekretesslagens systematik bygger på en kapitelindelning som följer de skilda sekretessintressena och som innebär att en myndighet kan vara skyldig att tillämpa flera sekretessbestämmelser ur olika kapitel i lagen, innebär problem när det gäller överskådligheten vid tillämpningen för myndigheterna.</p>
<p>Den grundläggande principen om offentlighet innebär att omotiverad sekretess inte får förekomma. Trots att sekretesslagen ses över fortlöpande kan det finnas en del bestämmelser som är onödiga. Det kan också förekomma att bestämmelser innefattar onödigt omfattande sekretess.</p>
<p>Det kan, som nämnts ovan, förekomma att en uppgift som är sekretessbelagd i ett visst sammanhang helt saknar sekretesskydd om den förekommer i ett annat sammanhang. Det motiveras av att intresset av insyn gör sig gällande med olika styrka i skilda sammanhang. Denna grundläggande princip bör gälla även fortsättningsvis. Det kan emellertid ibland vara fråga om en av lagstiftaren oförutsedd situation eller att någon till en myndighet lämnar in en uppgift som är mycket känslig, men irrelevant i sammanhanget. Detta har visat sig vara ett problem, särskilt när det gäller känsliga uppgifter om enskildas personliga förhållanden.</p>
<h2>Samverkan mellan och inom myndigheter</h2>
<p>Myndigheterna är skyldiga att samarbeta med och bistå varandra i största möjliga utsträckning. Möjligheten att utbyta information mellan myndigheterna är av största vikt för detta samarbete. Sekretesslagen bygger emellertid på principen att sekretess gäller mellan olika myndigheter och mellan självständiga verksamhetsgrenar inom en myndighet (1 kap. 3 §). Undantag gäller för de fall myndigheten är skyldig att lämna uppgifter enligt lag eller förordning (14 kap. 1 §), vissa angivna fall då uppgifter får lämnas trots sekretess (14 kap. 2 § m.fl. bestämmelser) och de fall i vilka den s.k. generalklausulen är tillämplig (14 kap. 3 §). Enligt generalklausulen får sekretessbelagda uppgifter i viss utsträckning lämnas mellan myndigheter efter en intresseavvägning. Vidare gäller undantag från sekretess enligt 1 kap. 5 § i fall av s.k. nödvändigt uppgiftsutlämnande. Regeringen har också möjlighet att för särskilda fall förordna om undantag från sekretess (dispens), om det är påkallat av synnerliga skäl (14 kap. 8 §). Trots dessa möjligheter innebär sekretessreglerna att myndigheterna ibland hindras att samarbeta effektivt.</p>
<p>När frågan om sekretess mellan myndigheter övervägdes i samband med sekretesslagens tillkomst anförde departementschefen sammanfattningsvis att sekretessen mellan myndigheterna borde regleras på i princip samma sätt som sekretessen i förhållande till enskilda. Han förutsatte dock att frågan inte fått sin slutliga lösning genom den nya sekretesslagen (prop. 1979/80:2, del A, s. 90–91). Efter sekretesslagens tillkomst har det skett stora förändringar när det gäller myndigheternas organisation. Det gäller främst de förändringar som följde efter det att den fria kommunala nämndorganisationen infördes 1992. För närvarande pågår en försöksverksamhet med samtjänst vid medborgarkontor, som innefattar samverkan mellan flera myndigheter. Den skall pågå till utgången av juni 2002. Vidare kan nämnas den möjlighet som infördes den 1 augusti 1997 för kommuner och landsting att samverka i gemensamma nämnder.</p>
<p>Frågor om sekretess som hinder för samverkan inom kommunerna har behandlats i flera olika sammanhang, bl.a. i samband med tillkomsten av kommunallagen (1991:900) (prop. 1990/91:117 s. 43–44, bet. 1990/91:KU38 s. 36), av Lokaldemokratikommittén i delbetänkandet Sekretesslagen i en fri kommunal nämndorganisation (SOU 1992:140), av Socialtjänstkommittén i slutbetänkandet Dokumentation och socialtjänstregister (SOU 1995:86) samt i samband med att en ny bestämmelse infördes i socialtjänstlagen (1980:620) som innebär utökade möjligheter till rutinmässigt informationsutbyte mellan socialnämnder (prop. 1995/96:196, bet. 1996/97:SoU2, rskr. 1996/97:5, SFS 1996:983). Varken Lokaldemokrati- eller Socialtjänstkommitténs förslag har lett till någon lagstiftning i dessa frågor. De andra lagförslag som genomförts har inte inneburit någon helhetslösning av problemen.</p>
<p>Frågan om tillämpningen av begreppen myndighet och självständig verksamhetsgren har varit föremål för diskussioner och olika bedömningar, särskilt när det gäller sjukvårds- och socialtjänstområdena (jfr. t.ex. JO 1987/88 s. 182 och JO:s beslut den 7 juni 1995, dnr 2287-1994).</p>
<p>En grundtanke med att sekretess skall gälla mellan myndigheter är att minimera risken för att känsliga uppgifter sprids till en alltför stor krets och att uppgifterna inte utan goda skäl skall kunna utnyttjas för andra ändamål än dem för vilka de samlats in. Att det därmed inte är möjligt för myndigheterna att alltid bedriva sin verksamhet så effektivt som de önskar är en konsekvens som får accepteras. Det är å andra sidan inte acceptabelt om sekretessen i alltför hög utsträckning hindrar kommunerna att organisera verksamheten på de sätt som de själva anser vara bäst. Reformen med den fria kommunala nämndorganisationen har medfört särskilda problem, eftersom möjligheten har begränsats att samverka inom verksamhetsområden som fördelats mellan olika fristående nämnder. Samverkansproblem på grund av sekretesshinder finns också i samarbetet inom och mellan statliga myndigheter och mellan statliga och kommunala myndigheter.</p>
<p>Svenska kommunförbundet har i en skrivelse till Justitiedepartementet bl.a. uppgett att vissa problem har uppstått efter introduktionen av handlingsoffentlighet hos kommunala företag (dnr Ju 96/4010). Kommunförbundet anser att sekretessbestämmelserna innebär att sekretessbelagda uppgifter inte kan lämnas mellan företaget och dess ägare, kommunen. Förbundet anser också att uppgifter inte heller utan vidare kan lämnas mellan mor- och dotterföretag samt att, formellt sett, olika bolagsorgan, t.ex. bolagsstämma, VD, bolagsstyrelse och revisorer, kan komma att betraktas som särskilda myndigheter.</p>
<h2>Samarbetet mot ungdomsbrott</h2>
<p>En särskild fråga om ökade möjligheter till samarbete mellan myndigheter gäller polisens och andra myndigheters, främst socialnämndernas, samarbete mot ungdomsbrott.</p>
<p>En viktig form av brottsförebyggande samarbete mellan polis och socialtjänst m.fl. myndigheter förekommer på det lokala planet. Detta arbete utförs ofta i lokala samarbetsorgan i kommunerna och där deltar företrädare för bl.a. polisen, socialförvaltningen, skolan och frivården. Samarbetet förutsätter att det utväxlas information mellan myndigheterna, t.ex. uppgifter om gängbildningar med kriminella inslag. Även om detta informationsutbyte främst sker på gruppnivå, kan det förekomma att enskilda personer diskuteras. De sekretessbestämmelser som är tillämpliga för de olika myndigheterna kan föranleda problem i detta samarbete. Det omvända skaderekvisitet som enligt 7 kap. 4 § sekretesslagen gäller för socialtjänstsekretessen medför att uppgifter om en enskilds personliga förhållanden inte kan lämnas ut utan dennes samtycke om inte uppgifterna är helt harmlösa. Så snart uppgifterna kan leda till ingripanden eller andra åtgärder som den enskilde kan uppfatta som negativa för honom eller henne får uppgifterna inte lämnas ut. Det innebär att t.ex. uppgifter om ett namn och en adress kan omfattas av sekretessen.</p>
<p>Ett väl fungerande samarbete, särskilt mellan socialtjänst och polis, kan gagna såväl samhället som helhet som den enskilde. En ökad möjlighet att lämna uppgifter från socialtjänsten till polisen skulle medföra att dessa myndigheter bättre och gemensamt kunde verka för att t.ex. ungdomar som är i farozonen får stöd och hjälp och på så sätt förhindra att de begår brott.</p>
<p>Ett ökat uppgiftsutlämnande från socialtjänsten kan emellertid leda till problem i dess allmänna klientsamarbete. En av de viktigaste grundstenarna inom socialtjänsten är att alla åtgärder skall vidtas i samarbete med klienterna och ett sådant arbetssätt förutsätter att klienterna kan lita på att de uppgifter de lämnar i princip aldrig lämnas vidare.</p>
<p>Mot bakgrund av Ungdomsbrottskommitténs betänkande Reaktion mot ungdomsbrott (SOU 1993:35) utarbetades promemorian Sekretess vid samarbetet mot ungdomsbrott och ekobrott (Ju 1994:E). I promemorian föreslogs bl.a. att om det finns en påtaglig risk för att en ung person under 18 år kommer att begå brott, skall uppgifter om den unge eller närstående till denne få lämnas från socialtjänsten till polismyndighet, om uppgiftslämnandet kunde antas bidra till att förhindra brott.</p>
<p>Promemorian har remissbehandlats. En sammanställning av remissyttrandena finns tillgänglig i Justitiedepartementet (dnr Ju 94/4575). Samtliga remissinstanser utom tre (Socialstyrelsen, Statens institutionsstyrelse och Lunds universitets juridiska fakultetsstyrelse) tillstyrkte förslaget.</p>
<p>Promemorieförslaget har inte lagts till grund för något lagförslag. Vad den föreslagna ändringen i sekretesslagen skulle kunna få för konsekvenser för socialtjänsten och förhållandet till dess klienter berörs inte i promemorian. Inte heller framgår det klart vilket behov som föreligger av att alla hos socialtjänsten tillgängliga uppgifter om en ung person skall få lämnas ut till polisen om det kan antas att den unge skulle begå brott och uppgiftslämnandet kan bidra till att brott förhindras.</p>
<p>För att kunna bedöma om det bör införas lättnader i socialtjänstsekretessen i syfte att förebygga ungdomsbrott genom samarbete mellan socialtjänsten och polisen behövs ytterligare underlag för avvägningen mellan intresset av att polisen skall kunna vidta åtgärder i brottsförebyggande syfte å ena sidan och intresset av ett förtroendefullt klientsamarbete inom socialtjänsten å den andra. När det gäller frågan om hur intresset av att förebygga ungdomsbrott kan tillgodoses är det nödvändigt med ytterligare klarlägganden om vilken typ av uppgifter från socialtjänsten och andra myndigheter polisen behöver, vilka av uppgifterna som kan fås inom ramen för gällande bestämmelser och effekten av uppgifterna för det brottsförebyggande arbetet. Inom socialtjänsten finns ett starkt intresse av att i så stor utsträckning som möjligt bibehålla den stränga socialtjänstsekretessen som ett instrument för det allmänna klientsamarbetet. Det måste därför redovisas i vilken utsträckning nyttan av en begränsning av sekretessen i brottsförebyggande syfte uppväger den skada som detta kan innebära om det medför svårigheter i socialtjänstens allmänna klientsamarbete.</p>
<p>De exempel som finns på lokal brottsförebyggande samverkan mot ungdomsbrott visar att även andra myndigheter än de inom socialtjänsten och polisen medverkar. De sekretessproblem som finns förknippade med dessa andra myndigheter inom ramen för denna samverkan behöver också undersökas.</p>
<h2>Uppgiftslämnande vid misstanke om grova brott</h2>
<p>För de flesta myndigheter gäller att uppgifter om konkreta brottsmisstankar trots sekretess får lämnas ut till bl.a. åklagarmyndigheter och polismyndigheter om fängelse är föreskrivet för brottet och detta kan antas föranleda annan påföljd än böter (14 kap. 2 § fjärde stycket sekretesslagen). Myndigheterna på sjukvårdens och socialtjänstens områden utgör undantag i detta hänseende. Uppgifter som omfattas av t.ex. sjukvårdssekretess (7 kap. 1 §) eller socialtjänstsekretess (7 kap. 4 §) får endast lämnas ut om det för brottet är föreskrivet ett minimistraff om fängelse i två år. Sjukvårds- och socialtjänstsekretess hindrar emellertid inte att anmälan görs till åklagar- eller polismyndighet om brott enligt 3, 4 eller 6 kap. brottsbalken mot den som inte fyllt arton år (14 kap. 2 § femte stycket).</p>
<p>Sekretess hindrar inte att en uppgift lämnas till en annan myndighet om uppgiftsskyldighet följer av lag eller förordning (14 kap. 1 § sekretesslagen). Vittnesplikten i rättegång är en sådan skyldighet som bryter sekretessen. Regler om vittnesplikt finns i 36 kap. rättegångsbalken. Inskränkningar i vittnesplikten görs i 36 kap. 5 § rättegångsbalken för bl.a. viss vårdpersonal. En sådan inskränkning gäller dock inte i mål som rör brott för vilket minimistraffet är fängelse i två år eller sådana brott mot barn som nämns ovan.</p>
<p>En uppgift om huruvida någon vistas på en sjukvårdsinrättning skall enligt 11 § lagen (1994:953) om åligganden för personal inom hälso- och sjukvården lämnas ut bl.a. om uppgiften i ett särskilt fall begärs av en domstol, åklagarmyndighet, polismyndighet, kronofogdemyndighet eller skattemyndighet. Regeringen har nyligen föreslagit riksdagen bl.a. att bestämmelserna i åliggandelagen skall överföras till en ny lag, lagen om yrkesverksamhet på hälso- och sjukvårdens område (prop. 1997/98:109).</p>
<p>KU har med anledning av en motion tagit upp problemet med sjukvårdssekretess gentemot polis och åklagare (bet. 1996/97:KU23 s. 20-22). I motionen begärdes ett förslag till en sådan ändring av sekretesslagen att uppgifter får lämnas till polis och åklagare, inte bara vid misstanke om brott där straffet inte är lindrigare än fängelse i två år, utan även vid misstanke om försök till sådant brott. KU ansåg att frågan som togs upp i motionen är värd att uppmärksammas och anförde följande. Även om polis och åklagare i de flesta fall där uppgifter behövs om en person som skadats vid brott bör kunna få sådana uppgifter genom att personen ger sitt samtycke kan det också finnas situationer där sådant samtycke av olika skäl inte ges. Utskottet anser att det bör övervägas närmare att vidga möjligheten att lämna ut uppgifter vid brottsmisstanke av det slag som avses i motionen. Det bör dock inte kunna godtas att uppgifter får lämnas under en förundersökning i vidare mån än vad som gäller vid vittnesförhör inför domstol. Övervägandena bör därför avse också omfattningen av det s.k. frågeförbudet i domstol. Utskottet föreslog att det anförda borde ges regeringen till känna. Riksdagen följde utskottet (rskr. 1996/97:195). Mot bakgrund av vad KU har anfört finns skäl att undersöka om den s.k. tvåårsregeln i några situationer leder till otillfredsställande resultat.</p>
<p>När det gäller kvinnomisshandel har i debatten framförts att det bör införas regler som innebär att bl.a. hälso- och sjukvårdspersonal oberoende av kvinnans samtycke skall kunna lämna uppgifter till polisen om misstankar om sådan misshandel. Mot införande av lättnader i sekretessen har anförts att en sådan ordning skulle kunna medföra att utsatta kvinnors benägenhet att söka sjukvård minskar och att den som utövat misshandeln t.o.m. skulle hindra kvinnan från att söka vård (prop. 1981/82:186 s. 24). Problemet rör i första hand anmälningar om misstanke om kvinnomisshandel.</p>
<p>Kvinnovåldskommissionen (S 1993:11) föreslog i sitt huvudbetänkande Kvinnofrid (SOU 1995:60) en utvidgning av möjligheten att från hälso- och sjukvården polisanmäla brott till att bl.a. gälla när det är fråga om misstanke om grov misshandel. Regeringen gick inte vidare med förslaget i den proposition som lämnades till riksdagen i februari 1998 på grundval av betänkandet (prop. 1997/98:55). Som skäl härför anförs i propositionen bl.a. att även om en begränsning i vårdsekretessen skulle möjliggöra att våldets konsekvenser synliggörs och identifieras på ett bättre sätt och att polis och åklagares utredningar av våldsbrott mot kvinnor skulle underlättas, kan en begränsning i vårdsekretessen likaväl få till följd att kvinnor som utsätts för våld från närstående inte känner förtroende för bl.a. läkare, psykologer och företrädare för socialtjänsten, eftersom dessa kan avslöja sådant kvinnan vill hålla hemligt. De av kommissionen föreslagna ändringarna skulle i så fall inte ligga i de våldsutsatta kvinnornas intresse. (Prop. 1997/98:55 s. 126 f.)</p>
<p>Den s.k. tvåårsregeln enligt 14 kap. 2 § sekretesslagen innebär att uppgifter om brott som mord, dråp, mordbrand, grovt rån och grovt narkotikabrott får rapporteras från sjukvården eller socialtjänsten till polis- eller åklagarmyndighet, men inte uppgifter om t.ex. grov misshandel, rån eller försök till brott. Den har utformats efter en avvägning mellan å ena sidan kravet på sträng sekretess på sjukvårds- och socialtjänstområdena för uppgifter om enskildas personliga förhållanden och å andra sidan polisens behov av uppgifter för spanings- och utredningsverksamhet när det gäller den särskilt allvarliga brottsligheten (prop. 1981/82:186 s. 21). Att regeringen stannade vid att föreslå en tvåårsgräns berodde bl.a. på att en lägre gräns skulle medföra att uppgifter om brott skulle kunna lämnas under en förundersökning men inte vid ett vittnesförhör i domstol (a. prop. s. 22 f.).</p>
<h2>Meddelarfrihetsbrytande tystnadsplikter</h2>
<p>Den grundläggande bestämmelsen om meddelarfrihet finns i 1 kap. 1 § tredje stycket TF och i 1 kap. 2 § yttrandefrihetsgrundlagen (YGL). Meddelarfriheten innebär att det i viss utsträckning är möjligt att lämna normalt sekretessbelagda uppgifter för publicering i bl.a. tryckt skrift, radio och TV. Vidare har var och en rätt att anskaffa uppgifter och underrättelser i vad ämne som helst för att antingen själv offentliggöra dem i tryckt skrift, radio och TV m. fl. medier eller för att lämna sådant meddelande som avses i 1 kap. 1 § tredje stycket TF (1 kap. 1 § fjärde stycket TF och 1 kap. 2 § YGL). Bestämmelserna om meddelarfrihet kompletteras av regler om meddelarsskydd, dvs. anonymitetsskydd och efterforskningsförbud m.m. i 3 kap. TF och 2 kap. YGL.</p>
<p>Det finns emellertid undantag från meddelarfriheten. Om någon lämnar ett meddelande som avses i 1 kap. 1 § tredje stycket TF och därmed gör sig skyldig till någon av de gärningar som anges i 7 kap. 3 § första stycket, kan han eller hon dömas för det brottet enligt vanlig lag, dvs. brottsbalken. Dessa gärningar är, utöver vissa allvarliga brott mot rikets säkerhet och vissa fall av oriktigt utlämnande av allmänna handlingar som inte är tillgängliga för envar, ett uppsåtligt åsidosättande av tystnadsplikt i de fall som anges i 16 kap. 1 § sekretesslagen.</p>
<p>De nu gällande reglerna i TF om meddelarfrihet infördes 1978. Tidigare innebar dessa regler bl.a. att meddelarfrihet inte förelåg för en offentlig funktionär i de fall denne var underkastad lagstadgad tystnadsplikt.</p>
<p>I förarbetena till sekretesslagen anfördes bl.a. följande. Meddelarfriheten har sin grund i att de vanliga sekretessbestämmelserna ger uttryck för ganska allmänna avvägningar mellan insyns- och sekretessintressena på de berörda områdena. Detta innebär att önskemålet om insyn i ett särskilt fall kan vara starkare än det sekretessintresse som har föranlett den aktuella sekretessregeln. Det kan vidare förhålla sig så att en regel om skydd för t.ex. ett enskilt intresse ibland på ett olämpligt sätt hindrar insyn i en myndighets sätt att fullgöra sina uppgifter. Offentlighetsprincipen skulle inte förverkligas till fullo om de offentliga funktionärerna i dessa situationer vore förhindrade att bidra med uppgifter till den allmänna debatten. (Prop. 1979/80:2, del A, s. 104 f.) Vidare anfördes att som grundprincip bör gälla stor återhållsamhet vid prövningen av om undantag från meddelarfriheten skall göras i ett särskilt fall. Att dra upp några fasta riktlinjer för när en begränsning bör få ske är givetvis inte möjligt. Lagstiftaren får varje gång fråga uppkommer om undantag från meddelarfriheten beakta ett flertal olika faktorer. Det blir nödvändigt att göra en avvägning mellan motstående och svårjämförbara intressen - intresset av sekretess och intresset av offentlig insyn - en avvägning som oundgängligen får karaktären av en kompromiss. När det gäller sekretessregler utan skaderekvisit, och i någon mån sekretessregler med omvänt skaderekvisit, kan det finnas större anledning att överväga undantag från meddelarfriheten än i andra fall. Det bör också beaktas om uppgiften har lämnats av någon i en förtroendesituation (ej meddelarfrihet) eller om uppgiften hänför sig till ett ärende om myndighetsutövning (meddelarfrihet). (Prop. s. 111-113.)</p>
<p>Det är idag inte alldeles lätt att se att det utbildats någon konsekvent linje i lagstiftningspraxis på detta område. Det gäller så väl i de fall lagstiftaren valt att inte inskränka meddelarfriheten som i de fall så har skett. Bestämmelsen i 16 kap. 1 § sekretesslagen behöver därför ses över.</p>
<h2>Offentlighet och sekretess i det internationella samarbetet</h2>
<p>I det internationella samarbetet uppkommer ofta frågor om informationsutbyte. Den svenska offentlighetsprincipen innebär i allmänhet mycket större öppenhet än vad som följer av motsvarande regler i andra länder eller mellanstatliga organ. Det svenska regelsystemet innehåller flera principer och regler som inte stämmer överens med många andra länders lagstiftning, t.ex. sådana som gäller meddelarfrihet, innebörden av hemligstämpling och att ett beslut i en utlämnandefråga alltid skall fattas självständigt av den myndighet som förvarar en handling. I de fall det uppstått en konflikt mellan vårt och andras regelsystem har olika lösningar använts för att begränsa svenska myndigheters möjligheter att lämna ut eller använda sådan information som lämnas hit på grund av internationella samarbetsavtal. Ett sätt har varit att införa en bestämmelse i sekretesslagen om absolut sekretess. Ett annat har varit att införa bestämmelser som begränsar de svenska myndigheternas möjligheter att använda informationen för andra ändamål än för vilka den lämnats hit. Valet av metod är naturligtvis beroende av de förutsättningar som givits i den aktuella överenskommelsen och i den svenska offentlighets- och sekretesslagstiftningen. Ibland har inte vidtagits några åtgärder överhuvudtaget för att anpassa de svenska reglerna i enlighet med åtagandena. I en del fall finns anledning att anta att åtaganden kan ha gjorts utan alltför stora ansträngningar att hävda de svenska offentlighetsreglerna. I andra fall har tanken varit att bestämmelsen i sekretesslagen om utrikessekretess (2 kap. 1 §) i praktiken är tillräcklig för att uppfylla svenska åtaganden.</p>
<p>Det finns en risk att de svenska regler som tagits fram i syfte att anpassa svensk lag efter internationella åtaganden inte står helt i överensstämmelse med samarbetsavtalens faktiska innebörd. Det är särskilt allvarligt om effekten är att de uppgifter som lämnas hit omfattas av alltför sträng sekretess.</p>
<p>I samband med Sveriges anslutning till EU den 1 januari 1995 gjordes en ändring i bestämmelsen om utrikessekretess. Enligt ändringen infördes ett enhetligt rakt skaderekvisit, vilket innebär en presumtion för offentlighet. Tidigare gällde olika skaderekvisit beroende på var en uppgift förekom. För uppgifter hos regeringen och inom utrikesrepresentationen gällde ett omvänt skaderekvisit, vilket innebar en presumtion för sekretess. För uppgifter hos andra myndigheter gällde ett rakt skaderekvisit. I förarbetena till ändringen konstaterar regeringen att den innebär en viktig omläggning av den grundläggande synen på sekretess i utrikes ärenden och att det därför finns anledning att noga följa upp utvecklingen i utrikessekretessfrågor (prop. 1994/95:112 s. 31). I propositionen erinrar regeringen om att det i diskussionen om hur ett EU-medlemskap påverkar den svenska offentlighetsprincipen har förts fram olika förslag till lagtekniska lösningar. Ett förslag har varit att utforma en särskild sekretessregel för EU-samarbetet. En sådan särreglering skulle kunna innebära att utrikessekretessen begränsas till att gälla uppgifter som rör förhandlingarna i rådet medan uppgifter i övrigt som rör EUsamarbetet endast kan hållas hemliga enligt någon av de övriga bestämmelserna i sekretesslagen. Enligt regeringen krävdes ytterligare överväganden för att kunna ta ställning till om en sådan särreglering är möjlig och hur den i så fall skall utformas. Regeringen uttalade att den i samband med den uppföljning som bör ske avsåg att återkomma till frågan om även andra lagändringar kan vara motiverade än den som då föreslogs i bestämmelsen om utrikessekretess.</p>
<p>För att bereda underlag för en uppföljning av utvecklingen i frågor om utrikessekretess behövs en kartläggning av myndigheternas hantering av sådana frågor. En sådan kartläggning bör i första hand ta sikte på frågor om sekretess i EU-samarbetet. Den ökande internationaliseringen medför att myndigheterna i allt större utsträckning kommer i kontakt med utländska myndigheter och olika organ för mellanstatligt samarbete också utanför EUsamarbetet. Kartläggningen bör därför också omfatta de frågor om utrikessekretess som är förknippade med sådant samarbete.</p>
<h2>Uppdraget</h2>
<p>Offentlighetsprincipen och IT</p>
<p>Kommittén skall göra en översyn av bestämmelserna om allmänna handlingars offentlighet i syfte att vidga offentlighetsprincipens tillämpningsområde i IT-samhället. Det övergripande ändamålet med översynen skall vara att överväga och lämna förslag till hur offentlighetsprincipen skall kunna tillämpas under nya och framtida tekniska förutsättningar. Lagstiftningen måste vara utformad så att den är tillämplig oavsett vilken teknik som används. Den bör därför innehålla så få tekniska begrepp och termer som möjligt. Allmänhetens tillgång till information skall vara oberoende av på vilket sätt myndigheterna valt att dokumentera den. Syftet med reglerna skall vara att förstärka offentlighetsprincipen genom att säkerställa att den kan tillämpas under nya förutsättningar. Offentligheten skall vara så vid som möjligt, med de begränsningar som följer av hänsynen till intresset att skydda personuppgifter och uppgifter som är sekretessbelagda. Reglerna skall vara tydliga och lätta att tillämpa. Kommitténs förslag måste också stå i överensstämmelse med Sveriges internationella åtaganden på IT- och personuppgiftsområdet.</p>
<p>Kommittén skall särskilt överväga i vilken utsträckning lämnade förslag bör omfatta en reglering i grundlagen. Kommittén skall också redovisa hur dess förslag påverkar reglerna om arkiv.</p>
<p>Förslagen i Datalagskommitténs betänkande skall tillsammans med remissinstansernas synpunkter på det tjäna som utgångspunkt för kommittén. Kommittén skall emellertid ha full frihet att föreslå andra lösningar än Datalagskommitténs.</p>
<p>I de fall kommittén föreslår ändringar i regelverket skall den noggrant analysera alla konsekvenser av ändringarna. När det gäller ekonomiska konsekvenser för statliga myndigheter skall kommittén i tillämpliga delar beakta Statskontorets kostnadsanalys.</p>
<h2>Upphovsrättens förhållande till offentlighetsprincipen</h2>
<p>Kommittén skall undersöka om det i något fall finns ett behov av att öka möjligheterna att inte tillhandahålla en allmän handling som omfattas av upphovsrätt eller någon närstående rättighet och i så fall föreslå en lösning som tillgodoser detta behov. Kommittén skall därvid göra en avvägning mellan å ena sidan upphovsmannens ensamrätt till exemplarframställning och å andra sidan rätten att få en kopia av en allmän handling. Dessutom skall kommittén lämna förslag till åtgärder när det gäller offentlighetsprincipen som kan följa av det pågående förhandlingsarbetet i EU om harmonisering av vissa aspekter av upphovsrätt m.m. i informationssamhället. Arbetet i kommittén skall bedrivas med beaktande av Sveriges övriga internationella åtaganden på upphovsrättsområdet. Utgångspunkten för eventuella förslag skall vara att den upphovsrättsliga lagstiftningen i så liten utsträckning som möjligt inskränker den grundlagsenliga rätten att ta del av allmänna handlingar och samtidigt respekterar Sveriges internationella åtaganden på det upphovsrättsliga området.</p>
<h2>Insyn i statliga och kommunala företag m.m.</h2>
<p>Kommittén skall kartlägga de faktorer som har varit avgörande för i vilken utsträckning insyn råder i kommunala respektive statliga företag. Kommittén skall vidare överväga om det är lämpligt med en enhetlig syn på offentlighetsprincipens tillämplighet när det gäller dessa företag och ange vilka kriterier som bör gälla för insyn i företag och andra organ som avses i 1 kap. 8 § sekretesslagen.</p>
<h2>Sekretesslagen</h2>
<p>En allmän översyn av sekretesslagen</p>
<p>Kommittén skall göra en allmän översyn av sekretesslagen. Kommittén skall lämna förslag till förbättringar av lagen, t.ex. genom att onödiga bestämmelser upphävs och att den görs mer överskådlig. Utgångspunkten skall vara att balansen bibehålls mellan intresset av offentlighet och insyn å ena sidan och integritets- och andra sekretesskyddsintressen å den andra. Kommittén skall särskilt överväga dels om det är lämpligt med förändringar i sekretesslagens grundläggande systematik, dels om det är möjligt att med en bibehållen grad av skydd för uppgifter förenkla sekretessbetämmelserna genom att minska antalet fall av skilda skaderekvisit för uppgifter inom en och samma verksamhet. I detta sammanhang skall också övervägas om det är ändamålsenligt med en uppdelning mellan å ena sidan bestämmelserna i 15 kap. sekretesslagen om registrering av allmänna handlingar m.m. och å andra sidan arkivlagens bestämmelser om registreringens betydelse för arkivvården m.m.</p>
<p>Kommittén skall ha frihet att föreslå lämpliga utbildningsinsatser på offentlighets- och sekretesslagsområdena samt andra åtgärder som syftar till att stärka medvetenheten om lagstiftningen på dessa områden.</p>
<p>Kommittén skall undersöka om en lösning är möjlig för situationer då det är uppenbart att sekretess bör råda, men en uttrycklig bestämmelse för det aktuella fallet saknas, och som innebär att det blir möjligt att sekretessbelägga mycket känsliga uppgifter. Härvid skall särskilt övervägas om olika sekretessintressen bör behandlas på skilda sätt.</p>
<h2>Samverkan mellan och inom myndigheter</h2>
<p>Kommittén skall utreda förutsättningarna för att öka möjligheterna att lämna sekretessbelagda uppgifter mellan och inom myndigheterna i syfte att förbättra förutsättningarna för deras samverkan. Kommittén skall presentera de olika lösningar som kan finnas och analysera konsekvenserna av dem. Utgångspunkten skall vara att sekretessbelagda uppgifter inte får spridas i onödan och att de skall få ett tillräckligt starkt sekretesskydd hos mottagarna, så att de negativa konsekvenserna av uppgiftsutlämnandet minimeras. Kommittén skall särskilt uppmärksamma de problem som den fria kommunala nämndorganisationen ger upphov till på detta område. Kommittén skall ta ställning till om myndigheter och verksamhetsgrenar inom myndigheter är de enda tänkbara utgångspunkterna för de gränser som bör gälla när det gäller uppgiftslämnande dem emellan eller om det finns andra enheter inom vilka uppgifter bör få lämnas trots sekretess. De begrepp som skall användas för att beteckna de enheter mellan vilka sekretess skall gälla måste vara utformade så att det uppstår så få avgränsningsproblem som möjligt.</p>
<p>Kommittén skall undersöka hur sekretesslagen påverkar kommunernas möjligheter att informera sig om vad som händer i deras företag och hur lagen påverkar möjligheterna till information inom och mellan kommunala företag. Detsamma gäller för motsvarande problem på det statliga företagsområdet. De slutsatser som kan dras efter denna undersökning skall presenteras tillsammans med förslag till de eventuella lagändringar som behövs.</p>
<h2>Samarbetet mot ungdomsbrott</h2>
<p>Kommittén skall ta reda på vilka uppgifter polisen behöver från socialtjänsten och andra myndigheter för att kunna förebygga ungdomsbrott. Kommittén skall vidare redogöra för vilka av dessa uppgifter polisen kan få del av inom ramen för nuvarande bestämmelser, bl.a. genom att ta del av erfarenheterna från samverkansprojekt på lokal nivå. Kommittén skall därefter redovisa vilken effekt återstående uppgifter kan få för polisens brottsförebyggande arbete. Kommittén skall bedöma i vilken utsträckning nyttan av en begränsning av sekretessen i brottsförebyggande syfte uppväger den skada som detta kan innebära om det medför svårigheter i socialtjänstens allmänna klientsamarbete och när det gäller kontakten mellan enskilda och de andra myndigheter som kan vara aktuella. Kommitténs slutsatser skall utmynna i en rekommendation om huruvida det bör införas någon lättnad i socialtjänstsekretessen eller andra ändringar av sekretessbestämmelserna och, om det förordas, hur den eller dessa bör utformas.</p>
<h2>Uppgiftslämnande vid misstanke om grova brott</h2>
<p>Kommittén skall undersöka om den nuvarande s.k. tvåårsregeln i 14 kap. 2 § fjärde stycket sekretesslagen i några situationer leder till otillfredsställande resultat och överväga om det för några fall finns skäl att vidga möjligheten att lämna ut uppgifter om ett brott från socialtjänsten eller hälso- och sjukvården till polis- eller åklagarmyndigheter eller andra myndigheter som är skyldiga att ingripa mot brottet. Undersökningen skall avse också omfattningen av det s.k. frågeförbudet i domstol enligt 36 kap. 5 § rättegångsbalken. En eventuell ändring får inte leda till att uppgifter får lämnas under en förundersökning i större omfattning än vid vittnesförhör inför domstol.</p>
<p>När det gäller den fråga som berörts av KU, om vissa försöksbrott bör undantas från tvåårsregeln, bör beaktas att frågan om rubriceringen av främst våldsbrott ofta är svårbedömd och att ett sådant undantag därför kan leda till svårigheter vid tillämpningen. Om det blir aktuellt att föreslå ändringar av reglerna bör därför även andra avgränsningar övervägas.</p>
<p>Kommittén skall beakta regeringens slutsatser om uppgiftslämnande i prop. 1997/98:55 om kvinnofrid, när det gäller våldsbrott mot kvinnor som begås av närstående.</p>
<h2>Meddelarfrihetsbrytande tystnadsplikter</h2>
<p>Kommittén skall se över bestämmelsen om meddelarfrihetsbrytande tystnadsplikter i 16 kap. 1 § sekretesslagen. I översynen skall det ingå att kartlägga vilka kriterier som har varit avgörande för bestämmelsens nuvarande utformning samt att föreslå de eventuella ändringar av bestämmelsen som behövs för att den skall kunna tillämpas på ett sätt som står i stämmer överens med dess ursprungliga ändamål.</p>
<h2>Offentlighet och sekretess i det internationella samarbetet</h2>
<p>Kommittén skall undersöka möjligheterna för att Sveriges åtaganden enligt internationella avtal när det gäller informationsutbyte skall kunna genomföras på ett ändamålsenligt sätt och på ett sätt som leder till ett så litet ingrepp i offentligheten som möjligt. Till grund för undersökningen skall kommittén göra en sammanställning av Sveriges åtaganden och av de åtgärder som företagits för att genomföra dem samt skälen för åtgärderna. I de fall ingen sådan åtgärd har vidtagits skall, så långt det är möjligt, kommittén redovisa de skäl som har anförts för det.</p>
<p>Kommittén skall göra en kartläggning av myndigheternas hantering av frågor om utrikessekretess. En sådan kartläggning skall ta sikte på frågor om sekretess såväl i EU-samarbetet som i annat internationellt samarbete. Kartläggningen skall utmynna i en bedömning av om det behövs ändringar i reglerna om utrikessekretess eller andra åtgärder, t.ex. en särreglering för EU-samarbetet, samt i så fall förslag till sådana ändringar.</p>
<h2>Övrigt</h2>
<p>Kommittén skall ha stor frihet att ta upp de ytterligare frågor som den finner behöver övervägas inom ramen för uppdraget.</p>
<p>Kommittén skall samråda med IT-kommissionen i frågor som rör offentlighetsprincipen och IT.</p>
<p>Kommittén skall beakta de frågor om - myndighetssamverkan som behandlas av utredningen (Ju 1997:04) om ökade möjligheter till informationsutbyte och frågor om sekretess vid bekämpningen av ekonomisk brottslighet m.m. (Ekosekretessutredningen), - sekretess i samband med förvärvsprövning enligt konkurrenslagen (1993:20) som behandlas av Konkurrenslagsutredningen (N 1995:11), - samordnad revision mellan kommuner respektive landsting och deras företag som behandlas av utredningen (In 1997:07) om översyn av den kommunala revisionen.</p>
<p>För utredningsarbetet gäller regeringens direktiv till samtliga kommittéer och särskilda utredare att redovisa regionalpolitiska konsekvenser (dir. 1992:50), att pröva offentliga åtaganden (dir. 1994:23), att redovisa jämställdhetspolitiska konsekvenser (dir. 1994:124) och att redovisa konsekvenser för brottsligheten och det brottsförebyggande arbetet (dir. 1996:49).</p>
<p>Utredningsarbetet skall vara avslutat, såvitt avser uppdraget som gäller offentlighetsprincipen och IT, senast den 1 september 2000 och i övrigt senast den 1 maj 2001. Om grundlagsändringar skulle bli aktuella i andra delar än när det gäller offentlighetsprincipen och IT bör utredningsarbetet vara avslutat före den 1 september 2000. Det står kommittén fritt att avlämna ett eller flera delbetänkanden.</p>
<h2>Bilaga 2</h2>
<h2>Sekretesslagen (1980:100) och motsvarande bestämmelser i förslaget Bilaga 3</h2>
<h2>Förslaget och motsvarande bestämmelser i sekretesslagen (1980:100)</h2>
<h2>Bilaga 4</h2>
<p>I dag gäller undantag från sekretess vid misstanke om brott för vilket inte är föreskrivet lindrigare straff än fängelse lägst två år. Diskussioner har förts om att sänka lägsta straffet till fängelse ett år. Kvinnovåldskommissionen föreslog att utöver undantag från sekretessen vid misstanke om brott med ett lägsta straff om två år, undantag skulle göras för vissa i brottsbalken angivna brott.</p>
<h2>Bilaga 5</h2>
<h2>Enkätundersökning</h2>
<h2>Allmänna frågor</h2>
<p>1. Samverkan kan uppkomma på olika sätt. Exempelvis kan två eller flera myndigheter träffa en formell överenskommelse om att samverka i en viss fråga. Samverkan kan också ske på informell basis genom t.ex. etablerade kontakter mellan tjänstemän på olika myndigheter. Vilken typ av samverkan har ni erfarenhet av och vad har ni för uppfattning om de olika samverkansformer som kan förekomma? a) Hur är samarbetet rörande utbyte av uppgifter mellan myndigheter för att förebygga ungdomsbrott organiserat på det lokala planet? b) Vilka myndigheter deltar i samverkansarbetet? c) Är samverkan allmänt inriktad till sin karaktär eller tar den sikte på enskilda individer? Är det, enligt er uppfattning, en förutsättning för en fungerande samverkan att uppgifter om enskilda kan lämnas ut? d) Inledningsvis talades det om att samverkan kan uppkomma på olika sätt och att kontakterna mellan myndigheter som en följd av det etableras på olika nivåer inom organisationerna. På vilken nivå - myndighetsledning, handläggarnivå eller annan nivå - är det, enligt er erfarenhet, vanligast att samverkan med andra myndigheter uppkommer? Är det sedan så att den faktiska samverkan och informationsutbytet sker på den nivån där den uppkom eller förläggs den till någon annan nivå inom respektive organisation? 2. Sker samverkan kring informationsutbyte enbart som ett led i det brottsförebyggande arbetet eller förekommer det också i samband med brottsutredningar? 3. Med er verksamhet som utgångspunkt, vilka för- och nackdelar upplever ni med ett samarbete med andra myndigheter? 4. Med anknytning till punkt 3., anser ni att sekretesslagen ger upphov till några särskilda hinder eller problem för samverkan? 5. Vad är, enligt er uppfattning, i så fall orsaken till dessa? 6. Kan de undanröjas/lösas genom ändring i sekretesslagen eller annan författning? 7. Har ni några kommentarer till de ovan redovisade resultaten från tidigare undersökningar?</p>
<h2>Särskilda frågor till polismyndigheter</h2>
<p>1. Vilken typ av uppgifter är av värde för polisens brottsförebyggande arbete och vilka av dessa får polisen inte tillgång till i dag? 2. Förekommer det att myndigheter begär uppgifter från polisen? Finns det i så fall möjlighet för polisen att lämna ut dessa uppgifter? 3. Har ni några övriga synpunkter på sekretessregleringens betydelse för polisens samarbete med andra myndigheter?</p>
<h2>Särskilda frågor till socialtjänsten</h2>
<p>1. Vilka uppgifter behöver socialtjänsten från andra myndigheter, t.ex. polisen, och vilka uppgifter hos socialtjänsten efterfrågas av andra myndigheter? 2. Vilka typer av uppgifter upplever ni som tveksamma eller skadliga för socialtjänstens verksamhet att lämna ut till annan myndighet utan den enskildes samtycke? 3. Är det önskvärt att uppgifter kan lämnas mellan myndigheter i större omfattning än vad som är möjligt i dag? 4. Har ni några övriga synpunkter på sekretessregleringen för socialtjänstens samarbete med andra myndigheter?</p>
<h2>Särskilda frågor till skolan</h2>
<p>1. Vilken typ av brottsförebyggande arbete bedrivs i skolan? 2. Sker det ett samarbete mellan skolan och andra myndigheter kring det brottsförebyggande arbetet? Hur är det i så fall utformat? 3. Upplever ni att sekretessregleringen utgör ett hinder för ett effektivt samarbete? Om ja, på vilket sätt? 4. Vilken typ av uppgifter efterfrågar andra myndigheter från skolan? I vilken utsträckning lämnas uppgifterna ut?</p>
<p>I denna bilaga finns en kort beskrivning av de tystnadsplikter som i dag bryter meddelarfriheten, dvs. de som anges i 16 kap. 1 § sekretesslagen. Beskrivningen innehåller redogörelse för de överväganden som gjorts i de enskilda fallen beträffande frågan om tystnadsplikten skall bryta meddelarfriheten. Bilagan följer lagregelns disposition och rubrikerna återger i de flesta fall i vilka författningar tystnadsplikterna i den aktuella punkten finns. När det gäller sekretesslagen finns det ytterligare en rubriknivå. Reglerna om sekretess och tystnadsplikt inte är återgivna i sin helhet, för att något underlätta läsningen.</p>
<h2>Punkten 1. Regeringsformen och riksdagsordningen</h2>
<p>Ordföranden i utrikesnämnden, vanligen kungen, kan besluta om ovillkorlig tystnadsplikt för ledamöterna av nämnden och de som i övrigt är knutna dit, när det gäller vad de fått veta på grund av arbetet i nämnden. En sådan tystnadsplikt går alltid före meddelarfriheten.</p>
<p>En ledamot eller tjänsteman i riksdagen får inte obehörigen röja vad som har förekommit vid ett sammanträde inom stängda dörrar. Vidare får en ledamot, suppleant eller tjänsteman i ett utskott inte obehörigen röja vad som, enligt beslut av regeringen eller utskottet, skall hållas hemligt med hänsyn till rikets säkerhet eller av annat synnerligen viktigt skäl, som betingas av förhållandet till främmande stat eller mellanfolklig organisation. Detsamma gäller för ledamot, suppleant eller tjänsteman i EU-nämnden.   För dessa tystnadsplikter enligt riksdagsordningen gäller att de bryter meddelarfriheten endast beträffande uppgifter vars röjande kan antas sätta rikets säkerhet i fara eller annars skada landet allvarligt.</p>
<p>Departementschefen gjorde bedömningen att punkten var en rimlig kompromiss mellan de motstående intressen som gör sig gällande i dessa fall. Bedömningen utgick nog från antagandet att tystnadsplikt om vad som förekommer vid ett slutet kammarsammanträde endast kommer att omfatta uppgifter som av viktiga utrikes- eller försvarspolitiska skäl bör hållas hemliga. Något liknande kunde gälla utskotten. Det ansågs dock som en nackdel att en del av det område där meddelarfrihet inte gäller avgränsas med ett skaderekvisit, men någon annat alternativ tycktes inte finnas.</p>
<p>Vid införandet av reglerna för EU-nämnden konstaterade riksdagen endast att en hänvisning till tystnadsplikten i EU-nämnden borde tas in i sekretesslagen. Det framstår dock som naturligt att tystnadsplikten i EU-nämnden bör bryta meddelarfriheten under samma förhållanden som gäller för riksdagens utskott.</p>
<h2>Punkten 2. Tryckfrihetsförordningen och yttrandefrihets- grundlagen</h2>
<p>Den som tagit befattning med tillkomsten eller utgivningen av en tryckt skrift eller med framställning som var avsedd att införas i tryckt skrift och den som varit verksam inom företag för yrkesmässig förmedling av nyheter eller andra meddelanden till periodiska skrifter får inte röja vad han där fått veta om vem som är författare eller har lämnat meddelande med stöd av meddelarfriheten eller är utgivare av skrift som inte är periodisk. Denna tystnadsplikt gäller med vissa tydligt angivna undantag.</p>
<p>Den som tagit befattning med tillkomsten eller spridningen av en framställning som utgjort eller varit avsedd att ingå i ett radioprogram eller en teknisk upptagning och den som har varit verksam på en nyhetsbyrå får inte röja vad han därvid har fått veta om vem som är upphovsman till framställningen eller har tillhandahållit den för offentliggörande eller om vem som har framträtt i den eller lämnat uppgifter med stöd av meddelarfriheten. Även för denna tystnadsplikt gäller de undantag som anges i tryckfrihetsförordningen.</p>
<p>De två bestämmelserna reglerar tystnadsplikten till skydd för författares, meddelares och utgivares rätt till anonymitet. Denna tystnadsplikt har undantagits från meddelarfrihet med hänsyn till den stora betydelse som reglerna om anonymitetsskydd har.</p>
<h2>Punkten 3. Sekretesslagen</h2>
<h2>Utrikessekretess</h2>
<p>Sekretess gäller för uppgifter som rör Sveriges förbindelser med andra stater. Sekretess gäller också för uppgifter som på något annat sätt rör andra stater, mellanfolkliga organisationer, myndigheter, medborgare eller juridiska personer i en annan stat eller statslösa personer. För att sekretess skall gälla krävas att det kan antas att Sveriges mellanfolkliga förbindelser störs eller att Sverige skadas på något annat sätt om uppgiften röjs.</p>
<p>Normalt gäller meddelarfriheten för uppgifter som omfattas av utrikessekretess. Meddelarfriheten bryts endast för sådana uppgifter där det kan antas att rikets säkerhet sätts i fara eller landet annars skadas allvarligt, om uppgiften röjs. Motivet för att meddelarfriheten skall brytas för denna typ av uppgifter är detsamma som återgetts ovan beträffande sekretess hos riksdagens utskott och EU-nämnden.</p>
<h2>Sekretess beträffande den centrala finanspolitiken m.m.</h2>
<p>Hos regeringen, Riksbanken och Riksgäldskontoret gäller sekretess för uppgifter som rör den centrala finanspolitiken, penningpolitiken eller valutapolitiken. För att sekretess skall gälla krävs vidare att det kan antas att syftet med en beslutad eller förutsedd åtgärd motverkas om uppgiften röjs.</p>
<p>Tystnadsplikt enligt denna bestämmelse bryter meddelarfriheten enbart såvitt avser uppgifter hos Riksbanken. Finns uppgifterna hos regeringen eller Riksgäldskontoret gäller alltså meddelarfriheten.</p>
<p>Innan sekretesslagen trädde i kraft gällde tystnadsplikt till skydd för den centrala finans- och räntepolitiken endast fullmäktige och vissa andra förtroendemän inom Riksbanken och för tjänstemännen där. Denna tystnadsplikt var föreskriven i lag och bröt därför meddelarfriheten. Tystnadspliktskommittén konstaterade att det knappast kunde finnas något intresse av insyn i Riksbankens meningsutbyte inför ändringar i diskontot eller dylikt, som var starkt nog att väga över skälen för tystnadsplikt. En sådan tystnadsplikt är oftast kortvarig och innebär därför inte någon betydelsefull inskränkning av möjligheterna till insyn och debatt. Kommittén föreslog därför att tystnadsplikten hos Riksbanken även i fortsättningen borde bryta meddelarfriheten.</p>
<p>I förarbetena till sekretesslagen konstaterade departementschefen att denna lösning stämde överens med gällande rätt. Vidare fanns det inte tillräcklig anledning att göra undantag också för uppgifter hos Riksgäldskontoret, något som hade föreslagits under remissbehandlingen.</p>
<h2>Förundersökningssekretessen</h2>
<p>Sekretess gäller för uppgifter med anknytning till förundersökning i brottmål. Sekretess gäller också uppgifter som rör användning av tvångsmedel i brottmål eller i annan verksamhet för att förebygga brott. Vidare gäller sekretess för uppgifter i verksamhet som rör utredning om näringsförbud. Sekretess gäller också uppgifter i åklagarmyndighets, polismyndighets, skattemyndighets, Tullverkets eller Kustbevakningens verksamhet i övrigt för att förebygga, utreda eller beivra brott. Hos Finansinspektionen gäller sekretess för uppgifter i verksamheten med att övervaka insiderlagen (2000:1086). I alla dessa fall gäller sekretessen om det kan antas att syftet med beslutade eller förutsedda åtgärder motverkas eller att den framtida verksamheten skadas om uppgiften röjs.</p>
<p>För uppgifter i vissa verksamheter, bl.a. hos Säkerhetspolisen och viss underrättelseverksamhet, gäller ett omvänt skaderekvisit. Det innebär att uppgifterna i dessa verksamheter omfattas av sekretess om det inte står klart att uppgifterna kan röjas utan att syftet med beslutade eller förutsedda åtgärder motverkas eller den framtida verksamheten skadas.</p>
<p>Denna sekretess kan även finnas hos andra myndigheter om de biträder åklagarmyndighet, polismyndighet, skattemyndighet, Tullverket eller Kustbevakningen med att upptäcka, utreda eller beivra brott. Sekretess kan också gälla hos tillsynsmyndighet i konkurs och inom exekutionsväsendet för uppgifter som rör brott som har samband med gäldenärs näringsverksamhet.</p>
<p>För uppgifter som omfattas av denna sekretessbestämmelse gäller normalt meddelarfrihet. Meddelarfriheten bryts dock om uppgiften avser kvarhållande av försändelser på befordringsföretag, hemlig teleavlyssning, hemlig teleövervakning eller hemlig kameraövervakning som beslutats av domstol, undersökningsledare eller åklagare.</p>
<p>Innan sekretesslagen genomfördes ansågs meddelarfrihet gälla för alla uppgifter om polisens åtgärder i brottsbekämpande syfte m.m. utom när det gällde beslut om kvarhållande av postförsändelse. Departementschefen angav att han inte var beredd att förorda några nya inskränkningar i meddelarfriheten på detta området. Bestämmelsen har dock kompletterats på grund av att reglerna om tvångsmedel ändrats och kompletterats.</p>
<h2>Sekretess om säkerhets- eller bevakningsåtgärder</h2>
<p>Sekretess gäller för uppgifter om säkerhets- och bevakningsåtgärder som rör bl.a. byggnader och andra anläggningar, pengar och andra värdeföremål, vapen, telekommunikation och behörigheter till t.ex. datasystem. Sådan sekretess gäller om det kan antas att syftet med åtgärden motverkas om uppgiften röjs. Tystnadsplikten enligt denna bestämmelse bryter alltid meddelarfriheten.</p>
<p>Förslaget att denna sekretess skall bryta meddelarfriheten fördes fram i promemorian Handlingssekretess och tystnadsplikt (Ds Ju 1977:11). Det fick inte någon kritik under remissbehandlingen. Förslaget i propositionen avvek inte från promemorians förslag och godtogs av riksdagen.</p>
<h2>Sekretess för chiffer eller liknande</h2>
<p>Sekretess gäller för uppgifter om chiffer, kod eller liknande metoder som har till syfte att underlätta att uppgifter används i allmän verksamhet utan att sekretess åsidosätts eller göra det möjligt att kontrollera om information i elektronisk form har förvanskats. Sådan sekretess gäller om det kan antas att syftet med metoden motverkas om uppgiften röjs.</p>
<p>Vidare gäller sekretess för körkorts referensnummer i vägtrafikregistret om det inte står klart att numret kan röjas utan fara för att kontrollen av körkortets äkthet motverkas.</p>
<p>Tystnadsplikt enligt dessa bestämmelser bryter alltid meddelarfriheten.</p>
<p>Resonemanget till varför sekretess enligt denna bestämmelse skall bryta meddelarfriheten är detsamma som beträffande sekretess för säkerhets- och bevakningsåtgärder.</p>
<p>Sekretessbestämmelsen gällde från början bara chiffer etc. till skydd för användningen av sekretessbelagda uppgifter i den allmänna verksamheten. Därefter har skyddet för körkorts referensnummer och elektronisk information kommit till.</p>
<p>Beträffande sekretessen för körkorts referensnummer konstaterades i propositionen att meddelarfriheten för övriga uppgifter i denna paragraf var inskränkt och att det borde vara fallet även för uppgifter om referensnummer. När det gäller skyddet för elektronisk information konstaterade regeringen att det av 16 kap. 1 § sekretesslagen följer att meddelarfriheten är begränsad när tystnadsplikt följer av 5 kap. 3 § sekretesslagen.</p>
<h2>Sekretess för att hindra rymning m.m.</h2>
<p>Beträffande åtgärder vars syfte är att hindra rymning eller fritagning finns en bestämmelse som kompletterar förundersökningssekretessen och sekretessen till skydd för säkerhets- och bevakningsåtgärder respektive chiffer och liknande. Sekretess gäller enligt den bestämmelsen inom polisväsendet och kriminalvården om det kan antas att syftet med åtgärden motverkas om uppgiften röjs. Tystnadsplikt enligt denna bestämmelse bryter alltid meddelarfriheten.</p>
<p>Denna sekretessbestämmelse har inte ändrats sedan sekretesslagen infördes. Motivet till varför den bör bryta meddelarfriheten är detsamma som ovan angetts för sekretess för säkerhets- och bevakningsåtgärder.</p>
<h2>Sekretess avseende internationell rättshjälp m.m.</h2>
<p>Sekretess gäller för uppgifter med anknytning till förundersökning eller tvångsmedel om de finns i verksamhet rörande internationell rättshjälp. Förutsättningen är att det kan antas att den rättsliga hjälpen begärts under förutsättning att uppgiften inte röjs. Sekretess gäller även för viss information med anknytning till Schengens informationssystem som finns hos polismyndighet, åklagarmyndighet, Rikspolisstyrelsen, Tullverket och Kustbevakningen.</p>
<p>I princip råder meddelarfrihet beträffande uppgifter som omfattas av denna bestämmelse. Meddelarfriheten bryts dock för uppgifter som avser kvarhållande av försändelse på befordringsföretag, hemlig teleavlyssning och hemlig teleövervakning eller hemlig kameraövervakning på grund av beslut av domstol eller åklagare.</p>
<p>Bestämmelsen infördes därför att JO i ett beslut funnit att bestämmelsen i 5 kap. 1 § första stycket 1 sekretesslagen inte kan tillämpas i förhållande till utredningar som utförs efter en ansökan från en främmande stat. Syftet var att de åtgärder som vidtas i Sverige i en utländska brottsutredning skulle ha lika starkt sekretesskydd som om åtgärden vidtagits i en svensk förundersökning. Vidare konstaterades att i likhet med vad som gäller för förundersökningssekretess enligt 5 kap. 1 § sekretesslagen bör meddelarfriheten begränsas såvitt avser uppgift om kvarhållande av försändelse på befordringsföretag, hemlig teleavlyssning och hemlig teleövervakning eller hemlig kameraövervakning på grund av beslut av domstol eller åklagare.</p>
<h2>Hälso- och sjukvårdssekretess</h2>
<p>Inom hälso- och sjukvården gäller sekretess för uppgifter om enskildas hälsotillstånd eller andra personliga förhållanden. Vid sekretessbedömningen tillämpas ett omvänt skaderekvisit. Samma sekretess gäller i annan medicinsk verksamhet, t.ex. rättsmedicinsk och rättspsykiatrisk undersökning, abort och åtgärder mot smittsamma sjukdomar. Sådan sekretess gäller också i verksamhet som gäller omprövning av beslut i eller särskild tillsyn över både allmän och enskild hälso- och sjukvård.</p>
<p>Det finns dock vissa konkreta undantag från den ovan beskrivna sekretessen. Det gäller beslut om olika former av tvångsvård, beslut i ärenden om ansvar eller behörighet för personal inom hälso- och sjukvården och beslut i fråga om omhändertagande eller återlämnande av patientjournal.</p>
<p>Hälso- och sjukvårdssekretessen bryter i princip alltid meddelarfriheten. Undantaget gäller uppgifter om verkställighet av beslut om omhändertagande eller beslut om vård utan samtycke. För sådana uppgifter gäller således meddelarfrihet.</p>
<p>Av förarbetena till sekretesslagen framgår att frågan om meddelarfrihet för uppgifter inom hälso- och sjukvården samt socialtjänsten diskuterades en del. Enligt den lagstiftning som gällde då fanns det i princip inte någon meddelarfrihet på området för offentligt anställda. Departementschefen konstaterade att det inom det berörda området kan bli fråga om fall av för den enskilde mycket ingripande myndighetsutövning, dvs. tvångsomhändertaganden. I sådana situationer föreligger det ett mycket starkt behov av allmän insyn. Å andra sidan finns det ett mycket starkt behov av skydd för den enskildes integritet.</p>
<p>I propositionen diskuterades om meddelarfrihet skulle införas i ärenden om frihetsberövanden. Argumenten mot detta var att det fanns en viss möjlighet att lämna ut uppgifter på grund av skaderekvisitets konstruktion. Vidare är beslut om tvångsåtgärder offentliga och utlämnande med förbehåll om hur uppgifterna får användas möjligt. Det ansågs också finnas svårigheter i att avgöra vilka uppgifter angående den enskilde som skulle anses finnas i ett ärende om frihetsberövande och regeln skulle därmed bli svår att tillämpa. Slutligen stannade departementschefen för att inte föreslå att meddelarfrihet skulle gälla i ärende om frihetsberövande. I stället blev förslaget det som alltjämt gäller och som anknöt till gällande rätt, dvs. att det inte gäller någon meddelarfrihet utom för uppgift om huruvida beslut om omhändertagande eller vård utan samtycke verkställts.</p>
<p>Beskrivningen av vilken annan medicinsk verksamhet som också omfattas av sekretess har förändrats sedan sekretesslagen infördes efterhand som utvecklingen på vårdområdet fått genomslag i lagstiftningen.</p>
<p>I samband med att det blev möjligt för Socialstyrelsen att omhänderta journaler inom enskild hälso- och sjukvård, infördes också en sekretessregel för uppgifterna i de omhändertagna journalerna. Frågan om att den införda sekretessen bryter meddelarfriheten tycks inte ha diskuterats i propositionen. Det framstår dock som ganska naturligt, eftersom det är fråga om samma typ av uppgifter som omfattas av sekretess som bryter meddelarfriheten när de finns inom offentlig hälso- och sjukvård.</p>
<h2>Sekretess för anmälan till Hälso- och sjukvårdens ansvarsnämnd</h2>
<p>I anmälan till Hälso- och sjukvårdens ansvarsnämnd gäller sekretess för uppgifter om enskilds hälsotillstånd eller andra personliga förhållanden. För sekretessprövningen gäller ett omvänt skaderekvisit. Denna sekretessbestämmelse bryter meddelarfriheten.</p>
<p>Frågan om meddelarfriheten skulle begränsas diskuterades i propositionen. Där konstaterades att för uppgifter inom hälso- och sjukvården och socialtjänsten är meddelarfriheten till största delen begränsad. De uppgifter i anmälan till Hälso- och sjukvårdens ansvarsnämnd som föreslogs bli skyddade av sekretess var sådana som är mycket känsliga för den enskilde. Därför blev förslaget att meddelarfriheten skall begränsas för dessa uppgifter.</p>
<h2>Socialtjänstsekretess</h2>
<p>Inom socialtjänsten gäller sekretess för uppgifter om enskildas personliga förhållanden, om det inte står klart att uppgiften kan röjas utan att den enskilde eller någon som står honom eller henne nära lider men. Med socialtjänst menas bl.a. verksamhet enligt socialtjänstlagen (2001:453), lagen (1990:52) med särskilda bestämmelser om vård av unga, lagen (1988:870) om vård av missbrukare i vissa fall och verksamhet som gäller omprövning av socialnämndens beslut eller särskild tillsyn över nämndens verksamhet. Med socialtjänst jämställs olika uppräknade typer av ärenden som gäller sociala förmåner. Sekretess gäller också inom kommunal familjerådgivning. Här är dock sekretessen absolut.</p>
<p>Precis som för hälso- och sjukvårdssekretessen finns det vissa konkreta undantag från socialtjänstsekretessen. Sekretess gäller inte beslut om omhändertagande, beslut om vård utan samtycke och beslut om sluten ungdomsvård. Sekretess gäller inte heller beslut i ärenden om ansvar eller behörighet för personal inom kommunal hälso- och sjukvård och beslut i fråga om omhändertagande eller återlämnande av personakt. För anmälan i ärende om ansvar eller behörighet för personal inom kommunal hälso- och sjukvård gäller sekretess om det kan antas att den enskilde eller någon som står honom eller henne nära lider betydande men om uppgiften röjs.</p>
<p>I princip bryter socialtjänstsekretessen meddelarfriheten. Det gäller dock inte uppgifter om verkställighet av beslut om omhändertagande, vård utan samtycke eller sluten ungdomsvård. För dessa uppgifter gäller således meddelarfrihet.</p>
<p>I förarbetena till sekretesslagen förs samma diskussion beträffande meddelarfrihetens omfattning som ovan beskrivits för hälso- och sjukvårdssekretessen.</p>
<p>Sedan sekretesslagen kom till har den del av socialtjänstsekretessen som gäller verksamhet som skall anses ingå i socialtjänsten eller jämställas med denna utvidgats betydligt. Socialtjänst är förutom verksamhet som handhas av socialnämnd sådan som handhas av Statens institutionsstyrelse. Statens institutionsstyrelse ansvarar för verkställighet av sluten ungdomsvård. Samma sekretess gäller således för den som är föremål för vård med stöd av lagen (1990:52) med särskilda bestämmelser om vård av unga som för den som är föremål för verkställighet av sluten ungdomsvård vid ett särskilt ungdomshem. Uppgift om verkställighet av beslut om sluten ungdomsvård – i likhet med vad som gäller i fråga om verkställighet av beslut om omhändertagande eller beslut om vård utan samtycke – har undantagits från begränsningen i meddelarfriheten.</p>
<p>Lagen om vård av missbrukare i vissa fall infördes i början av 1980-talet. Den stränga sekretess som gäller inom socialtjänsten skulle gälla också utredningar m.m. i ärenden enligt LVM. Sekretessbestämmelsen kompletterades därför så att det framgick att även denna verksamhet räknades till socialtjänsten.</p>
<p>I slutet av 1980-talet infördes regler om bistånd åt asylsökande m.fl. Syftet var att de som var berättigade till denna typ av bistånd i princip inte skulle omfattas av socialtjänstlagen. Eftersom en ansökan om bistånd skulle kunna behöva innehålla lika känsliga uppgifter om personliga förhållanden som en ansökan om socialbidrag, bör den också omfattas av samma sekretesskydd. Propositionen diskuterar inte att uppgifterna därmed inte heller omfattas av meddelarfrihet.</p>
<p>I början av 1990-talet infördes systemet med introduktionsersättning för flyktingar. Syftet var att dessa i princip inte skulle behöva vända sig till socialtjänsten för att få medel till sin försörjning. De uppgifter som den enskilde skulle kunna behöva lämna i ett sådant ärende kan vara av lika ömtålig art och förtjäna samma sekretess som de uppgifter som lämnas i ärenden om socialbidrag. Skyddet bör därför vara detsamma som inom socialtjänsten. Propositionen berör inte att det innebär att uppgifterna därmed kommer att vara undantagna från meddelarfriheten.</p>
<p>Ärenden om parkeringstillstånd för rörelsehindrade jämställs med socialtjänst vid tillämpning av sekretesslagen. Sekretess kommer då som regel att gälla för uppgifter i t.ex. läkarintyg som åberopas i dessa ärenden. Vidare har det införts en bestämmelse motsvarande den som finns angående anmälningar till Hälso- och sjukvårdens ansvarsnämnd, se ovan.</p>
<p>I samband med att det infördes regler i socialtjänstlagen om omhändertagande av personakter i enskild verksamhet kompletterades socialtjänstsekretessen. I verksamhet som gäller omhändertagande av personakter gäller sekretess för uppgifter om enskildas personliga förhållanden. Uppgifterna får lämnas till en socialnämnd om de behövs för vissa angivna syften och det är av synnerlig vikt att uppgiften lämnas. I propositionen finns ingen kommentar till det förhållandet att den nya bestämmelsen kommer att omfattas av undantaget från meddelarfriheten i 16 kap. 1 § sekretesslagen.</p>
<h2>Sekretess till skydd för anmälare</h2>
<p>Om en enskild anmäler eller annars lämnar uppgifter om någon annans hälsotillstånd eller andra personliga förhållanden till hälso- och sjukvården eller socialtjänsten, kan sekretess gälla för anmälan eller uppgifterna. Förutsättningen för sekretess är att det kan antas att det uppkommer fara för att den som har gjort anmälan eller annars lämnat uppgifter eller någon som står honom eller henne nära, utsätts för våld eller annat allvarligt men om uppgiften röjs.</p>
<p>Tystnadsplikt enligt denna bestämmelse bryter meddelarfriheten. Motivet för detta är enligt förarbetena detsamma som ovan beskrivits för hälso- och sjukvårdssekretessen.</p>
<h2>Skolsekretess</h2>
<p>I bl.a. förskoleklass, grundskola och gymnasieskola gäller sekretess för uppgift med anknytning till psykologisk undersökning eller behandling och för uppgifter om enskildas personliga förhållanden hos psykolog eller kurator. Vid sekretessprövningen gäller ett omvänt skaderekvisit.</p>
<p>På samma områden gäller sekretess dels i skolans elevvårdande verksamhet i övrigt för uppgift om enskilds personliga förhållanden, dels för uppgift som anknyter till ärende om tillrättaförande av elev eller om skiljande av elev från vidare studier. För dessa uppgifter tillämpas ett rakt skaderekvisit. Sekretessen gäller inte i beslut i elevvårdsärenden eller ärenden om tillrättaförande av elev eller skiljande av elev från vidare studier.</p>
<p>Statens skolverk har tillsyn över fristående skolor. I den verksamheten gäller sekretess för uppgifter från skolans elevvårdande verksamhet och som gäller enskildas personliga förhållanden. Sekretess gäller också för uppgifter med anknytning till fråga om tillrättaförande av elev eller skiljande av elev från vidare studier. I dessa fall tillämpas ett omvänt skaderekvisit. Sekretess gäller dock aldrig för Statens skolverks beslut i ett ärende.</p>
<p>Sekretess enligt dessa bestämmelser bryter i nästan alla fall meddelarfriheten. Det gäller dock inte uppgifter som hänför sig till ärende om tillrättaförande av elev eller skiljande av elev från vidare studier. För sådana uppgifter gäller således meddelarfrihet.</p>
<p>Innan sekretesslagen infördes rådde meddelarfrihet inom undervisningsväsendet, utom för uppgifter inom skolhälsovården. I propositionen till sekretesslagen angavs att det var en rimlig kompromiss mellan motstående intressen att meddelarfrihet inte skulle gälla inom undervisningsväsendet utom beträffande myndighetsutövning. Det kunde inte sällan vara fråga om uppgifter av samma ömtåliga natur som inom sjuk- och socialvården. De fall av myndighetsutövning som berörs av reglerna om elevvårdssekretess – disciplinära åtgärder och skiljande från undervisningen – är av så stor betydelse att möjlighet till offentlig insyn inte bör vara utesluten. Särskilt ansågs det gälla i fråga om ärenden om skiljande från undervisning. Vidare ansågs att integritetsintresset i sådana ärenden typiskt sett var något svagare än vad som i övrigt gäller inom undervisningsväsendet.</p>
<p>Bestämmelsen om skolsekretess har ändrats flera gånger sedan ovanstående uttalanden om meddelarfrihetens omfattning gjordes. I samband med att skollagen infördes år 1986 ändrades beskrivningen av det område där sekretessen gäller. Syftet var att få en enhetlig sekretessreglering för den utbildning för barn och ungdomar i skolpliktsåldern och åldern närmast däröver som regleras i skollagen.</p>
<p>Skolsekretessen omfattar även specialpedagogisk stödverksamhet. Sådan verksamhet innebär att konsulenter bedömer vilka behov och insatser som en elev med funktionshinder behöver i skolan. För att fullgöra uppgifterna inhämtar de med elevens föräldrars samtycke uppgifter från bl.a. hälso- och sjukvården. Denna verksamhet var tidigare anknuten till utbildningsväsendet men blev vid en omorganisation fristående. Det fick till följd att uppgifter inom den specialpedagogiska verksamheten inte omfattades av sekretess. Det förhållandet ansågs otillfredsställande och därför infördes en speciell regel om sekretess i sådan verksamhet. Bestämmelsen har ett rakt skaderekvisit. Syftet var att sekretessen skulle omfatta alla typiskt sett känsliga uppgifter som avser t.ex. hälsovård och problem av olika slag. Uppgifter för vilka denna sekretess gäller borde inte omfattas av meddelarfrihet.</p>
<p>Statens skolverk har tillsyn både över det offentliga skolväsendet och fristående skolor. I ärenden om tillsyn som rör det offentliga skolväsendet överförs skolsekretessen till Statens skolverk. Sekretesslagen gäller dock inte för fristående skolor och det finns således inte någon sekretess som kan överföras i ett ärende om tillsyn. Därför infördes i mitten av 1990-talet en särskild sekretessbestämmelse för Statens skolverks tillsyn över fristående skolor. Sekretess enligt denna bestämmelse skull ha företräde framför meddelarfriheten på samma sätt som skolsekretessen i övrigt.</p>
<p>I slutet av 1990-talet genomfördes en reform som innebar att förskoleverksamheten och skolbarnsomsorgen knöts närmare till det offentliga skolväsendet. Lagtekniskt innebar det att reglerna om detta, som tidigare funnits i socialtjänstlagen, fördes in i skollagen. Detta ledde till två ändringar av bestämmelsen om skolsekretess. Förskoleklassen fördes in i den inledande beskrivningen av de skolformer där sekretess gäller. Vidare infördes ett nytt stycke som gäller sekretess i skolbarnsomsorgen. Regeringen konstaterade att detta innebar att tystnadsplikten enligt de nya bestämmelserna fick företräde framför meddelarfriheten.</p>
<p>I syfte att öka skyddet för förföljda personer har det införts en bestämmelse om skydd för uppgifter inom skolväsendet om enskilds identitet, adress eller andra liknande uppgifter. Förutsättningen för sådan sekretess är att det av särskild anledning kan antas att den enskilde eller någon som står honom eller henne nära lider men om uppgiften röjs. Sekretess för elevadresser i vissa fall reglerades tidigare i 7 kap. 15 § sekretesslagen (folkbokföringssekretessen). I propositionen till ändringen konstaterade regeringen att överföringen av sekretessen till bestämmelsen om skolsekretess innebar att uppgifterna kommer att undantas från meddelarfriheten.</p>
<h2>Personalvårdssekretess</h2>
<p>I en myndighets personalsociala verksamhet gäller sekretess för uppgifter i psykologisk undersökning eller behandling. Sekretess gäller också för uppgifter om enskilds personliga förhållanden hos psykolog, personalkonsulent eller någon annan som är anställd för att komma med råd och hjälp i personliga angelägenheter. Vid sekretessprövningen används ett omvänt skaderekvisit. I samma verksamhet gäller sekretess även för andra uppgifter om enskildas personliga förhållanden. För sådana uppgifter gäller ett rakt skaderekvisit. Uppgifter för vilka den beskrivna sekretessen gäller omfattas inte av meddelarfriheten.</p>
<p>I denna bestämmelse regleras vidare sekretessen inom myndigheternas personaladministrativa verksamhet. Bestämmelsen gäller även tjänstgöringsomdömen som upprättats inom utrikesförvaltningen. Dessa uppgifter är inte undantagna från meddelarfriheten.</p>
<p>Av propositionen till sekretesslagen framgår att tystnadsplikterna inom myndigheternas personalsociala och i övrigt personaladministrativa verksamhet inte bröt meddelarfriheten innan sekretesslagen trädde i kraft. I propositionen anges att det i myndigheternas personalsociala verksamhet kan finnas uppgifter som är lika skyddsvärda som dem som förekommer inom t.ex. sjukvården och socialtjänsten. Vidare ansågs inte insynsintresset vara särskilt starkt i dessa fall. Det ansågs inte finnas tillräckliga skäl för ytterligare undantag från meddelarfriheten.</p>
<h2>Totalförsvarsplikt</h2>
<p>Sekretess gäller i olika ärenden med anknytning till totalförsvaret och utbildningar vid Försvarsmakten. Sekretess gäller om det kan antas att den enskilde eller någon som står honom eller henne nära lider men om uppgiften röjs. Denna typ av uppgifter omfattas av meddelarfriheten.</p>
<p>Inom personalvård för den som fullgör totalförsvarsplikt gäller sekretess för uppgifter i psykologisk undersökning. Vidare gäller sekretess för uppgifter om enskildas förhållanden hos den som är anställd för att lämna råd och hjälp i personliga angelägenheter. Här gäller ett omvänt skaderekvisit. Tystnadsplikt enligt denna bestämmelse bryter meddelarfriheten.</p>
<p>Innan sekretesslagen trädde i kraft gällde meddelarfrihet beträffande uppgifter om värnpliktigas personliga förhållanden, eftersom tystnadsplikten för dessa uppgifter inte var reglerad i lag. För att få konsekvens med vad som gäller för uppgifter inom myndigheternas personalvård borde samma typ av uppgifter vara undantagna från meddelarfriheten även när det gällde värnpliktiga.</p>
<p>I slutet av 1990-talet infördes ett nytt stycke i sekretessbestämmelsen. Bakgrunden var att regeringen gjorde den bedömningen att skyddet för t.ex. psykologiska undersökningar inom personalvården för de totalförsvarspliktiga inte gällde känsliga uppgifter som kunde finnas hos enheter med ansvar för den totalförsvarspliktiges utbildning. Dessa uppgifter ansågs mycket känsliga, eftersom de kunde gälla bedömningar av den enskildes psykiska funktionsförmåga, resultat av allmänbegåvningsprov m.m. Den nya sekretessbestämmelsen innebär att sekretess gäller inom verksamhet som avser utbildning för totalförsvarsändamål för uppgifter som kommer från psykologisk undersökning och andra uppgifter om enskildas personliga förhållanden. Prövningen sker med ett omvänt skaderekvisit. Tystnadsplikt enligt denna bestämmelse bryter inte meddelarfriheten. Frågan om bestämmelsen borde tas in i 16 kap. 1 § sekretesslagen eller inte diskuterade inte i propositionen.</p>
<h2>Sekretess avseende utlänningar</h2>
<p>Sekretess gäller för uppgift som rör utlänning, om det kan antas att röjande av uppgiften skulle medföra fara för att någon utsätts för övergrepp eller annat allvarligt men som föranleds av förhållandet mellan utlänningen och utländsk stat eller myndighet eller organisation av utlänningar. För denna typ av uppgifter gäller inte meddelarfriheten.</p>
<p>När sekretesslagen infördes saknades tystnadsplikt för utlänningars förhållanden. Således gällde meddelarfrihet. I propositionen konstaterade departementschefen att skyddet mot att utlänningar utsätts för sådana övergrepp eller sådant annat allvarligt men som hänger samman med hans särskilda förhållanden som utlänning måste anses väga så tungt att meddelarfriheten bör brytas.</p>
<p>I bestämmelsen regleras vidare sekretess i verksamhet som gäller kontroll av utlänningar och ärenden om svenskt medborgarskap. I beslut i sådana ärenden gäller dock sekretessen endast för uppgifter i skälen. Sekretessen avgränsas med ett omvänt skaderekvisit. Dessa uppgifter omfattas av meddelarfriheten. Departementschefen ansåg att det inte hade framkommit tillräckligt starka skäl för att låta meddelarfriheten stå tillbaka för denna tystnadsplikt.</p>
<p>Sedan sekretesslagen infördes har denna sekretessbestämmelse utökats. I verksamhet som gäller utlänningskontroll gäller numera sekretess även för anmälan eller andra uppgifter från en enskild, om det finns risk för att den enskilde kan komma att utsättas för våld eller annat allvarligt men. Vidare gäller sekretess i verksamhet som avser mottagande och vidarebefordran av upplysningar m.m. om krigsfångar och andra skyddade personer som omfattas av vissa konventioner. Här gäller ett omvänt skaderekvisit. Sekretess gäller också för vissa uppgifter om utlänningar som svenska myndigheter fått på grund av avtal med främmande stater eller mellanfolkliga organisationer. Ingen av dessa tystnadsplikter bryter meddelarfriheten. Frågan tycks inte ha diskuterats i förarbetena till någon av ändringarna.</p>
<h2>Sekretess inom kriminalvården</h2>
<p>Inom kriminalvården gäller sekretess för uppgift om enskilds personliga förhållanden. Sekretess gäller om det kan antas att den enskilde eller någon som står honom eller henne nära lider men eller att fara uppkommer för att någon utsätts för våld eller annat allvarligt men om uppgiften röjs. Sekretess gäller inte beslut av kriminalvårdsstyrelsen eller någon av kriminalvårdens nämnder. Sekretess gäller inte heller för andra beslut i kriminalvårdsärenden enligt brottsbalken eller lagen om kriminalvård i anstalt. Samma sekretess gäller hos regeringen i ärenden om överförande av verkställighet av brottmålsdom. Sekretessen gäller dock inte regeringens beslut i ärendet.</p>
<p>I princip gäller meddelarfrihet för uppgifter som omfattas av den beskrivna sekretessen. Meddelarfrihet gäller dock inte för uppgifter vars röjande kan medföra fara för att någon utsätts för våld eller annat allvarligt men.</p>
<p>Innan sekretesslagen infördes gällde meddelarfrihet på kriminalvårdsområdet, eftersom de gällande tystnadsplikterna inte reglerades i lag. Av förarbetena till sekretesslagen framgår att departementschefen ansåg att det saknades skäl att inskränka meddelarfriheten beträffande andra uppgifter än sådana som kan innebära att någon utsätts för våld eller annat allvarligt men.</p>
<p>Tidigare rådde inte sekretess i ärenden om överförande av verkställighet av brottmålsdom när handläggningen skedde hos regeringen. För den handläggning som skedde hos t.ex. Riksåklagaren och Kriminalvårdsstyrelsen gällde dock sekretess. I propositionen där denna fråga diskuterades konstaterade regeringen att det är av stor vikt att det råder insyn i regeringens verksamhet och att offentlighetsintresset där har stor betydelse. Mot detta måste dock vägas den enskildes intresse av att integritetskänsliga uppgifter inte blir offentliga. Eftersom ärendena många gånger handläggs också av Kriminalvårdsstyrelsen ansågs det lämpligt att samma sekretess skulle gälla hos regeringen i ärenden om överförande av straffverkställighet som inom kriminalvården i dessa ärenden. Meddelarfriheten borde på samma sätt som gäller för paragrafen i övrigt begränsas såvitt avser uppgifter vars röjande kan antas medföra fara för att någon utsätts för våld eller annat allvarligt men.</p>
<h2>Sekretess hos NIA</h2>
<p>Hos statens nämnd för internationella adoptionsfrågor (NIA) gäller sekretess för uppgifter om enskildas personliga förhållanden. Sekretessprövningen sker med ett rakt skaderekvisit. Meddelarfrihet gäller inte för uppgifter som omfattas av tystnadsplikt enligt denna bestämmelse.</p>
<p>Innan den nuvarande bestämmelsen infördes gällde sekretess hos NIA endast i ärenden om biträde i rättsliga angelägenheter eller utredning eller annat liknande bistånd åt enskilda. Sedan NIA:s arbetsuppgifter förändrats ansågs detta otillräckligt, eftersom NIA:s nya uppgifter ökade mängden känslig information som inte kunde anses omfattas av sekretess. Mot den bakgrunden utvidgades sekretessområdet till att gälla alla ärenden om internationella adoptioner hos NIA.</p>
<p>Uppgifter som omfattades av sekretess hos NIA enligt den äldre bestämmelsen var undantagna från meddelarfriheten. Av förarbetena till sekretesslagen framgår att det var fråga om ett starkt skyddsintresse i den typen av ärenden. När den nya sekretessbestämmelsen infördes konstaterade departementschefen att det inte fanns någon anledning att ändra rättsläget i detta hänseende bara för att sekretessen föreslås omfatta uppgifter även i andra ärenden hos NIA. Vidare gjordes en jämförelse med sekretessen på socialtjänstens område, där meddelarfriheten är starkt begränsad.</p>
<h2>Sekretess hos Barnombudsmannen</h2>
<p>Hos Barnombudsmannen gäller sekretess för uppgifter om enskildas personliga förhållanden. Sekretessen prövas med ett omvänt skaderekvisit. Sekretessen hindrar dock inte att Barnombudsmannen fullgör sin skyldighet att anmäla eller lämna uppgifter till en socialnämnd. Meddelarfrihet gäller inte för uppgifter som omfattas av denna sekretess.</p>
<p>I samband med att Barnombudsmannen inrättades (prop. 1992/93:173) framfördes att det inte förelåg något behov av att omgärda ombudsmannens verksamhet med en generell sekretess. Det ansågs dock inte uteslutet att det kunde finnas behov av särskilda sekretessregler för handlingar som barn sänder in eller muntligen i förtroende lämnar till ombudsmannen samt för uppgifter som ombudsmannen kunde få del av från andra myndigheter. För att tillgodose det behov som fanns att sekretessbelägga vissa känsliga uppgifter hos Barnombudsmannen infördes något år senare den ovan beskrivna regeln om sekretess hos Barnombudsmannen. Det ansågs vara en fördel att samma typ av sekretess därmed skulle gälla hos såväl ombudsmannen som socialtjänsten. Jämförelsen med socialtjänsten användes också som motiv för att begränsa meddelarfriheten för de aktuella uppgifterna.</p>
<h2>Sekretess avseende färdtjänst</h2>
<p>I ärenden om tillstånd till färdtjänst eller riksfärdtjänst gäller sekretess. Prövningen sker med ett omvänt skaderekvisit. Meddelarfrihet gäller inte för uppgifter som omfattas av sekretess enligt denna bestämmelse.</p>
<p>Tidigare omfattade socialtjänstsekretessen även ärenden om tillstånd till riksfärdtjänst. Uppgifter hos en myndighet som t.ex. tillhandahåller färdtjänst för funktionshindrade var sekretessbelagda enligt en bestämmelse som innebar sekretess hos myndighet som handhar allmän samfärdsel för uppgift som angår enskilds förbindelse med samfärdselverksamheten. I samband med att reglerna för färdtjänst och riksfärdtjänst reformerades infördes den ovan beskrivna sekretessbestämmelsen. Den utformades med sekretessen inom socialtjänsten som förebild. Syftet var att det skulle bli tydligt att sekretess gäller för alla uppgifter om en enskilds personliga förhållanden och att sekretessen inte var mindre sträng än den var tidigare. Meddelarfrihet skulle inte gälla för uppgifter som omfattas av sekretessen.</p>
<h2>Sekretess i förskoleverksamhet</h2>
<p>I förskoleverksamhet gäller sekretess för uppgift om enskilds personliga förhållanden. Sekretessen prövas med ett omvänt skaderekvisit. Tystnadsplikt enligt denna bestämmelse bryter meddelarfriheten.</p>
<p>I samband med att reglerna om förskoleverksamheten och skolbarnsomsorgen flyttades från socialtjänstlagen till skollagen infördes en ny sekretessregel för förskoleverksamheten. Sekretess i den verksamheten reglerades innan förändringen av socialtjänstsekretessen (7 kap. 4 § sekretesslagen). Regeringen ansåg att det vid tidpunkten inte fanns tillräckligt underlag för att inskränka sekretessen i förskoleverksamheten. Den nya bestämmelsen formulerades således för att motsvara socialtjänstsekretessen. Regeringen konstaterade att tystnadsplikten för förskoleverksamheten borde ha företräde framför meddelarfriheten.</p>
<h2>Sekretess i ärende om ersättning till steriliserade</h2>
<p>År 1999 infördes en möjlighet för tvångssteriliserade att i vissa fall få ersättning för ingreppet. I sådana ärenden gäller sekretess för uppgifter om enskildas hälsotillstånd eller andra personliga förhållanden. Sekretessen gäller om det inte står klart att uppgiften kan röjas utan att den enskilde eller någon som står honom eller henne nära lider men. Tystnadsplikt enligt den bestämmelsen bryter meddelarfriheten.</p>
<p>Uppgifterna i ärendena är i flertalet fall av känslig personlig karaktär. Det rör enskildas psykiska, sexuella och sociala situation. Detta har beskrivits på ett utlämnande och ofta nedsättande sätt i journaler och liknande handlingar. Vidare har flera berörda angett att de kommer att avstå från att ansöka om ersättning om det finns risk att deras namn blir kända.</p>
<p>Sekretessen utformades med hälso- och sjukvårdssekretessen och socialtjänstsekretessen som förebild. Sekretessen omfattar även beslut om ersättning. På samma sätt som inom hälso- och sjukvården och socialtjänsten, skall meddelarfriheten inte omfatta uppgift rörande enskildas hälsotillstånd eller personliga förhållanden i ersättningsärendena.</p>
<h2>Sekretess för rättspsykiatriskt forskningsregister</h2>
<p>I verksamhet som gäller förande av eller uttag ur rättspsykiatriskt forskningsregister gäller sekretess för uppgift om enskilds hälsotillstånd eller andra personliga förhållanden som finns i registret. Sekretess gäller om det inte står klart att uppgiften kan röjas utan att den enskilde eller någon som står honom eller henne nära lider men. Sekretessen kan i vissa situationer gälla även gentemot den enskilde. Tystnadsplikt enligt denna bestämmelse bryter i princip meddelarfriheten. Det gäller dock inte uppgifter om verkställighet av beslut om vård utan samtycke.</p>
<p>Det rättspsykiatriska forskningsregistret innehåller uppgifter om personer som har genomgått rättspsykiatrisk undersökning eller en undersökning enligt 7 § lagen (1991:2041) om särskild personutredning i brottmål, m.m. Registret skall användas dels för forskning inom rättspsykiatrin, dels för uppföljning, utvärdering och kvalitetssäkring av Rättsmedicinalverkets verksamhet inom området.</p>
<p>I Rättsmedicinalverkets undersökande verksamhet gäller hälso- och sjukvårdssekretessen. Denna bestämmelse ansågs dock inte tillämplig i registerverksamheten. Det fanns inte heller någon annan bestämmelse i sekretesslagen som gav ett tillräckligt skydd åt de känsliga uppgifterna i registret. Därför infördes den aktuella bestämmelsen. Av propositionen framgår att tystnadsplikt enligt bestämmelsen borde vara undantagen från meddelarfriheten precis som uppgifter som omfattas av hälso- och sjukvårdssekretess.</p>
<h2>Samhällsplanering m.m.</h2>
<p>I lagstiftningen finns regler om uppgiftsskyldighet i fråga om samhällsplanering, försörjningsberedskap eller försörjningsberedskap vid oljekriser. Uppgifter om enskildas affärs- eller driftförhållanden som har lämnats på grund av en sådan uppgiftsskyldighet omfattas av sekretess om det kan antas att den enskilde lider skada om uppgiften röjs. För uppgifter som omfattas av denna sekretess gäller inte meddelarfrihet.</p>
<p>Den promemoria och det betänkande som låg till grund för regeringens överväganden om att införa sekretesslagen, innehöll en motsvarande sekretessbestämmelse som också var undantagen från meddelarfriheten. Förslaget kommenterades inte i remissbehandlingen. Förslaget till sekretessbestämmelse togs in i propositionen i något utvidgad form.</p>
<h2>Sekretess hos Konkurrensverket</h2>
<p>Sekretess gäller under vissa förutsättningar olika typer av uppgifter om enskildas ekonomiska och personliga förhållanden som finns i Konkurrensverkets verksamhet med tillsyn och utredning. För sådana uppgifter råder meddelarfrihet. Undantaget är dock sådana uppgifter som enbart hänför sig till verksamhet som gäller rådgivning inför en anmälan om företagskoncentration (37 § konkurrenslagen [1993:20]). För dessa uppgifter råder absolut sekretess och de är undantagna från meddelarfrihet.</p>
<p>För att begränsa företagens uppgiftsskyldighet och underlätta Konkurrensverkets handläggning av en anmälan om företagskoncentration ansågs det önskvärt att företagen och verket kunde samråda innan anmälan skedde. En avvägning måste då göras mellan kravet på offentlighet i den verksamhet som rör verkets kontakter med företagen före anmälan och behovet av sekretess för sådana uppgifter som kan bli aktuella i dessa fall och som lämnas till verket. Det ansågs uppenbart att möjligheten till sekretess hos Konkurrensverket för uppgifter som rör planerade förvärv eller genomförda förvärv som ännu inte blivit offentliggjorda många gånger utgör en grundläggande förutsättning för att de berörda företagen skall kunna lämna uppgifterna till verket. Regeringen konstaterade att meddelarfrihet inte borde råda för uppgifterna.</p>
<h2>Sekretess vid tillsyn över bankverksamhet m.m.</h2>
<p>Sekretess gäller hos en myndighet som meddelar tillstånd avseende eller bedriver tillsyn över bank- och kreditväsendet, värdepappersmarknaden eller försäkringsväsendet. Sekretessen gäller för vissa närmare angivna uppgifter om enskildas ekonomiska och personliga förhållanden. Sekretessen är absolut beträffande uppgifter om ekonomiska eller personliga förhållanden hos den som trätt i affärsförbindelse eller liknande med den som myndighetens verksamhet gäller. Den absoluta sekretessen gäller således för uppgifter som gäller ”tredje mans” ekonomiska och personliga förhållanden. För den typen av uppgifter gäller inte meddelarfriheten.</p>
<p>När sekretesslagen infördes var rättsläget beträffande meddelarfriheten på området för statlig tillsyn m.m. avseende näringslivet splittrat. I propositionen till sekretesslagen gjordes bedömningen att det inte fanns några gemensamma överväganden bakom regleringen och att gällande rätt således inte kunde ligga till grund för ny lagstiftning.</p>
<p>En utgångspunkt för resonemangen om meddelarfrihet i detta fall är att det gäller uppgifter om myndighetsutövning. Tystnadsplikten bör således vika för meddelarfriheten. Mot insynsintresset skall dock ställas behovet av skydd dels för den som är föremål för t.ex. tillsyn, dels för den som trätt i affärsförbindelsen eller liknande med föremålet för tillsynen. Det rör sig här om uppgifter, av vilka endast en del kan anses särskilt känsliga. Meddelarfrihet bör således i huvudsak gälla på området för statlig tillsyn m.m. med avseende på näringslivet.</p>
<p>Meddelarfriheten bör vika i fråga om uppgifter om förhållanden för privatpersoner som har varit i förbindelse med den som står under tillsyn etc. Insynsintresset framstår här som ganska svagt samtidigt som det kan vara fråga om klart ömtåliga uppgifter. Uppgifter om kunder hos bl.a. banker bör inte behandlas olika beroende på om kunden är en privatperson eller ett företag. Sådana uppgifter bör i båda fallen vara undantagna från meddelarfrihet.</p>
<p>I bestämmelsen regleras vidare sekretess i ärenden om innehav av aktier eller andelar i aktörer på finansmarknaden, verksamhet som rör övervakning enligt bl.a. insiderstrafflagen och uppgifter som erhållits från främmande stat eller mellanfolklig organisation på grund av avtal som riksdagen godkänt. För uppgifter som omfattas av denna sekretess gäller meddelarfrihet. Det gäller trots att sekretessen är absolut både i verksamhet som rör övervakning om uppgiften gäller någon annan än den som har uppgiftsskyldighet och om uppgifterna lämnats från en främmande stat eller mellanfolklig organisation.</p>
<p>I mitten av 1980-talet infördes lagen om värdepappersmarknad. Lagen är numera upphävd, men de efterföljande lagarna, bl.a. insiderstrafflagen, har förts in i sekretessbestämmelsen. Det ansågs nödvändigt med en särskild sekretessbestämmelse som gällde dåvarande bankinspektionens övervakning av värdepappersmarknaden. Sekretessen omfattar endast uppgifter som begärts in av den övervakande myndigheten. Uppgifter som lämnas på grund av anmälningsskyldighet omfattas således inte av sekretess. I förarbetena diskuteras inte frågan om de uppgifter som omfattas av absolut sekretess, dvs. de som inte gäller uppgiftslämnaren, skulle omfattas av meddelarfrihet eller inte. Frågan tycks inte heller ha diskuterats i samband med att den nu gällande lagstiftningen infördes.</p>
<p>För att inte i onödan försvåra bankinspektionens tillsyn beträffande insiderlagstiftningen infördes en särskild bestämmelse som möjliggjorde för bankinspektionen att hålla handlingar och uppgifter som erhållits från utländska myndigheter sekretessbelagda trots att uppgifterna annars inte skulle vara föremål för sekretess. En förutsättning för sekretess var emellertid att handlingarna eller uppgifterna erhållits genom ett internationellt avtal som riksdagen godkänt. Bestämmelsen innebar att sekretessen kan bli absolut för uppgifter från utlandet också i de fall där bestämmelsen i övrigt föreskriver att ett skaderekvisit skall vara uppfyllt för att uppgifterna skall vara sekretessbelagda. Frågan om meddelarfrihet diskuterades inte. Det skedde inte heller i samband med att sekretessen för uppgifter från utlandet utvidgades till att även gälla vissa avtal som inte behövde godkännas av riksdagen.</p>
<h2>Sekretess vid statlig tillsyn över näringslivet m.m.</h2>
<p>I statliga myndigheters verksamhet som rör utredning, planering, prisreglering, tillståndsgivning, tillsyn eller stödverksamhet med avseende på produktion, handel, transportverksamhet eller näringslivet i övrigt gäller sekretess i den utsträckning regeringen föreskriver det. Sekretessen gäller närmare angivna ekonomiska och personliga förhållanden för enskilda. I princip gäller meddelarfrihet för uppgifter som omfattas av denna sekretessbestämmelse. Det gäller dock inte för uppgifter om andra ekonomiska eller personliga förhållanden än affärs- eller driftsförhållanden etc. hos den som trätt i affärsförbindelse eller liknande med den som är föremål för myndighetens verksamhet. För sådan uppgifter är sekretessen också absolut.</p>
<p>Motiveringen för undantaget från meddelarfriheten beträffande uppgifter om ”tredje man” är densamma som angetts ovan när det gäller tillsynen över bankväsendet.</p>
<p>Som en följd av att Sverige tillträdde EES-avtalet infördes ett nytt andra stycke i bestämmelsen. Enligt detta gäller sekretess för uppgifter om enskildas personliga och ekonomiska förhållanden som en myndighet förfogar över på grund av avtal med främmande stat eller mellanfolklig organisation. Det förutsätter dock att riksdagen godkänt avtalet. Sekretessen är således absolut i dessa fall. För dessa uppgifter gäller i princip meddelarfrihet. Meddelarfrihet gäller dock inte för uppgifter som gäller andra ekonomiska eller personliga förhållanden än affärs- eller driftsförhållanden för den som trätt i affärsförbindelse eller liknande med den som är föremål för myndighetens verksamhet.</p>
<p>I förarbetena till den nya bestämmelsen konstaterade departementschefen att ett krav på sekretess i t.ex. EES-avtalet inte nödvändiggör undantag från principen om meddelarfrihet utan att den frågan får avgöras efter den typ av intresseavvägning som görs också i andra fall. Den nya bestämmelsen innebar att uppgifter om tredje man som finns hos tillsynsmyndigheten – och som erhållits eller inhämtats med stöd av ett internationellt avtal – omfattas av absolut sekretess. Det ansågs inte finnas skäl att behandla uppgifter som tillsynsmyndigheten här i landet inhämtar på grund av avtalet på annat sätt än som redan gäller för uppgifter enligt första stycket 2. Meddelarfriheten inskränktes således enbart i begränsad omfattning.</p>
<h2>Sekretess vid tillsyn och stöd av annan än statlig myndighet</h2>
<p>Sekretess kan gälla i verksamhet som består i tillsyn eller stödverksamhet med avseende på näringslivet och som bedrivs av annan än statlig myndighet. Sekretessen gäller för uppgifter om enskilda på visst angivet sätt. Absolut sekretess gäller för andra ekonomiska eller personliga förhållanden än affärs- och driftsförhållanden för den som har trätt i affärsförbindelse eller liknande med den som är föremål för verksamheten. Meddelarfrihet gäller för dessa uppgifter utom när det gäller sådana som omfattas av absolut sekretess.</p>
<p>Motivet för detta undantag från meddelarfriheten är detsamma som ovan beskrivits under tillsynen över bankväsendet.</p>
<h2>Sekretess i utlåningsverksamhet m.m.</h2>
<p>I Riksbankens kassarörelse, valutahandel, in- och utlåningsverksamhet m.m. och i Riksgäldskontorets upplåningsverksamhet gäller absolut sekretess. Sekretessen gäller uppgifter om enskildas ekonomiska förhållanden. Uppgifter som omfattas av denna sekretessbestämmelse är undantagna från meddelarfrihet.</p>
<p>I andra myndigheters upplåningsverksamhet eller affärsmässiga utlåningsverksamhet gäller sekretess för enskildas affärs- eller driftsförhållanden. För sådan sekretess gäller ett rakt skaderekvisit.</p>
<p>Om uppgiften hänför sig till myndighetens affärsmässiga utlåningsverksamhet är den undantagen från meddelarfrihet.</p>
<p>I förarbetena konstateras att undantagen från meddelarfriheten i denna del lämnats utan erinran under remissbehandlingen och att förslaget därför överensstämmer med det remitterade.</p>
<h2>Uppdragssekretessen</h2>
<p>I bestämmelsen regleras sekretess för uppgifter som myndighet utför på uppdrag av enskild, t.ex. provning, värdering eller statistiska undersökningar. Sekretessen gäller om det måste antas att uppdraget lämnat under förutsättning att uppgiften inte röjs. I bestämmelsen finns vissa undantag från sekretessen, som inte är så intressanta i detta sammanhang. Uppgifter som omfattas av sekretess enligt denna bestämmelse är undantagna från meddelarfrihet.</p>
<p>I propositionen konstateras att undantagen från meddelarfriheten i denna del lämnats utan erinran under remissbehandlingen och att förslaget därför överensstämmer med det remitterade.</p>
<h2>Giftinformation m.m.</h2>
<p>uppgifter som behövs för verksamheten. Deras möjligheter för det är större om sekretesskyddet också gäller gentemot massmedia. Sedan sekretesslagen trädde i kraft har det införts ett andra stycke i bestämmelsen. Enligt detta gäller sekretess i verksamhet som består i etisk bedömning av biomedicinska forskningsprojekt innefattande försök på människa. Sekretessen gäller för uppgifter om enskildas affärs- eller driftsförhållanden, om det kan antas att den enskilde lider skada om uppgiften röjs. Meddelarfrihet gäller för uppgifter som omfattas av denna tystnadsplikt.</p>
<h2>Sekretess i ärenden om patent m.m.</h2>
<p>Sekretess gäller i ärende om ansökan om patent för uppgifter om uppfinning eller företagshemlighet. Sekretess gäller också för uppgifter om en uppfinning som lämnats till en myndighet enligt lagstiftningen om arbetsgivarens rätt till arbetstagares uppfinningar. Vidare gäller sekretess i ärende om registrering av mönster för uppgift om mönstret. Meddelarfriheten omfattar inte uppgifter för vilka tystnadsplikt enligt denna bestämmelse gäller.</p>
<p>Av förarbetena till sekretesslagen framgår att meddelarfrihet rådde på patent- och mönsterområdet utom såvitt gäller uppgifter som var sekretessbelagda enligt lagen om arbetstagares uppfinningar. Departementschefen konstaterade att förfarandet i ärenden om patent och mönster ger sådan offentlig insyn i verksamheten att de ärendena bör kunna undantas från meddelarfriheten.</p>
<p>Sekretess gäller för uppgift som en part i en arbetstvist har lämnat till en medlare eller till Medlingsinstitutet, om uppgiftslämnaren har gjort förbehåll om detta. Tystnadsplikt enligt denna bestämmelse bryter meddelarfriheten.</p>
<p>Redan innan sekretesslagen fanns gällde att uppgifter som var sekretessbelagda i medlingsverksamhet beträffande arbetslivet, inte omfattades av meddelarfrihet. Departementschefen konstaterade att det torde vara en förutsättning för förlikningsarbetet att det kan bedrivas utan att dess enskildheter kommer till allmänhetens kännedom. Vidare är behovet av insyn i verksamheten som sådan ringa. Det ansågs därför inte föreligga skäl att införa meddelarfrihet på området.</p>
<p>Numera finns ett andra stycke i bestämmelsen. Det gäller sekretess hos Medlingsinstitutet för uppgifter om en parts affärs- eller driftsförhållanden eller en annan enskilds personliga eller ekonomiska förhållanden i kollektivavtal. Sekretess gäller om det kan antas att parten eller den enskilde lider skada eller men om uppgiften röjs. För dessa uppgifter gäller meddelarfrihet. I samband med att bestämmelsen införde konstaterade regeringen att meddelarfriheten inte är begränsad beträffande denna typ av uppgifter.</p>
<h2>Sekretess i viss verksamhet som rör stiftelser</h2>
<p>Sekretess gäller i verksamhet som avser tillsyn över stiftelser. Sekretessen gäller för uppgifter om stiftelsens affärs- eller driftsförhållande och för andra enskildas personliga eller ekonomiska förhållanden. För sekretess krävs att det kan antas att stiftelsen eller den enskilde eller någon som står den enskilde nära lider skada eller men om uppgiften röjs. I princip råder meddelarfrihet för uppgifter som omfattas av denna bestämmelse. Tystnadsplikten bryter dock meddelarfriheten om den avser uppgifter om enskildas personliga förhållanden vars röjande kan vålla allvarliga men.</p>
<p>I förarbetena till bestämmelsen anges att det i den tillsynsverksamhet som regleras i t.ex. 8 kap. 6 och 7 §§ sekretesslagen råder meddelarfrihet för uppgifter som rör enskilds affärs- och driftförhållanden. I fråga om uppgifter som rör ekonomiska eller personliga förhållanden för den som trätt i t.ex. affärsförbindelse med den som är föremål för tillsyn råder dock ingen meddelarfrihet. Meddelarfriheten är även inom andra verksamheter ofta inskränkt vad gäller uppgifter om enskildas personliga förhållanden. Inom t.ex. hälso- och sjukvården och socialtjänsten råder endast i undantagsfall meddelarfrihet. Även för uppgifter om personliga förhållanden för dem som trätt i förbindelse med en stiftelse som är föremål för tillsyn bör meddelarfriheten inskränkas. Inskränkningen bör dock begränsas till sådana uppgifter om enskilds personliga förhållanden som kan vålla allvarligt men om de röjs. Det blir då de verkligt känsliga uppgifterna som omfattas av undantaget från huvudregeln om meddelarfrihet.</p>
<p>Numera finns ett andra stycket i bestämmelsen. Där anges att sekretess gäller i verksamhet som består i administrativa tjänster som utförs efter överenskommelse med en stiftelse. Sekretessen gäller för uppgifter om annan enskilds personliga eller ekonomiska förhållanden. Skadeprövningen sker med ett rakt skaderekvisit. Tystnadsplikt enligt denna bestämmelse bryter meddelarfriheten.</p>
<p>När bestämmelsen infördes diskuterades även frågan om meddelarfrihet. Regeringen konstaterade att meddelarfriheten borde vara inskränkt på samma sätt som gäller vid tillsyn över stiftelser.</p>
<h2>Beredskapsförberedelser</h2>
<p>Sekretess gäller hos kommuner och lansting i verksamhet som avser bl.a. beredskapsförberedelser. Sekretessen gäller enskilds affärs- eller driftsförhållanden m.m. För sådana uppgifter gäller ett rakt skaderekvisit. Sekretess gäller också andra ekonomiska eller personliga förhållanden för den som har trätt i affärsförbindelse eller liknande med den som är föremål för verksamheten. För dessa uppgifter är sekretessen absolut. För denna typ av uppgifter gäller inte heller någon meddelarfrihet.</p>
<p>Sekretessbestämmelsen infördes i samband med att civilförsvaret upphörde att existera som statlig organisation. I den gamla organisationen skyddades uppgifter om enskildas affärs- och driftsförhållanden av den sekretess som gäller vid statlig tillsyn m.m. över näringslivet (8 kap. 6 § sekretesslagen). Avsikten med den nya sekretessbestämmelsen var att den sekretess som gällde i den statliga verksamheten skulle fortsätta att gälla även sedan ansvaret för beredskapsförberedelserna förts över till kommuner och landsting. Därför gjorde också ett undantag från meddelarfriheten på samma sätt som gäller för sekretess i statlig tillsyn m.m.</p>
<h2>Riksrevisionens granskning av statsbidrag</h2>
<p>Sekretess gäller i Riksrevisionens verksamhet som rör granskning av hur enskild mottagare använt statsbidrag för uppgift om enskilds affärs- eller driftförhållanden. Vi denna skadeprövning tillämpas ett rakt skaderekvisit. Meddelarfrihet gäller för denna typ av uppgifter. I samma verksamhet gäller även sekretess för andra ekonomiska eller personliga förhållanden än affärs- och driftsförhållanden för den som har trätt i affärsförbindelse eller liknande förbindelse med den som är föremål för myndighetens granskning. För sådana uppgifter gäller absolut sekretess och meddelarfriheten är inskränkt.</p>
<p>Bestämmelsen infördes i samband med att Riksrevisionen ersatte Riksrevisionsverket. Motsvarande sekretess gällde för Riksrevisionsverket. Tystnadsplikten enligt den bestämmelsen bröt också meddelarfriheten när det gällde uppgifter om tredjeman.</p>
<p>I förarbetena inför skapandet av Riksrevisionen konstaterade regeringen att Riksrevisionen, som är en myndighet under riksdagen, för sina revisioner inte kunde vara beroende av att regeringen föreskriver behövliga sekretessbestämmelser. Bestämmelser som täcker in de möjligheter till sekretess som i dag finns med stöd av sekretessförordningen borde därför tas in i sekretesslagen. Det aktuella tillägget i 16 kap. 1 § sekretesslagen innebär således endast att området där tystnadsplikter bryter meddelarfriheten är oförändrat.</p>
<h2>Skattesekretess i allmänhet</h2>
<p>Sekretess gäller i myndighets verksamhet som avser skatt eller taxering m.m. Sekretessen gäller för uppgifter om enskildas personliga eller ekonomiska förhållanden. Sekretessen är i princip absolut. Hos Tullverket gäller dock ett omvänt skaderekvisit och i mål eller ärende hos domstol gäller som huvudregel ett rakt skaderekvisit. Sekretessen gäller dock inte, med vissa undantag, beslut om skatt etc. Tystnadsplikt enligt denna bestämmelse bryter meddelarfriheten.</p>
<p>Innan sekretesslagen fanns gällde att de flesta tystnadsplikter på skatt- och tullområdet bröt igenom meddelarfriheten. Departementschefen konstaterade att intresset av allmän insyn är stort på skatteområdet. Skattemyndigheternas beslut får typiskt sett anses vara betydligt mer ingripande än de flesta andra beslut som innefattar myndighetsutövning. Mot det behovet av insyn måste vägas intresset av skydd för de uppgifter som omfattas av skattesekretessen. I och för sig torde det stora flertalet av de uppgifter, åtminstone om privatpersoner, som lämnats till skattemyndigheterna, vara av tämligen alldaglig beskaffenhet och utan större skyddsvärde. Man kan dock inte bortse från att detta till trots många enskilda troligen skulle uppleva det som integritetskränkande om uppgifter av även i och för sig banal natur kommer ut till offentligheten. Man kan inte heller bortse från risken att meddelarfrihet på skatteområdet leder till en omfattande publicering av detaljerade uppgifter om enskildas ekonomi. Beaktas måste också att skyddsintresset gör sig särskilt starkt gällande i fråga om vissa speciella typer av skatteärenden, främst ärenden om förhandsbesked och en del dispensärenden. Mot insynsintresset står alltså ett starkt behov av sekretesskydd.</p>
<p>Frågan är om insynsintresset kan tillgodoses på annat sätt än genom att meddelarfrihet införs. Till en del tillgodoses behovet av insyn genom att beslut om taxering och skatt föreslås undantagna från det sekretessbelagda området. Vidare möjliggörs insyn genom att det i princip råder offentlighet i skattedomstol. Mot bakgrund av detta kom departementschefen fram till att det inte förelåg tillräckligt starka skäl att gå ifrån gällande rätt och införa meddelarfrihet inom i stort sett hela skatte- och tullområdet.</p>
<p>Reglerna om skatt och tull har ändrats flera gånger sedan sekretesslagen infördes. Det har dock inte förändrat grunddragen för hur sekretessbestämmelsen och således den tystnadsplikt som bryter meddelarfriheten ser ut. Det saknas därmed skäl att närmare utveckla de förändringar som har skett sedan uttalandena ovan gjordes.</p>
<h2>Skattesekretess i vissa ärenden</h2>
<p>Sekretess gäller i särskilt ärende om revision eller annan kontroll av bl.a. skatt eller tull. Sekretess gäller också i ärenden om kompensation för eller återbetalning av skatt och i ärenden om anstånd med erläggande av skatt. Sekretessen gäller för uppgifter om enskildas personliga och ekonomiska förhållanden och är absolut. Hos Tullverket gäller dock ett omvänt skaderekvisit och i domstol ett rakt. Sekretessen gäller inte beslut i ärenden om kompensation för eller återbetalning av skatt och om anstånd med erläggande av skatt. Tystnadsplikt enligt denna bestämmelse bryter meddelarfriheten.</p>
<p>I föregående avsnitt beskrevs motivet för inskränkningar i meddelarfriheten när det gäller skattesekretess i allmänhet. Denna argumentation avser även sekretess enligt denna bestämmelse.</p>
<h2>Utländska skatteärenden</h2>
<p>Den ovan beskrivna skattesekretessen kan också gälla i ärenden med anknytning till utlandet. Det förutsätter att riksdagen har godkänt ett avtal i frågan med främmande stat eller mellanfolklig organisation. Sekretessen kan gälla i ärenden om handräckning eller bistånd som myndighet lämnat åt myndighet eller annat organ i den främmande staten eller inom den mellanfolkliga organisationen om det rör sig om verksamhet som motsvarar den som avses med bestämmelserna om skattesekretess.</p>
<p>Hos en svensk myndighet som bedriver verksamhet som omfattas av skattesekretessen eller sekretessen för exekutionsväsendet kan sekretess gälla för uppgifter som myndigheten förfogar över på grund av avtal med främmande stat eller mellanfolklig organisation. Det förutsätter att riksdagen godkänt avtalet. I så fall gäller absolut sekretess för uppgifter om enskildas personliga eller ekonomiska förhållanden.</p>
<p>Tystnadsplikt enligt båda dessa bestämmelser bryter meddelarfriheten. Beträffande motivet för detta är de, när det gäller första stycket, desamma som ovan beskrivits för skattesekretessen i allmänhet.</p>
<p>Andra stycket infördes för att underlätta utbytet av uppgifter med andra stater genom ett ökat svenskt sekretesskydd. På skatte- och tullområdet gällde i och för sig i princip absolut sekretess. Men det ansågs nödvändigt att göra sekretessen absolut i alla situationer. Ett annat viktigt syfte med att införa den nya bestämmelsen, var inskränkningen av möjligheterna för svenska myndigheter att utbyta sekretessbelagda uppgifter. Beträffande undantaget från meddelarfriheten konstaterade departementschefen att det nya stycket i sak innebar en förändring enbart på indrivningsområdet, eftersom uppgifter i beskattningsverksamhet redan är undantagna från meddelarfrihet.</p>
<h2>Statistiksekretess</h2>
<p>Sekretess gäller i verksamhet hos myndighet som avser framställning av statistik. Samma sekretess gäller för jämförbara undersökningar som utförs av Riksrevisionen. Om regeringen har föreskrivit det gäller sekretess också i jämförbar undersökning som utförs av en annan myndighet. Sekretessen gäller för uppgifter om enskildas personliga och ekonomiska förhållanden och som kan hänföras till den enskilde. Sekretessen är i dessa situationer absolut. För uppgifter som behövs för forskning eller statistik eller som inte är direkt hänförliga till den enskilde gäller ett omvänt skaderekvisit. Tystnadsplikt enligt denna bestämmelse bryter meddelarfriheten.</p>
<p>Innan sekretesslagen trädde i kraft gällde till övervägande del meddelarfrihet på statistikområdet. Det ansågs närmast vara fråga om en förtroendesituation och tillförlitligheten av statistiken var beroende av att uppgiftslämnare kunde utlovas konfidentiell behandling. Tystnadsplikten i detta fall borde därför bryta meddelarfriheten.</p>
<p>I samband med att Riksrevisionen ersatte Riksrevisionsverket ändrades bestämmelsen så att den direkt nämner Riksrevisionen.</p>
<p>Orsaken var att samma sekretess och meddelarfrihet skulle gälla hos Riksrevisionen som tidigare hos Riksrevisionsverket på grund av sekretessförordningen.</p>
<h2>Sekretess hos Datainspektionen</h2>
<p>I bl.a. ärenden om tillstånd eller tillsyn gäller sekretess hos Datainspektionen. Sekretessen gäller för uppgifter om enskildas personliga eller ekonomiska förhållanden. Skaderekvisitet är rakt. Meddelarfrihet gäller inte för uppgifter om registrerads förhållanden. I övrigt gäller meddelarfrihet.</p>
<p>Den tystnadsplikt på detta område som gällde innan sekretesslagen infördes hade företräde framför meddelarfriheten. Bestämmelsen i sekretesslagen innebar i stället att meddelarfrihet skall gälla utom för uppgifter om registrerads förhållanden. Lösningen hade inte kritiserats under remissbehandlingen.</p>
<h2>Sekretess vid teknisk hantering av personuppgifter</h2>
<p>Sekretess gäller i myndighets verksamhet för enbart teknisk bearbetning eller teknisk lagring för annan räkning av personuppgifter. Sekretessen gäller för uppgifter om enskildas personliga eller ekonomiska förhållanden. Tystnadsplikt enligt denna bestämmelse bryter meddelarfriheten.</p>
<p>Innan sekretesslagen trädde i kraft gällde som huvudregel att meddelarfrihet rådde på detta område. Undantag från meddelarfriheten föreslogs i detta fall i konsekvens med vad som gäller för uppdragssekretessen i övrigt.</p>
<h2>Samfärdselsekretess</h2>
<p>Sekretess gäller hos tillståndsmyndighet på postområdet och hos myndighet som bedriver postverksamhet för uppgift som angår särskild postförsändelse. Sekretess gäller också hos myndighet som driver televerksamhet för uppgift som angår särskilt telefonsamtal eller annat telemeddelande. Tystnadsplikt enligt dessa bestämmelser bryter meddelarfriheten.</p>
<p>Sekretess gäller också i andra fall hos myndighet som handhar allmän samfärdsel för uppgift som angår enskilds förbindelse med samfärdselverksamheten. Här gäller ett omvänt skaderekvisit. Sekretess gäller även vid särskild sambandstjänst inom totalförsvaret, om uppgiften avser telemeddelande som utomstående utväxlat med telenätet. Slutligen gäller sekretess i ärenden om TVavgift för uppgifter om enskildas personliga eller ekonomiska förhållanden. I det fallet tillämpas ett rakt skaderekvisit.</p>
<p>Sekretessbestämmelsen har ändrats med hänsyn till bolagiseringen av post- och televerksamheten. De överväganden som gjordes i fråga om meddelarfriheten när sekretesslagen infördes måste dock anses gälla alltjämt.</p>
<p>Innan sekretesslagen infördes begränsades inte meddelarfriheten av de tystnadsplikter som gällde hos bl.a. post- och televerket. Departementschefen anförde att det är främst i fråga om särskilda postförsändelser och telefonsamtal eller annat telemeddelande som situationen är av förtroendekaraktär. Därför borde undantag från meddelarfriheten göras endast för dessa fall.</p>
<p>Stycket om TV-avgift infördes sedan sekretesslagen trätt i kraft. Det var en följd av att ansvaret för TV-avgifterna flyttades från Televerket till Radiotjänst AB. Hos Televerket hade uppgifterna omfattats av sekretess enligt 9 kap. 8 § tredje stycket, dvs. med ett omvänt skaderekvisit. De var dock inte undantagna från meddelarfrihet. Frågan om meddelarfrihet diskuterades inte när den nya sekretessregeln infördes.</p>
<p>Sekretess gäller hos notarius publicus i verksamhet enligt lag eller annan författning. Absolut sekretessen gäller för uppgifter som det kan antas att den rättssökande har förutsatt skall bli behandlade förtroligt. Sekretess gäller också i övrigt för uppgifter om någons personliga eller ekonomiska förhållanden. I dessa fall gäller ett rakt skaderekvisit. Tystnadsplikt enligt denna bestämmelse bryter meddelarfriheten.</p>
<p>När sekretesslagen infördes gällde meddelarfrihet hos notarius publicus. I underlaget för propositionen undantogs dock dessa uppgifter från meddelarfrihet. Remissinstanserna berörde inte frågan.</p>
<h2>Sekretess i ärenden om rättshjälp</h2>
<p>Hos Rättshjälpsmyndigheten, Rättshjälpsnämnden och Domstolsverket gäller sekretess i ärende om rättshjälp. Sekretessen gäller dels för uppgift om den rättsliga angelägenheten som ärendet avser, dels för uppgift om enskildas personliga eller ekonomiska förhållanden i övrigt. I båda fallen tillämpas ett rakt skaderekvisit. Sekretessen gäller inte beslut i ett ärende. Om tystnadsplikten gäller uppgift som angår den rättsliga angelägenhet som ärendet avser gäller inte meddelarfrihet. För övriga uppgifter som omfattas av sekretess enligt bestämmelsen gäller således meddelarfrihet.</p>
<p>Innan sekretesslagen trädde i kraft var meddelarfriheten inte inskränkt hos rättshjälpsnämnderna och Domstolsverket. Förslaget att meddelarfriheten skulle inskränkas beträffande uppgifter som angår den rättsliga angelägenhet som rättshjälpsärendet avser mötte inga invändningar från remissinstanserna. Departementschefen ansåg att lösningen innebar en lämplig avvägning mellan de motstående intressen som föreligger på området.</p>
<h2>Sekretess i ärenden om rättshjälp i utlandet m.m.</h2>
<p>Sekretess gäller hos Utrikesdepartementet och inom utrikesrepresentationen för uppgifter i ärenden om ekonomiskt bistånd, biträde i rättslig angelägenhet eller utredning eller annat liknande bistånd åt enskild. För sekretess gäller ett rakt skaderekvisit. Sekretess gäller dock inte beslut i ärenden om ekonomiskt bistånd. Sekretess gäller också hos Utrikesdepartementet, utrikesrepresentationen och Sida för uppgifter om enskild i beredskapsplanering.</p>
<p>Här gäller ett omvänt skaderekvisit. Tystnadsplikt enligt denna bestämmelse bryter i princip meddelarfriheten. Det gäller dock inte uppgifter i ärende om ekonomiskt bistånd till enskild. För sådana uppgifter gäller således meddelarfrihet.</p>
<p>Innan sekretesslagen trädde i kraft gällde meddelarfrihet på det aktuella området. Insynsintresset ansågs normalt starkare i fråga om ärenden om ekonomiskt bistånd åt enskild än beträffande de andra ärendetyperna. Samtidigt bedömdes skyddsintresset vara starkare i fråga om de andra ärendena.</p>
<h2>Sekretess hos Säkerhetstjänstkommissionen</h2>
<p>Sekretess gäller hos Kommissionen för granskning av de svenska säkerhetstjänsternas författningsskyddande verksamhet. Sekretessen gäller för uppgifter om enskildas personliga eller ekonomiska förhållanden. Vid sekretessbedömningen används ett omvänt skaderekvisit. För uppgift om enskilds personliga förhållanden som omfattas av denna sekretessregel gäller inte meddelarfrihet. Meddelarfrihet gäller således för övriga uppgifter.</p>
<p>Kommissionens uppdrag är att granska säkerhetstjänsternas arbete med att kartlägga sådana svenska politiska ytterlighetsorganisationer och grupperingar som bedömts utgöra ett hot mot rikets säkerhet. Granskningen skall avse tiden från det andra världskriget. Det ansågs föreligga en risk för att kommissionen i sitt arbete skulle få del av uppgifter som kunde vara integritetskänsliga och som inte omfattades av någon gällande sekretessbestämmelse. Därför infördes denna bestämmelse. Regeringen gjorde vidare bedömningen att de uppgifter om enskildas personliga förhållanden som borde få sekretesskydd hos kommissionen kunde vara av mycket integritetskänslig natur och att meddelarfriheten därför borde inskränkas beträffande dessa.</p>
<h2>Domstols överläggning m.m.</h2>
<p>Hos domstol gäller sekretess för uppgift om innehållet i ännu inte meddelad dom eller i annat ännu inte meddelat beslut. Sekretess gäller också för uppgift om vad som har hänt vid överläggning inom stängda dörrar angående dom eller annat beslut. Samma sekretess gäller för jurys svar på fråga om brott föreligger och för jurys överläggning. Tystnadsplikt enligt denna bestämmelse bryter meddelarfriheten.</p>
<p>Denna typ av tystnadsplikt bröt meddelarfriheten redan innan sekretesslagen infördes. Förslaget att den ordningen skulle bestå mötte inga invändningar under remissbehandlingen.</p>
<h2>Sekretess för växeltelefonister</h2>
<p>För personal i en myndighets telefonväxel gäller sekretess för uppgift som har inhämtats vid tjänstgöringen och som avser telefonsamtal till eller från annan person hos myndigheten. Tystnadsplikten bryter meddelarfriheten.</p>
<p>Normalt kan många av de övriga sekretessbestämmelserna omfatta även uppgifter som en växeltelefonist får del av i sitt arbete. Det ansågs dock svårt för växeltelefonisten att i varje situation ha tillräckligt med underlag för att göra en sekretessbedömning. Därför infördes en sekretessregel som gäller alla växeltelefonister oavsett myndighet och oavsett vad uppgiften rör. Att tystnadsplikten skulle bryta meddelarfriheten kritiserades inte av remissinstanserna.</p>
<h2>Punkten 4. Förbehåll enligt sekretesslagen vid utlämnande av uppgift</h2>
<p>Om en myndighet finner att ett utlämnande av en uppgift som omfattas av sekretess kommer att innebära skada, men eller annan olägenhet på det sätt som anges i bestämmelsen, skall myndigheten ändå lämna ut uppgiften. Det förutsätter att skadan etc. kan undanröjas genom ett förbehåll som inskränker den enskildes rätt att lämna uppgiften vidare eller använda den. Uppgifter som lämnats ut med sådant förbehåll omfattas inte av meddelarfriheten.</p>
<p>Myndigheten kan även under vissa andra förutsättning ställa upp förbehåll som inskränker den enskildes rätt att lämna uppgiften vidare eller använda den. Det gäller om en sekretessbelagd uppgift lämnas ut till en part etc. i mål eller ärende hos domstol eller annan myndighet. Det är också möjligt om en sekretessbelagd uppgift lämnas till en företrädare för arbetstagarorganisation eller liknande och mottagaren inte har tillräcklig anknytning till myndigheten för att sekretess skall gälla ändå. Förbehåll kan också ställas upp för uppgifter som omfattas av skattesekretess eller sekretess i exekutionsväsendet och som lämnats till konkursförvaltare. Riksdagen och regeringen kan också i ett beslut om undantag från sekretess i ett särskilt fall, förordna om att förbehåll för användandet skall ställas upp vid utlämnande. Uppgifter som lämnats ut med förbehåll enligt denna bestämmelse omfattas inte av meddelarfriheten.</p>
<p>Här är det fråga om en tystnadsplikt som gäller någon som inte är anställd i den offentliga förvaltningen. Att dessa tystnadsplikter skulle bryta meddelarfriheten överensstämde med gällande rätt när sekretesslagen infördes.</p>
<p>Ett skäl mot meddelarfrihet var att en reglering som innebär att ett förbehåll i praktiken blir verkningslöst gentemot massmedierna inte skulle komma att verka i offentlighetsvänlig riktning utan tvärtom få till följd att normalt sekretessbelagda uppgifter skulle komma att lämnas ut till massmedierna i betydligt mindre utsträckning än annars. Det framhölls i detta sammanhang att utlämnande av en uppgift med förbehåll kunde förekomma i de fall där relevanta sekretessregler innehöll ett skaderekvisit; alltså även om regeln bryter igenom meddelarfriheten. Detta förhållande kunde förväntas få särskilt stor betydelse såvitt gäller möjligheten att till massmedierna lämna ut uppgifter som omfattas av socialtjänstsekretess.</p>
<h2>Punkten 5. Förordnanden om tystnadsplikt enligt rättegångsbalken</h2>
<p>Om en domstolsförhandling har hållits inom stängda dörrar och det framförts uppgift som omfattas av sekretess hos domstolen, kan rätten förordna att uppgiften inte får röjas. En undersökningsledare får förordna att vad som kommit fram vid ett förhör under förundersökning inte får uppenbaras. Meddelarfrihet gäller inte för uppgifter som omfattas av dessa tystnadsplikter.</p>
<p>Undantaget från meddelarfriheten överensstämde med gällande rätt när sekretesslagen infördes.</p>
<p>Att tystnadsplikter enligt förordnanden med stöd av rättegångsbalken skall bryta meddelarfriheten har motiverats på följande sätt. Man torde sålunda kunna utgå ifrån att sekretessförordnanden normalt förekommer bara i de fall då det är fråga om uppgifter av mycket ömtålig beskaffenhet. Som exempel nämns förhållanden av stor betydelse för rikets säkerhet och personliga omständigheter vilkas röjande skulle vara i hög grad integritetskränkande.</p>
<h2>Punkten 6. Advokaters tystnadsplikt</h2>
<p>En advokat är skyldig att förtiga vad han eller hon fått kännedom om i sin yrkesutövning om god advokatsed kräver det. Sådana uppgifter omfattas inte heller av meddelarfriheten.</p>
<p>I ett lagstiftningsärende innan sekretesslagen konstaterade departementschefen att en advokat inte utan påföljd skulle kunna åsidosätta tystnadsplikt, som åligger honom eller henne i yrkesutövningen, genom yttrande i tryckt skrift eller meddelande för offentliggörande i sådan skrift. I förarbetena till sekretesslagen angavs att detta uttalande fick anses godtaget av riksdagen.</p>
<h2>Punkten 8. Tystnadsplikt för yrkesverksamma på hälso- och sjukvårdens område</h2>
<p>elektroniskt meddelande får inte obehörigen föra vidare eller använda det han eller hon fått del av eller tillgång till. Meddelarfrihet gäller inte för uppgift om innehållet i ett elektroniskt meddelande eller annan uppgift som angår ett särskilt sådant meddelande.</p>
<p>Tystnadsplikt gäller också för uppgifter som rör kvarhållande av försändelse enligt rättegångsbalken och angelägenhet som avser användning av hemlig teleavlyssning eller hemlig teleövervakning enligt rättegångsbalken. Meddelarfrihet gäller inte för uppgift om kvarhållande av försändelse på befordringsföretag eller om hemlig teleavlyssning eller hemlig teleövervakning på grund av beslut om domstol, undersökningsledare eller åklagare.</p>
<p>I samband med att Televerket bolagiserades infördes telelagen och den aktuella punkten i 16 kap. 1 § sekretesslagen. Den 25 juli 2003 ersattas telelagen av lagen (2003:389) om elektronisk kommunikation. I denna lag finns bestämmelser om tystnadsplikt som motsvarar de som fanns i telelagen. Syftet med bestämmelserna är att åstadkomma en motsvarighet till vad som gällde inom Televerkets verksamhet enligt sekretesslagen. Den sekretess som gällde för Televerket hade företräde framför principen om meddelarfrihet. Även bestämmelsen om tystnadsplikt i enskild televerksamhet för uppgift om innehållet i ett telemeddelande eller annan uppgift som angår ett särskilt sådant meddelande borde undantas från meddelarfriheten.</p>
<p>I lagen om elektronisk kommunikation finns också en bestämmelse om tystnadsplikt i enskild televerksamhet för uppgift som hänför sig till tvångsmedelsanvändning enligt 27 kap. 9, 18 och 19 §§ rättegångsbalken. Telelagen hade en motsvarande bestämmelse som i sin tur i princip överensstämde med vad som gällde enligt sekretesslagen för Televerkets medverkan vid sådan tvångsmedelsanvändning. Meddelarfriheten är inskränkt beträffande uppgift som omfattas av denna tystnadsplikt i samma omfattning som gällde inom Televerket.</p>
<h2>Punkten 10. Tystnadsplikt enligt postlagen (1993:1684)</h2>
<p>Den som i postverksamhet har fått del av eller tillgång till uppgift som rör särskild brevförsändelse, annan uppgift som rör en enskild persons kontakt med verksamheten eller uppgift som hänför sig till åtgärd att kvarhålla eller beslagta försändelse med stöd av rättegångsbalken, får inte obehörigen röja eller använda uppgiften. Meddelarfrihet gäller inte om tystnadsplikten gäller uppgift som rör särskild brevförsändelse eller uppgift som hänför sig till åtgärd att kvarhålla eller beslagta försändelse med stöd av rättegångsbalken.</p>
<p>Postlagen infördes som en följd av bolagiseringen av Postverket. Syftet med bestämmelsen om tystnadsplikt i enskild postverksamhet var att den skulle motsvara sekretesslagens bestämmelser om sekretess för uppgifter som rör postförsändelser inom Postverket. För att uppnå samma skydd för uppgifterna som tidigare hade gällt hos Postverket infördes också den ovan beskrivna inskränkningen i meddelarfriheten.</p>
<h2>Punkten 11. Tystnadsplikt i enskild familjerådgivning</h2>
<p>Den som är eller har varit verksam inom yrkesmässigt bedriven enskild verksamhet som avser insatser enligt socialtjänstlagen får inte obehörigen röja vad han eller hon därvid har fått veta om enskildas personliga förhållanden. Meddelarfriheten har företräde framför denna tystnadsplikt. Den som är eller har varit verksam inom enskild familjerådgivning får inte obehörigen röja en uppgift som en enskild har lämnat i förtroende eller som har inhämtats i samband med rådgivningen. Denna tystnadsplikt bryter meddelarfriheten.</p>
<p>När socialtjänstlagen infördes fanns inte någon regel för tystnadsplikt för anställda i enskild verksamhet. Innan tystnadsplikten för enskild familjerådgivning infördes gällde sekretess inom kommunal familjerådgivning alla uppgifter som den enskilde lämnat i förtroende eller som familjerådgivaren inhämtat i samband med rådgivningen, medan tystnadsplikt inom enskilt bedriven verksamhet endast gällde uppgift om enskilds personliga förhållanden. Regeringen ansåg att samma tystnadsplikt borde gälla för familjerådgivning oavsett om den bedrivs helt i kommunal regi, av enskild familjerådgivare som har avtal med kommunen eller av annan enskild familjerådgivare. Därför infördes en ny paragraf i socialtjänstlagen med i princip samma lydelse som 7 kap. 4 § andra stycket sekretesslagen. Regeringen ansåg, i likhet med vad Justitiekanslern hade anfört i sitt remissyttrande, att meddelarfriheten för den som är verksam inom enskild familjerådgivning borde begränsas på motsvarande sätt som för familjerådgivning där det allmänna är huvudman.</p>
<h2>Punkten 12. Tystnadsplikt angående förhör hos Säkerhetstjänstkommissionen</h2>
<p>Ovan har beskrivits den sekretessbestämmelse som gäller hos Säkerhetstjänstkommissionen och att den bryter meddelarfriheten om det gäller uppgifter om enskildas personliga förhållanden. Säkerhetstjänstkommissionen har möjlighet att besluta att en uppgift som framkommit vid förhör och för vilken det gäller sekretess hos kommissionen inte får röjas. Uppgifter för vilken sådan tystnadsplikt gäller omfattas inte av meddelarfriheten.</p>
<p>När det gällde frågan om inskränkning i meddelarfriheten, jämförde regeringen i propositionen med tystnadsplikten beträffande vad som förekommit inom stängda dörrar inför domstol (5 kap. 4 § rättegångsbalken). Regeringen ansåg att det på motsvarande sätt inte fanns skäl att tillåta meddelarfrihet såvitt gäller uppgifter som omfattas av kommissionens förordnande om tystnadsplikt.</p>
<h2>Sammanställning av rubrikerna i förslaget till ny sekretesslag Avd. 1 Allmänna bestämmelser</h2>
<p>Tillämpningen av överföringsbestämmelser i vissa fall</p>
<p>Beräkning av sekretesstid</p>
<p>Sekretessmarkering</p>
<h2>3 kap. Lagens tillämpningsområde Vad avses med verksamheter av samma slag? Särskilt om gemensamma nämnder och kommunalförbund Integrerade verksamheter</h2>
<h2>6 kap. Bestämmelser om sekretess m.m. utanför sekretesslagen</h2>
<h2>7 kap. Överföring av sekretess mellan myndigheter Samtycke</h2>
<h2>Nödvändigt utlämnande Undantag från sekretess vid uppgiftslämnande till riksdagen, regeringen och andra myndigheter</h2>
<p>Riksdag och regering</p>
<p>Uppgiftsskyldighet</p>
<p>Omprövning av beslut</p>
<p>Tillsyn och revision</p>
<p>Disciplinansvar m.m.</p>
<p>Brottsmisstankar</p>
<p>Yttrande av sakkunnig</p>
<p>Delgivning</p>
<p>Generalklausul</p>
<h2>Undantag från sekretess vid uppgiftslämnande till enskilda</h2>
<p>Allmänintresset av insyn</p>
<p>Myndigheters möjlighet att göra förbehåll om hur uppgiften får användas</p>
<p>Partsinsyn</p>
<p>Möjlighet att lämna uppgift till ombud m.fl. för att ta till vara sin rätt</p>
<p>Uppgifter till fackliga företrädare</p>
<h2>Ytterligare bestämmelser om undantag Regeringens dispensmöjligheter Riksdagens dispensmöjligheter</h2>
<h2>9 kap. Sekretess i förhållande till den enskilde själv och dennes vårdnadshavare När sekretess gäller Överföring av sekretess Sekretesstid</h2>
<h2>15 kap. Sekretess med hänsyn till myndighets verksamhet för inspektion, kontroll eller annan tillsyn</h2>
<h2>17 kap. Sekretess med hänsyn till det allmännas ekonomiska intresse Personuppgift som avses i personuppgiftslagen</h2>
<h2>21 kap. Hälso- och sjukvården m.m.</h2>
<h2>22 kap. Socialtjänsten m.m.</h2>
<p>Ytterligare bestämmelser om undantag från sekretess</p>
<h2>23 kap. Skolverksamhet m.m. Kapitlets innehåll Sekretessgränser</h2>
<h2>Sekretessens omfattning</h2>
<p>Skolverksamhet för barn och ungdomar</p>
<p>Annan skolverksamhet</p>
<p>Specialpedagogisk stödverksamhet</p>
<p>Skolbarnsomsorg</p>
<p>Förskoleverksamhet</p>
<p>Statens skolverk</p>
<p>Skolväsendets överklagandenämnd</p>
<p>Avstängning från högskoleutbildning</p>
<h2>Sekretesstider</h2>
<h2>24 kap. Forskning, vetenskap och statistik Kapitlets innehåll</h2>
<p>Sekundär sekretess</p>
<p>Psykologisk undersökning</p>
<p>Upptagning som har dialektologiskt eller etnologiskt innehåll</p>
<p>Rättspsykiatriskt forskningsregister</p>
<p>Biomedicinska forskningsprojekt</p>
<p>Statistik</p>
<h2>25 kap. Folkbokföring och delgivning m.m.</h2>
<h2>29 kap. Tillsyn över näringslivet m.m.</h2>
<h2>30 kap. Sekretess i annan verksamhet med anknytning till näringslivet Regeringens dispensmöjlighet Sekretesstid</h2>
<h2>31 kap. Annan tillsyn, granskning och övervakning</h2>
<p>Förbehåll som inskränker konkursförvaltares rätt att använda uppgift</p>
<h2>Exekutionsväsendet</h2>
<p>Mål eller ärende</p>
<p>Utsöknings- och indrivningsdatabasen</p>
<p>Verksamhet med anknytning till utlandet</p>
<p>Undantag från sekretess</p>
<p>Förbehåll som inskränker konkursförvaltares rätt att använda uppgift</p>
<h2>33 kap. Totalförsvar, samhällsplanering, beredskapsförberedelser Kapitlets innehåll Totalförsvarspliktigas personliga förhållanden Personalvård för den som tjänstgör med totalförsvarsplikt Utbildning för totalförsvarsändamål Särskild sambandstjänst inom totalförsvaret Samhällsplanering och försörjningsberedskap Beredskapsförberedelser</h2>
<h2>Utlandsmyndighets beredskapsplanering Sekretesstid</h2>
<h2>34 kap. Utlänningskontroll, Schengen m.m. Kapitlets innehåll Utlänningskontroll och ärenden om medborgarskap Uppgifter till den nationella upplysningsbyrån Schengens informationssystem Sekretesstid</h2>
<h2>35 kap. Förundersökning m.m. Ärenden om besöksförbud Kriminalvården Överföring av verkställighet Nådeärenden Brottsskadeersättning</h2>
<h2>Medling med anledning av brott</h2>
<p>Belastningsregister</p>
<p>Andra register</p>
<h2>37 kap. Domstol m.m. Konsumentombudsmannen</h2>
<h2>Jämställdhets- och diskrimineringsfrågor</h2>
<h2>39 kap. Övriga myndigheter, verksamheter och ärenden</h2>
<p>Regeringens dispensmöjligheter</p>
<h2>42 kap. Sekretess hos Riksdagens ombudsmän och Justitie- kanslern m.m.</h2>
<p>Jurys överläggningar</p>
<p>Annan myndighets överläggningar</p>
<h2>44 kap. Sekretess för växeltelefonister Avd. 5 Tystnadsplikter som bryter meddelarfriheten</h2>
<h2>45 kap. Tystnadsplikter som bryter meddelarfriheten Litteraturförteckning</h2>
<h2>Ds och SOU</h2>
<p>Ds Ju 1977:11/Del 1 och 2 Handlingssekretess och tystnadsplikt Ds Ju 1981:17 Sekretesskydd och informationsbehov</p>
<p>Ds Ju 1987:10 Frågor om begränsningar i vittnesplikten</p>
<p>Ds 1990:11 Sekretess inom och mellan myndigheter på vårdområdet Ds 1992:93 Lokalt brottsförebyggande arbete m.m.</p>
<p>Ju 1994:E Sekretess vid samarbetet mot ungdomsbrott och ekobrott Ds 1996:1 Rapport från regeringens ekobrottsberedning</p>
<p>Ds 1996:59 Allas vårt ansvar – ett nationellt brottsförebyggande program</p>
<p>Ds 2000:64 Brottsoffers möjligheter att få del av uppgifter ur förundersökningar m.m.</p>
<p>Ds 2001:9 Yttrandefrihet för privatanställda</p>
<p>Ds 2002:27 Öppna Sverige – för en öppen offentlig förvaltning. Rapport och förslag från Rådet för Öppna Sverige</p>
<p>Ds 2002:29 Några frågor om sekretess</p>
<p>Ds 2002:48 Sekretess för fotografier i offentliga register</p>
<p>SOU 1938:44 Processlagsberedningens förslag till rättegångsbalk II SOU 1975:22 Lag om allmänna handlingar</p>
<p>SOU 1975:102 Tystnadsplikt och yttrandefrihet SOU 1976:47 Färre brottmål</p>
<p>SOU 1983:70 Värna yttrandefriheten SOU 1984:73 Patientjournalen</p>
<p>SOU 1986:24 Integritetsskyddet i informationssamhället 1 SOU 1988:64 Integritetsskyddet i informationssamhället 5</p>
<p>SOU 1990:12 Meddelarrätt – Meddelarfrihet i företag och föreningar, m.m.</p>
<p>SOU 1992:14 Sekretesslagen i en fri kommunal nämndorganisation SOU 1992:134 Handlingsoffentlighet hos kommunala företag SOU 1992:140 Sekretesslagen i en fri kommunal nämndorganisation SOU 1993:35 Reaktion mot ungdomsbrott</p>
<p>SOU 1994:122 Trygghet mot brott i lokalsamhället SOU 1995:60 Kvinnofrid</p>
<p>SOU 1995:86 Dokumentation och socialtjänstregister</p>
<p>SOU 1995:142 Att röja hinder för samverkan, egenmakt, arbetslinjen</p>
<p>SOU 1996:175 Styrning och samverkan</p>
<p>SOU 1997:39 Integritet – Offentlighet – Informationsteknik SOU 1998:46 Om buggning och andra hemliga tvångsmedel SOU 1999:53 Ekonomisk brottslighet och sekretess</p>
<p>SOU 1999:61 Brottsförebyggande arbete i landets kommuner SOU 1999:97 Socialtjänst i utveckling</p>
<p>SOU 1999:105 Skatt Tull Exekution Normer för behandling av personuppgifter</p>
<p>SOU 1999:109 Behandling av personuppgifter inom socialtjänsten SOU 2000:114 Samverkan</p>
<p>SOU 2001:28 Yttrandefrihetsgrundlagen och Internet</p>
<p>SOU 2001:48 Att vara med på riktigt – demokratiutveckling i kommuner och landsting</p>
<p>SOU 2001:72 Barnmisshandel. Att förebygga och att åtgärda</p>
<p>SOU 2001:87 Mot ökad koncentration – förändring av polisens verksamhet</p>
<p>SOU 2001:92 Behandling av personuppgifter i polisens verksamhet SOU 2002:71 Nationell handlingsplan mot våld i nära relationer SOU 2002:97 Ordning och reda bland allmänna handlingar</p>
<p>SOU 2002:110 Allmän kameraövervakning</p>
<p>SOU 2002:121 Skollag för kvalitet och likvärdighet SOU 2003:40 Utlänningsdatalag</p>
<h2>Propositioner och skrivelser</h2>
<p>Prop. 1948:230 med förslag till tryckfrihetsförordning m.m.</p>
<p>Prop. 1973:33 Förslag till ändringar i tryckfrihetsförordningen, m.m.</p>
<p>Prop. 1975/76:160 om grundlagsbestämmelser angående allmänna handlingars offentlighet</p>
<p>Prop. 1975/76:204 Grundlagsändringar angående tryckfriheten Prop. 1977/78:38 om ändring i lagen (1937:249) om inskränkningar i rätten att utbekomma allmänna handlingar, m.m.</p>
<p>Prop. 1979/80:1 om socialtjänsten, Del A och B</p>
<p>Prop. 1979/80:2 Förslag till sekretesslag m.m. Del A och B</p>
<p>Prop. 1980/81:18 med förslag till lag om ändring i sekretesslagen (1980:100) m.m.</p>
<p>Prop. 1980/81:28 om följdlagstiftning till den nya sekretesslagen i fråga om hälso- och sjukvården samt den allmänna försäkringen Prop. 1981/82:8 om lag om vård av missbrukare i vissa fall, m.m. Prop. 1981/82:172 om förbud mot omskärelse av kvinnor</p>
<p>Prop. 1981/82:186 om ändring i sekretesslagen (1980:100) Prop. 1983/84:111 med förslag till polislag m.m.</p>
<p>Prop. 1983/84:142 om ändring i sekretesslagen (1980:100) m.m. Prop. 1984/85:157 Lag om värdepappersmarknaden</p>
<p>Prop. 1984/85:189 om patientjournallag m.m.</p>
<p>Prop. 1985/86:117 om följdlagstiftning till den nya skollagen m.m. Prop. 1986/87:3 om ändring i sekretesslagen (1980:100)</p>
<p>Prop. 1986/87:89 om ett reformerat tingsrättsförfarande</p>
<p>Prop. 1987/88:41 om sekretesskyddet för vissa myndighetsregister m.m.</p>
<p>Prop. 1987/88:80 om bistånd åt asylsökande, m.m. Prop. 1988/89:18 om TV-avgiften</p>
<p>Prop. 1988/89:67 om sekretessfrågor inom undervisningsväsendet m.m.</p>
<p>Prop. 1988/89:124 om vissa tvångsmedelsfrågor</p>
<p>Prop. 1988/89:131 om sekretesskyddet för uppgifter i tillsynsärenden m.m.</p>
<p>Prop. 1989/90:119 om övervakningskameror m.m.</p>
<p>Prop. 1990/91:14 om ansvaret för service och vård till äldre och handikappade, m.m.</p>
<p>Prop. 1990/91:42 Insiderhandel</p>
<p>Prop. 1990/91:60 om offentlighet, integritet och ADB</p>
<p>Prop. 1990/91:111 om sekretess inom och mellan myndigheter på vårdområdet m.m.</p>
<p>Prop. 1990/91:117 om en ny kommunallag Prop. 1991/92:113 om ny börslagstiftning m.m.</p>
<p>Prop. 1991/92:172 om introduktionsersättning till flyktingar och vissa andra utlänningar</p>
<p>Prop. 1992/93:120 om ändringar i sekretesslagen (1980:100) med anledning av EES-avtalet</p>
<p>Prop. 1992/93:159 om stöd och service till vissa funktionshindrade Prop. 1992/93:200 om en telelag och en förändrad verksamhetsform för Televerket, m.m.</p>
<p>Prop. 1992/93:220 En ny läroplan</p>
<p>Prop. 1993/94:38 Postlag och en förändrad verksamhetsform för Postverket, m.m.</p>
<p>Prop. 1993/94:48 Handlingsoffentlighet hos kommunala företag Prop. 1993/94:107 Sekretess m.m. hos Barnombudsmannen</p>
<p>Prop. 1993/94:133 Instansordningen m.m. i de allmänna förvaltningsdomstolarna</p>
<p>Prop. 1993/94:165 Några frågor om sekretess Prop. 1994/95:6 Totalförsvarsplikt</p>
<p>Prop. 1994/95:89 Förslag till alkohollag Prop. 1994/95:112 Utrikessekretess m.m.</p>
<p>Prop. 1994/95:196 Sekretess i verksamhet avseende beredskapsförberedelser m.m.</p>
<p>Prop. 1995/96:85 Hemlig kameraövervakning</p>
<p>Prop. 1995/96:117 Tystnadsplikt inom enskild familjerådgivning Prop. 1995/96:127 Några frågor om sekretess</p>
<p>Prop. 1995/96:196 Besöksinskränkningar vid viss tvångsvård, m.m. Prop. 1996/97:4 Totalförsvar i förnyelse</p>
<p>Prop. 1996/97:115 Mer tillgänglig kollektivtrafik Prop. 1996/97:124 Ändringar i socialtjänstlagen</p>
<p>Prop. 1997/98:6 Förskoleklass och andra skollagsfrågor</p>
<p>Prop. 1997/98:9 Skydd för förföljda personer, samordningsnummer, m.m.</p>
<p>Prop. 1997/98: 44 Personuppgiftslag Prop. 1997/98:55 Kvinnofrid</p>
<p>Prop. 1997/98:64 Lag om allmän kameraövervakning</p>
<p>Prop. 1997/98:80 Lag om behandling av personuppgifter om totalförsvarspliktiga</p>
<p>Prop. 1997/98:130 Ändringar i konkurrenslagen (1993:20) m.m. Prop. 1998/99:22 Sekretess för vissa uppgifter hos uppdragsmyndigheter</p>
<p>Prop. 1998/99:70 Könsstympning – borttagande av kravet på dubbel straffbarhet</p>
<p>Prop. 1998/99:71 Ersättning av staten till steriliserade i vissa fall Prop. 1998/99:72 Rättspsykiatriskt forskningsregister</p>
<p>Prop. 1998/99:140 Förhör m.m. hos kommissionen för granskning av de svenska säkerhetstjänsternas författningsskyddade verksamhet Prop. 1998/99:144 Regler om företagskoncentration</p>
<p>Prop. 1999/2000:2 Inkomstskattelagen</p>
<p>Prop. 1999/2000:26 Effektivisering av förfarandet i allmän domstol Prop. 1999/2000:32 Lönebildning för full sysselsättning</p>
<p>Prop. 1999/2000:35 Upphovsrätten och offentlighetsprincipen Prop. 1999/2000:61 Internationell rättslig hjälp i brottmål Prop. 1999/2000:109 Ny insiderlagstiftning, m.m.</p>
<p>Prop. 1999/2000:117 Lag om kvalificerade elektroniska signaturer, m.m.</p>
<p>Prop. 2000/01:33 Behandling av personuppgifter inom skatt, tull och exekution</p>
<p>Prop. 2000/01:109 Skadelidandes rätt att ta del av uppgifter ur nedlagda förundersökningar, m.m.</p>
<p>Prop. 2001/02:69 Förstärkt sekretess i konkurrensärenden Prop. 2001/02:80 Demokrati för nya seklet</p>
<p>Prop. 2001/02:91 Nationell narkotikahandlingsplan</p>
<p>Prop. 2001/02:167 Ändringar i konkurrenslagen för effektivare kartellbekämpning, m.m.</p>
<p>Prop. 2001/02:190 Riksrevisionen</p>
<p>Prop. 2001/02:191 Sekretessfrågor – Ekonomisk brottslighet m.m. Prop. 2002/03:20 Samverkan mellan kommuner och landsting inom vård- och omsorgsområdet</p>
<p>Prop. 2002/03:53 Stärkt skydd för barn i utsatta situationer m.m. Prop. 2002/03:99 Det nya skatteverket</p>
<p>Skr. 2000/01:62 Brott kan förebyggas! Utvecklingen av det brottsförebyggande arbetet</p>
<h2>Utskottsbetänkanden</h2>
<p>Konstitutionsutskottets utlåtande 1948 nr 30 bet. KU 1979/80:37</p>
<h2>JO-beslut</h2>
<p>JO beslut den 30 maj 2001, dnr 1668-2001</p>
<p>JO beslut den 15 februari 2002, dnr 3235-2001</p>
<h2>JK-beslut</h2>
<p>1985 s. 104 1994 s. 186</p>
<h2>Rättsfall</h2>
<p>NJA 1996 s. 439</p>
<p>RÅ 1984 ab 176</p>
<p>RÅ 1989 ref 121</p>
<p>RÅ 1995 ref 28</p>
<p>RÅ 2001 ref 27</p>
<p>Dom från Kammarrätten i Stockholm den 14 juli 1995 nr 4945-1995</p>
<p>Dom från Kammarrätten i Stockholm den 27 april 2001, Avdelning 1 Mål nr 1826-2001</p>
<p>Dom från Göta hovrätt 2000-02-15, Avdelning 2, Rotel 25, B 818/98</p>
<p>Dom från Hovrätten för västra Sverige 2002-05-03, Avdelning 6, Rotel 65, B 1056-01</p>
<h2>Övrig litteratur</h2>
<p>Bohlin, Alf, Kommunalrättens grunder, andra upplagan, 1998 Bohlin, Alf, Offentlighetsprincipen, sjätte upplagan, 2001 BRÅ PM 1982:6 Informationsutbyte mellan myndigheter</p>
<p>Corell, Hans, Egerstedt, Olof, Eliason, Marianne, Heuman, Sigurd, Regner, Göran, Sekretesslagen, Kommentar till 1980 års lag med ändringar, tredje upplagan 1992</p>
<p>Dahlqvist, Anna-Lena, Sekretess inom rättsväsendet, 2003 Datainspektionens rapport 1999:3, Skyddade uppgifter i folkbok-</p>
<p>föringen</p>
<p>Datainspektionens rapport 2002:2, Överföring av personuppgifter inom vården och omsorgen av de äldre</p>
<p>Edelstam, Henrik, Offentlighet och sekretess i rättegång – Principen om förhandlingsfrihet, 2001</p>
<p>Ekelöf, Per Olof, Boman, Robert, Rättegång, fjärde häftet, 6:e uppl. 1992</p>
<p>Ekobrottsmyndigheten, Sekretess av intresse för åklagarväsendet Fitger, Peter, Rättegångsbalken II, Del 3</p>
<p>Hellners, Trygve, Malmqvist, Bo, Nya förvaltningslagen med kommentarer, femte upplagan, 1999</p>
<p>Justitiekanslerns PM 2003-02-18 angående uppgifter för en stående beredning med uppgift bl.a. att följa den mediala och tekniska utvecklingen på tryck- och yttrandefrihetsområdet, dnr Justitiedepartementet 2003/2080</p>
<p>Lindquist, Ulf, Kommunala befogenheter, femte upplagan, 2000 Nygren, Rolf, Gustavs åsiktsförtryck gav oss offentlig insyn</p>
<p>Olsson, Anders R, Yttrandefrihet & tryckfrihet, 2002</p>
<p>Olsson, Staffan, Sekretess och anmälningsplikt i förskola och skola, 2001</p>
<p>Petersson, Roger, Reinholdsson, Klas, Personuppgiftslagen i praktiken, andra upplagan, 2000</p>
<p>Regner, Göran, Eliason, Marianne, Heuman, Sigurd, Sekretesslagen En kommentar, Norstedts gula bibliotek</p>
<p>Riksåklagaren, Säkerhet och skydd för bevispersoner (Metodfrågor 1995:2)</p>
<p>RSV rapport, 2001:11, En ny skattemyndighet</p>
<p>Sahlin, Jan, Hälso- och sjukvårdslagen, Med kommentarer, femte omarbetade upplagan, 1997</p>
<p>Sahlin, Jan, Hälso- och sjukvårdssekretessen, Grunddragen, 1995 Socialstyrelsen, Allmänna råd från socialstyrelsen, Sekretess inom</p>
<p>hälso- och sjukvården och socialtjänsten, 1991:4 Socialstyrelsen, Översyn av patientjournallagen, 2001-12-20,</p>
<p>dnr 02-3852/2000</p>
<p>Statstjänstemannaförbundet, 7:16 – och andra hot mot öppenheten Ström, Lars-Åke, Med respekt för sekretessen – Det går att</p>
<p>samarbeta, Barn och ungdomsdelegationen 1998</p>
<p>Svenska kommunförbundet, Sekretess i förskola och skola m.m., 1998</p>
<p>Öman, Sören, Lindblom, Hans-Olof, Personuppgiftslagen – En kommentar, andra upplagan, 2001</p>
