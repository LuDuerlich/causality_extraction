<h1>En annan tid</h1>
<h2></h2>
<p>Majgull Axelsson</p>
<p>Regnet hängde i luften och det var ganska kallt denna höstdag någon gång i mitten av nittiotalet. Vi drog upp axlarna och trampade på stället, där vi stod och rökte utanför Folkets hus i Hällefors. Några av folkhögskoleeleverna hade bildat en liten cirkel, de pratade och skrattade. Själv hade jag dragit mig lite åt sidan och lutade mig mot väggen. Jag behövde vila både huvud och stämband efter att ha föreläst för teatereleverna i en timme om det jag sett och hört när jag rest genom den moderna fattigdomens Sverige. Kanske blundade jag också, kanske var det därför jag blev så överraskad när en ung kvinna plötsligt tilltalade mig. ”Jag vet precis vad du menar”, sa hon. Jag blinkade till. ”Vilket då?” ”Det där med stövlarna. Hur det är att inte ha råd med vinterstövlar.”</p>
<p>Jag tittade på hennes fötter. De slitna gymnastikskorna var en bekräftelse. Det här var definitivt en tjej som visste vad det handlade om. Ändå hade hon suttit tyst inne i föreläsningssalen när jag hade pratat om den nutida fattigdomens halvt osynliga tecken. Nötta gymnastikskor mitt i vintern. Urtvättade tröjor. Hår som skulle behöva klippas. Och bakom denna yta en vag känsla av skam hos dem som drabbats värst, en känsla som antingen kunde uttryckas i sorg och stukad tystnad eller döljas bakom galghumor, vrede eller det öppna förakt som är självföraktets första kännetecken. Plötsligt kände jag mig skyldig, som om jag hade blottat en hemlighet. Hennes hemlighet. ”Man blir så trött”, sa hon och drog ett djupt bloss. ”Man blir så fruktansvärt trött av att aldrig ha några pengar.”</p>
<p>Jag nickade. ”En kille, han går i sjuan. Och genom honom ser man ju att det kunde vara värre. Mycket värre.” ”Det kunde det?” Hon drog upp axlarna. ”Jo. Jag har ju haft ett bra jobb så jag har ju a-kassa, i alla fall. Det finns ju andra som inte har någonting.” ”Han spelar gitarr, min kille. Och så skulle dom ha konsert för ett tag sedan, en riktig konsert här i Folkets hus. Alla skulle ha svarta byxor, så det var ju bara att ta ett djupt tag i plånboken och köpa ett par … Det gick ju, om än med ett nödrop. Men det värsta var hur hans bästa kompis reagerade. Hans mamma har ju ingen akassa, hon går på socialen eller något, och när kompisen fick höra att min kille hade fått nya byxor till konserten så sa han: ’ Wow, ni måste ju vara miljonärer.’  På fullt allvar. Det är ju inte klokt!” ”Nej”, sa jag. ”Det är inte klokt. Det var bättre förr.”</p>
<p>Hon drog ett sista bloss, fimpade sedan mot skosulan och log ett snett leende. ”Jo du. Ju förr dess bättre.”</p>
<p>Det blev full fart på diskussionen efter rökpausen, vi förenades i gemensam häpnad över hur fort förvandlingen hade gått. För bara några år sedan hade vi trott oss leva i trygghet. Nu var allt annorlunda. Ekonomisk kris. Hög arbetslöshet. Social nedrustning.</p>
<p>I Hällefors verkade det dessutom vara värre än på andra håll. Här hade det länge varit som i många andra svenska brukssamhällen: folk var mer religiösa i sin tro på bruket än i sin tro på Gud. När det första beskedet om nedläggning av stålverket kom i slutet av åttiotalet skakade de äldre arbetarna på huvudet. Dumheter!  I Hällefors gjorde man ju bättre stål än någon annanstans. Företaget skulle helt enkelt inte klara sig utan just det här verket – hur flotta och multinationella direktörerna än ville låtsas vara. De var lika övertygade när de lämnade verket efter sin sista arbetsdag. Snart skulle bolagsledningen inse att man hade gjort ett misstag. Snart skulle fabriksportarna öppnas på nytt.</p>
<p>Tron på stålverkets uppståndelse levde kvar ända tills kineserna kom. Då – två år efter nedläggningen – blev det plötsligt mycket tyst i Hällefors. Om förmiddagarna samlades arbetslösa män utanför staketet och stirrade på det obegripliga: hela verket höll på att monteras ner. Balk efter balk. Mutter efter mutter. Skruv efter skruv. Stålverket skulle mycket riktigt återuppstå, men inte i</p>
<p>Hällefors utan på andra sidan planeten. Det hade sålts till Kina och nu skulle det monteras ner och skeppas iväg.</p>
<p>Å andra sidan hade det på andra håll i kommunen börjat hända saker som pekade i en annan riktning. I Grythyttan (där värdshuset redan var en framgångssaga) hade Carl Jan Granqvist än en gång lyckats med det omöjliga. Snart skulle Restauranghögskolan och något som kallades Måltidens Hus öppnas. Den frivilliga musikskolan hade – tack vare Susanna Grundström, en ovanligt målmedveten ordförande i bildningsnämnden – förvandlats till en obligatorisk kulturskola, där eleverna fick ägna ett år i taget åt dans, teater, bildkonst och musik. Strax därefter hade märkliga beslut fattats i det kommunala bostadsbolaget, beslut som snart skulle göra tre trista bostadsområden till sevärdheter. Dessutom hade Hällefors fått en folkhögskola, Sveriges allra yngsta, och genom dess teaterlinje höll det på att utvecklas ett teaterliv i kommunen.</p>
<p>En ny tid hade börjat. En annan tid.</p>
<p>Ett industrisamhälle är ett samhälle där rationell produktion är det överordnade intresse som styr varje beslut. Ingenting är viktigare. Inte ens miljön och människors hälsa.</p>
<p>I den meningen var Sverige fortfarande ett utpräglat industrisamhälle denna regniga novemberdag i mitten av nittiotalet och är så än i dag, trots att allt färre människor är direkt sysselsatta inom industrin. Man må montera ner fabrikerna och skeppa dem till andra delar av världen, trots det är vi fortfarande så djupt präglade av industrialismens värderingar om effektivitet och rationalitet att vi inte kan föreställa oss ett annat sätt att tänka. Industrins sätt att organisera arbetet har kommit att prägla hela samhället, vår byggnadskonst, vårt sätt att organisera offentlig förvaltning, vård och undervisning och – inte minst – vårt sätt att utforma vardagsliv och hem. Vi har kanske lämnat fabriken. Men fabriken har inte lämnat oss.</p>
<p>Industrialismens starka prägling tycktes mig uppenbar när jag några timmar senare gick genom regnet mot min bil. Det jag sett av Hällefors denna novemberdag var helt igenom tidstypiskt: ett grått Folkets hus, ett torg med parkeringsplatser, ett kommunalhus från femtiotalet. Det verkade inte så muntert.</p>
<p>Så var det verkligen bättre förr, tänkte jag när jag backade ut från parkeringsplatsen. Var det förflutna verkligen värt att sörja? Visst, den utsatthet som följde på den ekonomiska krisen var naturligtvis förfärlig. Den sociala nedrustningen likaså. Men fabrikslivet i sig?</p>
<p>Tvånget och ofriheten? Kontrollen och övervakningen? Sekundstyrningen? Bullret, dammet och oljedimmorna?</p>
<p>Samtidigt visste jag ju att min åsikt var en outsiders åsikt. Jag hade ju aldrig jobbat på fabrik, däremot hade jag levt tätt intill fabrikslivet. Under de tio år då teko-krisen rasade som värst var jag chefredaktör för beklädnadsarbetarnas tidning och lärde mig åtskilligt om de känslostormar som varje nedläggning väckte. Till och med de mest militanta arbetarna, de som hade svurit glödheta eder över tvång och låglöneliv, blev vidöppna av förtvivlan när beskedet om nedläggning kom. Det tog tid att förstå att det varken var fabriken eller arbetet de sörjde. Det var gemenskapen, identiteten och den långa raden av vardagar. Ett liv med struktur och innehåll.</p>
<p>Tvång och instängdhet är en sanning om fabrikernas tid. Gemenskap och identitet är en annan. Vilken av dessa bilder man väljer att se, beror på vem man är. Det inser jag när jag några år senare kommer tillbaka till Hällefors.</p>
<p>Insikten drabbar mig i en av salongerna på Grythyttans Gästgiveri. Vi, dvs. Delegationen för Industrisamhällets kulturarv (som det fjärilslätta namnet lyder), har ätit lunch och ska snart vidare på studiebesök i några av nysatsningarna i Hällefors kommun, men innan dess hinner vi sitta en stund och småprata över kaffet. Jag hamnar vid samma bord som en skäggig man i sina bästa år och förstår snart att detta är Hällefors starke man, kommunalrådet Pentti Supponen. En man vars liv är en roman, en Pelle Erövraren  från det sena 1900-talet. Han tycks ha varit med om allt: krig, flykt, fabriksliv, universitetsstudier och politik. I hans liv gestaltas dessutom övergången från det gamla industrisamhället till det nya som nu håller på att förvandla både Hällefors och Sverige.</p>
<p>Nu berättar han om sina föräldrar, de som var ingermanländare och alltså tillhörde en finsktalande minoritet i Sovjet. Mamman hade fött tre barn i det arbetsläger där de hamnade i slutet på trettiotalet, men bara ett av dessa barn var vid liv när andra världskriget bröt ut. När hennes man tvingades in i Röda Armén trodde hon att hon aldrig skulle få se honom mer och flydde till Finland, utan att veta att han hade allvarliga planer på att desertera. I krigets slutskede lyckades han med Röda Korsets hjälp hitta sin fru och vid den lyckliga återföreningen koncipierades blivande kommunalrådet Pentti Supponen. När han föddes visste ingen att familjen några år senare skulle tvingas fly igen, eftersom Finland hade börjat skicka tillbaka ingermanländarna till Sovjet. Så kom det sig att Pentti</p>
<p>Supponens första minne skulle bli bilden av en järnvägsbro över Torne älv, en bro där hela familjen småsprang genom skymningen för att så snabbt som möjligt komma över till Sverige. ”Två veckor i flyktingläger, sedan fick farsan jobb på järnbruket i Nykroppa”, säger Pentti Supponen och det blir ett litet tomrum i hans berättelse medan vi begrundar hur det kunde komma sig att man kunde integrera flyktingar med en sådan fermitet i början på 50-talet. Sedan drar han efter andan: ”Men han stod inte ut.” ”Stod han inte ut?” ”Nej, han ville inte jobba i industrin, han ville ha det som i Finland. Ett litet torp. Och då fick han ett utanför Grythyttan och så blev han skogsarbetare.”</p>
<p>Han beskriver sin egen uppväxt helt utan affekt, konstaterar bara lugnt att han inte kunde ett ord svenska när han började första klass, men att det gick över efter några månader. Med samma lugn konstaterar han att han sju år senare inte hade en aning om vad en realskola var och därför blev mycket häpen när halva klassen plötsligt försvann. Inte ens när han berättar om hur hans pappa vägrade gå till doktorn för lite magont och därför dog i brusten blindtarm när han själv var tolv år gammal, blir han särskilt känslosam. Engagemanget kommer först när han beskriver hur han och hans kamrater i sjunde klass fick gå på studiebesök på Grythyttans Stålmöbler. Då lyser han upp och ser närmast förälskad ut. ”Jag glömmer det aldrig”, säger han. ”Det var fantastiskt. Gubbarna formade det glödgade järnet med bara händerna … Det här, tänkte jag, är ett riktigt arbete. Så ska det vara. Samma ställe att gå till varje dag, inte en massa spring hit och dit ute i skogen.”</p>
<p>Han hann knappt sluta fortsättningsskolan förrän han stod på trappan utanför fabriken och tiggde om jobb. Men han var för ung, fick han veta. Han borde gå hem och växa till sig, Grythyttans Stålmöbler anställde inte folk som var under femton år. ”Först gjorde jag som jag blev tillsagd”, säger han. ”Men jag stod inte ut med att vänta, det var ju min dröm att få jobba där. Så jag gick tillbaka efter några dagar och tjatade.”</p>
<p>Det lönade sig. Han fick börja, trots att han bara var fjorton år.</p>
<p>Hans berättelse fascinerar mig till den grad att jag åker tillbaka till Hällefors ett år senare för att få höra den igen. Jag vill försöka förstå vad det var som var så underbart med att jobba på Grythyttans Stålmöbler. Var det lönen? Att vid fjorton års ålder tjäna nästan som en vuxen? ”Nej”, säger Pentti över lunchen på Brukshotellet. ”Det var inte pengarna, även om jag tyckte att jag tjänade fantastiskt bra. Redan från början bar jag hem en hel hundralapp i veckan till morsan och efter några månader fick jag påökt. Men det var inte det viktigaste.” ”Vad var det då?” ”De äldre jobbarna. Gubbarna. Deras lugn, detta att de var så trygga, det gjorde ett djupt intryck på mig. Och så deras övertygelse. Allt var politik i deras värld och de tvekade inte ett ögonblick om var de stod. Bara en sådan sak som om man skulle på Konsum eller på ICA. ’Antingen handlar du demokratiskt’,  sa dom. ’Annars kan du göda privatkapitalet.’  De gav mig en världsbild. Och jag tyckte att det var så skönt att de tyckte lika allihop. Det gav mig en känsla för kollektivet.”</p>
<p>Pentti fick aldrig själv arbeta med det glödande järnet, men det gjorde ingenting. Det var inte själva arbetet som var det väsentliga. Det var gemenskapen och samtalen. Trots det kände han aldrig av någon klasskonflikt inne på fabriken. Samarbetet med arbetsgivaren var gott och det gjordes ingen skillnad mellan arbetare och tjänstemän. Kanske var det typiskt för tiden: detta var tidigt sextiotal och arbetarna hade just befäst sin ställning som samhällsbärande klass. Ordet samarbete hade fortfarande en positiv laddning. Dessutom hade industriarbetarna just börjat avnjuta den individuella frihet som man – paradoxalt nog – hade tilltvingat sig som kollektiv.</p>
<p>På Grythyttans Stålmöbler var det kvinnorna som visade den unge Pentti hur det nya livet skulle levas. ”De talade inte om samma saker som männen,” säger han. ”De talade om sina hem och om allt de gjorde på fritiden. En av dom var gift med en av gubbarna i verkstan och hon berättade ofta om deras resor till Mallorca. Jag tänkte mycket på det där, att det faktiskt skulle kunna hända att man någon gång skulle kunna åka till Mallorca. Men hennes man talade aldrig om Mallorca.” ”Vad talade han om?” ”Politik.” ”Har du åkt till Mallorca?” ”Nej”, säger Pentti och ler. ”Jag har faktiskt aldrig varit på Mallorca.”</p>
<p>Vi sitter tysta en stund. Utanför fönstret är det försommar. ”Den där fabriken var mitt universitet”, säger Pentti till slut. ”Varför slutade du?” ”För att jag hade en dröm till. Jag ville flyga.” ”Hur gick det då?”</p>
<p>Pentti ler. ”Jag snodde värvning, men det gick inget vidare. Jag stod inte ut med det auktoritära systemet.”</p>
<p>Ändå var det när han en tid senare gjorde lumpen som Pentti Supponen började sin vandring mot det riktiga universitet. När det blev dags att öva närstrid med bajonett släppte han sitt vapen och vägrade. Han fick sitta på luckan och vänta några dagar medan befälen funderade på vad man skulle ta sig till med honom. En kompis som hade hamnat på sjukan bad honom om en tjänst. Kunde inte Pentti gå till biblioteket och låna några böcker? Och eftersom killen ifråga hade gjort intryck på Pentti genom att vara lika självklar i sina ställningstaganden som gubbarna på fabriken, så ställde han upp. På väg över kaserngården öppnade han en diktsamling och så var han fast. Plötsligt visste han vad han ville ha. Kunskap. Bildning.</p>
<p>Det blev folkhögskola först, därefter tre år på universitetet. Folkhögskolan verkar ha gjort djupast intryck på honom, han talar länge om hur imponerad han blev av lärarna, men halkar hastigt förbi åren på universitetet. Det där med nationalekonomi var ju inte så kul, men å andra sidan ville han ju veta vad de hade för sig i den akademiska världen. Ändå ville han inte stanna kvar. Han hann knappt ta sin examen förrän han var tillbaka på folkhögskolan, den här gången som lärare. Dessutom var han aktiv i Sveriges Arbetarteaterförbund. Samtidigt fortsatte han att vara politiskt aktiv hemma i Hällefors.</p>
<p>Det kunde naturligtvis bara sluta på ett sätt. Han blev kommunalråd, en i raden av den handfull ovanliga män som under de senaste åren har förvandlat Hällefors från industrisamhälle till något annat.</p>
<p>Men vad ska man kalla detta nya? ”Ett K-samhälle”, säger han själv. ”Ett samhälle som satsar på kunskap, kreativitet, kommunikation och kultur. I synnerhet kultur.”</p>
<p>Hans röst har fått en ny ton. Nu är han nästan lika engagerad som när han talade om gubbarna på Grythyttans Stålmöbler. ”Jag vill inte ha ett instrumentellt förhållande till konst”, säger han och spänner ögonen i mig. ”Men man måste ändå medge att kultur är en av våra viktigaste kunskapskällor. Dessutom spränger den gränser. Vidgar världen. Påverkar människor på ett djupare sätt än något annat.”</p>
<p>Jag nickar stumt. ”Vi var verkligen slagna till marken här i Hällefors när kineserna kom. Socialbidragen ökade och befolkningsmängden sjönk, villapriserna rasade och hyreshusen stod tomma. Allt det vi hade levt på var borta: trä, skog och stål. Och där satt vi i kommunen och frågade oss vad vi skulle göra. Vad skulle vi göra?”</p>
<p>Det finns åtskilliga patentsvar på den frågan, patentsvar som dock förlorade sin mening under krisåren. Det fanns inga ersättningsindustrier och utlokaliseringar att hoppas på. Dessutom är frågan uppenbart retorisk, alltså avstår jag från att svara. ”Vi bestämde oss för att satsa på kulturen”, säger Pentti.</p>
<p>Mitt i krisen bestämde sig alltså Hällefors kommun för att skapa en obligatorisk kulturskola. Tidigare fanns det en frivillig musikskola precis som i de flesta andra svenska kommuner, men nu skulle alla få pröva på dans, musik, teater och bildkonst.</p>
<p>Nästa steg blev att ta itu med allmännyttans nedslitna bostadsområden. Det fanns hus där det bara bodde en eller ett par hyresgäster, andra hus stod helt tomma. Det var alldeles nödvändigt att riva. Bostadsbolaget tyckte först att det var bäst att bara låta grävmaskinerna schakta bort de hus som stod tomma, men stadsarkitekten suckade och konstaterade att det skulle innebära att Hällefors snart skulle se ut som ett nybombat Beirut.</p>
<p>Den lösning man till slut valde är numera både berömd och flerfaldigt prisbelönt. Under ledning av VD:n Lennart Ljungberg har man mycket medvetet valt att bryta med industrisamhällets överrationella syn på boendet och bostäder, den likgiltighet för människors behov av mer än mat och sömn, som kom att förvandla en stor del av de bostäder som byggdes i mitten av 1900-talet till sovfabriker. Hälften av allmännyttans bostäder har rivits, men de återstående tre bostadsområdena har rustats upp och förvandlats till något helt nytt. Det var inget fel på lägenheterna, men den yttre miljön var trist. Nu satsade man på att göra områdena vackra.</p>
<p>I dag äger Hällefors Bostads AB något som med all sannolikhet är den största privata samlingen i Sverige av skulptur från 1700talet och framåt. Här finns ett helt område med verk av Carl Milles, ett annat med verk av bl.a. Sergel, Eric Grate och Bror Hjort, ett tredje med skulpturer och reliefer av bl.a. Hertha Hillfons och Christopher Garney. Totalt har skulpturerna kostat bolaget 9 miljoner kronor, men eftersom deras värde har mer än fördubblats på mindre än 10 år har det ändå blivit en lönsam affär. Dessutom är nästan varenda lägenhet uthyrd – och de som flyttar in i de 3 bostadsområdena väljer numera att stanna kvar.</p>
<p>Samtidigt har satsningen på att göra Grythyttan till centrum för svensk måltidskultur blivit en stor framgång. Måltidens Hus drar numera mer än 80 000 besökare per år och på restauranghögskolan bedrivs inte bara undervisning utan också forskning. Snart kommer Grythyttan dessutom att få Sveriges första måltidsmuseum.</p>
<p>Den senaste satsningen handlar om form och design. Ett av de tomma hyreshusen från femtiotalet har fått stå kvar, nu ska det blåsas ut och förvandlas till Formens Hus. Redan nu finns det en fast utställning i 2 lägenheter i huset, där man har fryst ett stycke femtiotal genom att inreda 2 lägenheter i tidens stil. Kommunen har dessutom fått pengar av EU för att köpa in Sveriges – och kanske världens - största samling av industridesign från 1900-talet. Samlingen, som kostade 4 miljoner kronor, ska bli en fast utställning. I huset kommer det också att finnas plats för utbildning och gästande formgivare. Därutöver har man skapat 2 utbildningar för blivande formgivare, en i förberedande industridesign och en designlinje på folkhögskolan. Båda har blivit mycket framgångsrika.</p>
<p>Till en början möttes de nya satsningarna av mycken misstänksamhet. Det blev gott om ilskna insändare i lokaltidningen när det satsades på konst i allmännyttans områden. Slöseri! Och bland de arbetslösa stålverksarbetarna odlades ett stillsamt förakt för det som pågick i Grythyttan. Vin och mat, skulle det vara något att satsa på? I dag börjar attityderna förändras, även om det gamla samhällets värderingar fortfarande lever kvar. Ungdomar som, likt den fjortonåring Pentti Supponen en gång var, vill ha jobb i industrin får rådet att först skaffa sig en ordentlig utbildning. Hällefors är fortfarande ett industrisamhälle (bl.a. med 650 anställda i valsverket), men det blir ändå aldrig som förr, då man kunde komma in direkt från gatan. Även i industrin handlar det om kvalificerade jobb med spetsutbildning. Men valmöjligheterna är rikare, framtiden handlar inte enbart om trä, stål och skog. Konst och design, måltider och utbildning är minst lika viktigt.</p>
<p>Pentti Supponen är trött. Vi har pratat i flera timmar och dessförinnan har han varit värd åt en minister på hastigt besök. Det är så han har det numera, den ena besökaren avlöser den andra, alla vill höra om förvandlingen i Hällefors. Ändå är det inte bara en framgångssaga, många problem återstår. Större delen av de som blev arbetslösa när stålverket lades ner har nu gått i pension. Ändå är arbetslösheten fortfarande hög, även om kommunen är noga med att se till att ingen får gå öppet arbetslös alltför länge. Efter 6 månader hamnar man i åtgärder, vare sig man vill eller inte. Detta för att hålla socialbidragen nere.</p>
<p>Pentti Supponen gnuggar sig om tinningarna där han sitter vid sitt skrivbord i kommunalhuset, ändå kan han inte låta bli att fortsätta att lägga ut texten. ”Det handlar om framtidstro”, säger han. ”Hopp. Det är det viktigaste. Och framtidstron skapas av hur vi ser på oss själva och av hur andra ser på oss.”</p>
<p>Jag nickar. Även om det kan vara lika ekonomiskt kärvt att vara ensam mamma i Hällefors i dag som i mitten på 90-talet, så gör hoppet stor skillnad. Allt ligger som bekant i betraktarens öga. Därför kan också det som ter sig som ett fängelse för den ene, vara vägen till frihet för den andre.</p>
<h2>Majgull Axelsson</h2>
<p>är författare och journalist med ett förflutet framför allt i fackförbundspressen, fri författare sedan 1989. Bland hennes böcker kan nämnas Aprilhäxan och Slumpvandring. Ledamot i Delegationen för industrisamhällets kulturarv.</p>
<h2>Museet som minnesfabrik</h2>
<p>Göran Hedlund</p>
<p>Våra svenska kulturhistoriska museer är barn av industrisamhället. När de skapades för drygt hundra år sedan var det i protest mot det nya som industrialiseringen hade fört med sig. Museibyggarna ville rädda minnet av ett samhälle vars konturer blev allt vagare. Idag är det, ironiskt nog, bevarandet av detta industrisamhälle och dess kulturarv som sysselsätter museerna. Kan vi idag mobilisera samma glöd för den minnesinsamlingen som våra företrädare gjorde i museernas barndom? På andra sidan jordklotet finns ett ungt museum som använder minnet som sitt främsta redskap i sådant arbete. Erfarenheterna från detta lilla museum har inspirerat till en nyorientering vid Malmö museer i studiet av industristaden Malmö.</p>
<p>Första gången jag kom till Kapstaden var 1996. Mitt uppdrag var att etablera ett museisamarbete mellan District Six Museum och Malmö stadsmuseum inom ramen för det svensk afrikanska museiprogrammet.</p>
<p>Redan på vägen in från flygplatsen kunde museichefen Sandra Prosalendis, berätta om och peka på arvet efter apartheidregimen. Motorvägen kantas långa sträckor av svarta townships, med namn som Gogoleto, Crossroads och Khayelitsa, kåkstäder, ”squattercamps”, slumbostäder utan el eller vatten, byggda av plåt, papp eller plankor. Finansiärer av motorvägsbygget har försökt dölja eländet bakom höga staket, men här och där när vägen höjer sig kan vi se rakt in i dem. Det var till sådana områden som de svarta från District Six tvångsförflyttades. Detta skedde långt innan området utplånades.</p>
<p>District Six fick sitt namn 1867 då Kapstaden indelades i sex administrativa delar, districts.  Från början beboddes det av befriade slavar – slaveriet avskaffades 1834 – köpmän, hantverkare, arbetsfolk, immigranter, spelare och prostituerade. District Six har ett attraktivt läge nära stadskärnan och hamnen. Redan vid 1900-talets början hade tvångsförflyttningar och marginaliseringar börjat. De första som ”utlokaliserades” var svarta afrikaner, som tvingades iväg från District Six redan 1901. De bättre beställda flyttade samtidigt till stadens förorter och området blev en försummad del av Kapstaden. Kvar bodde de färgade. Rasterminologin under apartheidtiden var mycket komplicerad. Sydafrikanerna sorterades efter en 15-gradig rasskala med helvita i toppen och helsvarta i botten. Däremellan fanns ett intrikat klassificeringssystem med halvor och andra delar av svart och vitt.</p>
<p>District Six var vid 1960-talets mitt en livfull, överbefolkad, mångkulturell stadsdel i centrala Kapstaden, belägen på Taffelbergets sluttningar med en hänförande utsikt över Atlanten. Området representerade allt som apartheidregimen fruktade – ett ickerasistiskt, kosmopolitiskt levnadssätt. Musiken – kanske främst jazzmusiken – men också en rikhaltig kyrklig körtradition – var något av områdets särmärke. En årlig karneval den s.k. coon carnival med människor utklädda i färgsprakande dräkter marscherade genom området till sång och musik.</p>
<p>I februari 1966 proklamerades District Six, i enlighet med apartheidregimens Group Areas Act,  som ett vitt område. Sextiotusen människor fördrevs från sina hem. Schaktmaskiner jämnade stadsdelen med marken. Under femton år kördes människor ut till dammiga sandslätter, de s.k. Cape Flats flera mil från stadens centrala delar. Den totala utraderingen av området ingick i apartheidregimens strategi för att krossa det samhälle som varit ett ”rasblandat” oppositionsfäste under apartheidtiden. Här verkade politiska ledare som senare skulle få framträdande poster i det postapartheidska Sydafrika, liksom tongivande oppositionella konstnärer: musiker, författare och skådespelare.</p>
<p>Namnet District Six ströks från stadskartan och området döptes i stället till Zonnenbloem, efter en vingård som låg där långt tidigare. Symboliken var glasklar.</p>
<p>Till den totala förödmjukelsen hörde att de nya ickeplatserna dit invånarna förpassades döptes efter gamla gator i District Six: Hanover Street och Lavendel Street blev Hanover Park och Lavender Hill, platser som senare gjort sig kända som Sydafrikas mest belastade av våld och kriminalitet.</p>
<p>Trots enorma protester genomfördes tvångsförflyttningarna. När området var utraderat, återstod bara moskeerna och kyrkorna. Församlingarna fortsatte dock att hålla sina gudstjänster och vägrade att sälja sina tomter. Människor fortsatte att till fots ta sig tillbaka för att delta i gudstjänsterna. Detta var en del av motståndet mot regimen. Den sista protesten var att salta marken för att hindra någon från att bygga tills där fanns en demokratisk politisk enighet om hur marken skulle användas. Detta skulle dröja 30 år. Våld och bittra politiska strider utkämpades när staten och rika affärsföretag försökte exploatera marken. Men den förblev i stort sett obebyggd. Till de få byggnader som uppfördes hörde den vita skolan Technikon. Denna stora tomma yta i centrala staden, District Six idag, är ett ohyggligt och effektivt monument över apartheid. Den brukar beskrivas som ett oläkt sår.</p>
<h2>District Six Museum</h2>
<p>Ur kampen mot tvångsförflyttningarna föddes tanken att skapa ett museum. Det var ett privat initiativ från f.d. ”districtsixers”  som bildade en ”trust” med representanter från motståndsrörelsen Hands Off District Six Committee , Hyresgäst- och Fastighetsägarföreningen, Romersk-katolska kyrkan och Metodistkyrkan.</p>
<p>District Six museum kom att inrymmas i en av de kvarvarande kyrkorna, en f.d. metodistkyrka på Buitenkant Street som ligger mellan det forna District Six och stadskärnan. Byggnaden har en lång och händelserik historia, från början ett vinlager och den första församlingen utgjordes av befriade slavar. Det blev en mötesplats för förbjudna antiapartheidorganisationer. Politiska flyktingar brukade gömma sig bakom dess dubbla dörrar efter att ha rymt från den närbelägna polisstationen. Kyrkan, som kallades Freedom Church har således spelat en viktig roll i motståndskampen mot apartheidregimen. Byggnaden och gatan den ligger på utgör ett gränssnitt. Buitenkant Street är den geografiska avgränsningen på District Six på samma sätt som den tidsliga begränsningen av apartheideran, dess början och slut, är ämnet för det som visas i utställningarna i byggnadens inre.</p>
<p>Sandra Prosalendis, har berättat om styrelsens dilemma när kyrkan skulle fyllas med innehåll. Vanligen är ett museums profil och attraktionsvärde dess föremål och samlingar. Men hur skulle vi göra? Vår berättelse handlar ju bara om den totala förstörelsen! Det är ju museitankens antipod!</p>
<p>Den första utställningen byggde på en samling gatuskyltar. Eftersom föremål helt saknades gjordes olika upprop där föremål från privatpersoner efterlystes.</p>
<p>Man fick vetskap om en hemlig samling som spårades till ett visst hus. Samlaren hade tidigare arbetat åt det ökända apartheidorganet med det ironiska namnet Department of Development. Hans uppgift hade varit att dumpa alla rivnings- och schaktmassor från District Six i Table Bay, som fyllningsmassor för landåtervinning ur havet. Emellertid hade han inte kunnat kasta gatuskyltarna. Han hade läst om hur engelsmän under andra världskrigets nazibombningar hade räddat gatuskyltar undan förstörelsen och bestämt sig för att göra sammalunda. Han hade gömt cirka 70 stycken i källaren till sitt hus och förvarat dem där under tre decennier. Mannen var fortfarande mycket nervös och rädd för sanktioner men återbördade dem slutligen till de ”rättmätiga ägarna” genom att donera dem till det nybildade museet där de blev centrala i den första utställningen vid museets öppnande 1994. Den här historien som flera människor berättat för mig är spridd också i media som gärna gjort kopplingarna mellan nazisternas grymheter och apartheidtidens illdåd i Sydafrika.</p>
<p>Den första utställningen som var planerad att visas under två veckor fick ett så översvallande mottagande att den egentligen aldrig har stängts. Den kom istället att bilda stommen för hela museets fortsatta verksamhet.</p>
<h2>Minnen som social terapi</h2>
<p>Sedan dess har museet arbetat med det som blivit dess speciella varumärke – utvecklandet av museet till en interaktiv plats där människornas förhållningssätt till District Six svarar för dramaturgin och utvecklar museet. Genom insamlandet av människors minnen och berättelser har man kommit att spela en mycket viktig roll och museets personal fungerar ofta som ”terapeuter” genom att lyssna till människors berättelser om traumatiska upplevelser.</p>
<p>Sandra brukar uttrycka det som att ”vi fortsätter att samla den immateriella andan av gemenskap som fanns i District Six.”</p>
<p>Drivkraften har varit en strävan att hela tiden inbegripa subjekten i berättelserna om District Six, det vill säga människorna själva, i utställningsprocessen. ”Det förflutna är inte bara ett arkiv som väntar på att bli upptäckt utan också en gobeläng i vilken människor och grupper ska kunna väva in sig själva.”</p>
<p>Museet är mycket tydligt i att uttrycka sina ambitioner och strävanden och dessa finns här och där i utställningarna, som föremål i sig själva. De ingår ofta som dekorativa element. På en hängande tygbanderoll kan man till exempel läsa (i min övers):</p>
<p>I denna utställning vill vi inte återskapa District Six utan återge området sin historia som en plats där människor levde, älskade och kämpade. Det är ett försök att återta vår rätt att visa våra liv med de saker som är oss kära … utställningen handlar också om vägvisare mot framtiden. Vi, alla, behöver bestämma hur vi som individer och som ett folk vill tänka tillbaka och samtidigt visa riktningen mot vår framtid. En sådan process går varken enkelt eller rakt fram. Den är inte förutsebar heller.</p>
<p>Museet arbetar med minnen, föremål, bilder och ljud. Vilka är det som vill minnas och vilka föredrar att glömma?</p>
<p>Det man först lägger märke till i museet är en storskalig karta som täcker nästan hela golvet. Den är målad i samma blåa färg som gatuskyltarna och visar det tidigare gatunätet i det gamla District Six. Kartan är gjord av lokala konstnärer, täckt med tjock plast och försedd med en filtpenna. Här har människor sedan fått märka ut hus de bott i, andra relevanta adresser, postkontor, butiker, mötesplatser, biografer, restauranger med mera. Ett interaktiv samspel som visat sig mycket effektivt och givande.</p>
<p>Kartan har en förenande och symbolisk funktion. Kartor hjälper oss att orientera oss i rummet. Normalt använder vi oss av kartor för att hitta vägen. Här används kartan för att hitta vägen till historien. På samma sätt som gatuskyltar talar om var vi befinner oss kan fotografier vara vägvisare till minnet.</p>
<p>Vid invigningen av museet, berättas det, var viljan att uttrycka sig så stark så någon började skriva på en av gardinerna, en sorts ”besöksbok”. Ur detta föddes idéen att skaffa en tygrulle där människor fick uttrycka känslor, små dikter, bekännelser eller minnen. Nu flera år senare har denna tygrulle uppnått en längd av flera hundra meter. För att bevara detta svårhanterliga ”arkiv” beslöt man att alla texter på tyget skulle broderas, vilket nu skett. Det har blivit ett både färggrant och tankeväckande alster som också givit många människor sysselsättning.</p>
<p>Här finns tusentals inskriptioner, tankar och känslor, vissa är raka budskap och meddelanden medan andra är poetiska, reflekterande och ibland filosofiska. Men här har också utländska gäster och prominenser fått sätta sina avtryck, bland dessa det svenska kungaparet.</p>
<p>Så här kan det se ut:</p>
<p>Constitution Street”</p>
<p>Someone said memories</p>
<h2>Soundscaping</h2>
<p>En annan, viktig del i museets verksamhet är ljudarkivet, som möjliggjorts genom generöst ekonomiskt stöd från Sida, som jag haft glädjen att få förmedla. Det började som ett musikarkiv där meningen var att dokumentera det rika musiklivet i Kapstaden.</p>
<p>Långt efter att invånarna hade drivits iväg var District Six vida berömt för vitaliteten och kvalitén i sin musik. En del av musiken var unik för Kapprovinsen och hade ”bevarats” på grund av den långa isoleringen från internationella kontakter som apartheidtiden innebar. Annan musik följer mera internationella trender. District Six var känd för sin Jazz. Capetown jazz är ett speciellt begrepp i musikkretsar, men här fanns också en livaktig dansmusiktradition. Den religiösa musiktraditionen innehöll inslag från kristendom, hinduism, islam, judendom och ett antal mindre ortodoxa andliga rörelser. Museet har från sin start bejakat detta och upplåtit sina lokaler för spontana musikframträdanden men också arrangerat konserter.</p>
<p>Ganska tidigt insågs behovet av att ta tillvara på all musik och alla musiker. Det fanns ett behov av en professionell ljudutrustning för att kunna dokumentera allt detta, för att bevara det och tillgängliggöra det för publiken. Eftersom ljudarkiven i Sydafrika är få och dåligt utvecklade är tanken att här också bygga upp ett centrum för musikforskning i Sydafrika.</p>
<p>Samarbete inleddes med stora internationella musikarkiv, inte minst i USA. Efter hand växte behovet att också integrera det muntliga berättandet. Oral History är trots allt grunden i museets verksamhet. Många berättelser har inte sparats eller spelats in, vilket nu är tekniskt möjligt. Arkivet har skapat möjligheter att använda ljud i utställningarna, man har byggt s.k. Memory rooms något som tillfört ytterligare en dimension i verksamheten efter återinvigningen av den renoverade lokalen.</p>
<h2>Museet som forum för samhällsplanering</h2>
<p>Museets viktiga roll i återuppbyggnaden av Kapstaden som en ickerasistisk och öppen stad efter apartheidssystemets fall kan till en del förklaras av det opinionsmässiga genomslag som tvångsförflyttningarna och rivningarna i District Six fick. Inte för att de var mera traumatiska än på andra ställen i Sydafrika, men för att de är de bäst dokumenterade. Denna dokumentation kan också användas av andra. Inspirerade av District Six museets framgångar har andra initiativ och embryon till museer börjat växa upp i olika townships runt Kapstaden. District Six historia är speciell genom att man trots marginalisering och utarmning ändå lyckades skapa en form av kollektiv anda och en egen sorts humanitet trots förtryck och ovilja från staten. Många av de minnen från det forna District Six som berättats på museet handlar om hur man lyckades överbrygga religiösa och sociala gränser och som ett ställe att dela vardagsbekymmer utan att tänka på om man var färgad eller vit, afrikan eller indier. Det fanns viktigare saker att bekymra sig om. Man var helt enkelt sydafrikan. District Six representerar något speciellt i Sydafrikas historia och många har också påpekat att det var just detta som retade och förolämpade apartheidregimen och en direkt anledning till att området förintades.</p>
<p>Minnet av District Six och den speciella anda av gemenskap och solidaritet som det genererade är viktig för sydafrikaner som själva har tvingats in i apartheids townships och in i apartheids identitet. Denna anda förstärks också ständigt genom museets arbete med att samla in minnen och berättelser.</p>
<p>Därför har museet också spelat en viktig roll i många strider om sociala, kulturella och medborgerliga rättigheter i förnyelsearbetet. Museet har kunnat erbjuda ett forum för debatt och diskussioner om Kapstadens framtida planering. Det har visat sig vara ett av få ställen eller strukturer som haft mandat att tala till och för alla stadens medborgare. Till museet kommer ”vanliga” medborgare och uttrycker tankar och åsikter om aktuella förslag som rör stadens framtida planering.</p>
<p>Nu har arbetet med återuppbyggnaden av District Six påbörjats. De tidigare invånarna har erbjudits att komma tillbaka. Anwah Nagia, f.d. boende i District Six och ordförande i District Six Beneficiary Trust, som representerar 20 000 tidigare invånare i området leder arbetet. Han sitter också med i museets styrelse och var en av museets grundare. Hans ledarskap i kampen för att få tillbaka den mark som apartheidregimen tog ifrån de boende tillsammans med hans arbete i museet är ett uttryck för museets engagemang och roll i byggandet av det nya samhället.</p>
<h2>District Six som inspirationskälla i Malmö</h2>
<p>Samarbetet med och erfarenheterna från District Six har vitaliserat museiarbetet i Malmö och bidragit till en ändrad inriktning av verksamheten. Museet är nu mera benäget att syssla med samhällsrelaterade frågor och internationellt samarbete. Numera finns en uttalad målsättning att fokusera på samtidshistoria, det vill säga industrisamhällets Malmö. Häri ingår också ett ökat intresse för minoriteter, marginaliserade grupper och den etniska mångfaldens problematik.</p>
<p>Tvångsförflyttningar från bostadsområden har förekommit också i Malmö. Här liksom i de flesta svenska stadskärnor skedde rivningar som ofta innebar påtvingade förflyttningar i samband med citysaneringar i välfärdsbyggets namn under 1960- och 70talen. En mycket uppmärksammad sådan var saneringen av kvarteret Lugnet i Malmö, en arbetarstadsdel där många kockumsarbetare bodde. Saneringen genomfördes trots våldsamma protester. Området revs och nya höga bostadshus uppfördes.</p>
<p>Som ett led i samarbetet och i ett försök att hitta en parallell till vad som hänt i District Six genomfördes en dokumentation av Lugnet. Tidningsarkiven från rivningsdebatten gicks igenom, fotografier insamlades och ett antal människor som bott i området innan rivningen intervjuades. Man kan naturligtvis inte jämföra de båda företeelserna eftersom det fanns helt olika skäl bakom men för de boende, som drabbades kan upplevelsen vara traumatisk. Känslorna för och minnena av Lugnet var starka. Vissa personer betraktade området som fattigt, sanitärt undermåligt och förslummat och tyckte det var bra att det revs. Andra såg stadsdelen som det gamla goda samhället, en idyll med små hus och gårdar, ett område med gemenskap och identitet. Här berättades också om den speciella anda som fanns, att alla hjälpte varandra med vardagslivets olika problem, på samma sätt som i District Six.</p>
<p>Gensvaret från Malmöborna blev stort när det blev känt att museet skulle göra en utställning om Lugnet. Det visade sig att minnet av området, också för dem som aldrig bott där, är en viktig symbol för Malmö, som väcker starka känslor ännu trettio år efter rivningarna.</p>
<p>Erfarenheterna från District Six har också varit en viktig inspirationskälla för arbetet i Rosengård – Mångfaldens Mötesplats – som var ett av projekten som fick ekonomiskt stöd från Delegationen för industrisamhällets kulturarv.</p>
<p>Här gällde det minnesskapande av ett annorlunda slag. Medan minnesbildningen vanligen sker i relation till platsen handlar det i fallet Rosengård om människornas levnadshistorier och minnen från helt andra ställen än miljonprogramsområdet Rosengård. Många av invånarna är flyktingar med sina rötter och tankar i någon annan del av världen. Rosengård är en märklig plats, med sina svåruttalade gatunamn, uppkallade efter skånska landshövdingar. RoCent, köpcentret, påminner ibland om en transithall där många med irrande blick verkar leta efter någon bildskärm med flighten som ska ta dem någon annanstans, förmodligen hem. Svårigheterna med projektet var många men lärdomarna ännu fler. Det blev många fantastiska möten, som ofta resulterat i en vänskap som kommer att överleva alla projekt Rosengård. En viktig lärdom är att arbetet är mycket tidskrävande. Det tar tid att få förtroende för den som lyssnar, när man skall berätta om traumatiska minnen och upplevelser som man ibland själv har försökt förtränga till de innersta vrårna av sitt medvetande. Ofta är berättelserna så gripande och skakande att man som lyssnare får svårt att sova på natten. En annan fantastisk upplevelse är att man känner sig som om man befunne sig mitt i världen. I Rosengård kan man hela tiden få initierade kommentarer till världshändelserna. Man får ofta en mycket annorlunda bild än via medierna. Här ses problemen så att säga från insidan. Partiskt? Jo, men det finns många parter i Rosengård.</p>
<p>Vi lyckades skapa ett litet museiembryo i en lokal som vi kallade RoMus. Där kunde vi kontinuerligt visa små utställningar med resultat av vårt framåtskridande med hjälp av intervjuer, dagbokscitat och fotografier. Utställningarna handlade om allt från vänskap till boxning.</p>
<p>Vissa metoder s.k. workshops med t.ex. skolelever, KomVux och kvinnonätverk utvecklade vi i samarbete med ett annat projekt inom museet, det s.k. MIME-projektet (Migrating Memories) som handlade om vilka föremål man vill ta med sig när man tvingas fly från sitt land. I vårt gemensamma arbete deltog också TV-stationen på Rosengård, som hjälpte till med videointervjuer. Agenda 21arbetet i Rosengård visade sig vara en bra ”dörröppnare” för samtal om demokrati och delaktighet. Miljöfrågorna är alltid i grunden sociala.</p>
<p>Museet är en minnesfabrik. Den historiska tiden mäts med hjälp av en tidsaxel. Var och en av oss bär med sig sitt individuella minne, som på tidsaxeln förenar sig med kollektiva upplevelser. Till en början känns det mesta bekant. Minnena återupplivas och händelser ur vårt förgångna dyker upp. Ju längre bakåt i tiden vi kommer desto mer fragmentariska blir våra minnesbilder. De sönderfaller så småningom i allt mindre bitar, små skärvor, och till slut mikroskopiskt små partiklar. Museet sätter samman bitarna. Museet förmedlar budskap från det förflutna.</p>
<p>Minnet är av stor betydelse för skapandet av kulturell identitet. Insamling och tillgängliggörande av människors minnen och erfarenheter är därför en grundsten i museernas verksamhet. Härigenom blir museet en viktig aktör i samhällsbyggandet – en aktiv kraft mot social exkludering och en pådrivare för en demokratisering av kulturarvet</p>
<h2>Referenslitteratur</h2>
<p>Mannegren Johanna 2000:  Musik, makt mångfald – möten med Sydafrika. Musikhögskolan Göteborg</p>
<h2>Göran Hedlund</h2>
<p>är kulturhistoriker och har tidigare varit museichef vid Stadsmuseet i Malmö och är nu fri kulturarbetare. Han var under 2001 projektledare för projektet ”Mångfaldens mötesplatser”, Rosengård, Malmö.</p>
<h2>Företagens insats för kulturarvet</h2>
<p>Bo Berggren ”Den som inte har kunskap om sin historia vet heller inget om sin framtid.” Ungefär så har många sagt för att understryka betydelsen av att vårda arvet från förr. Riktigt så enkelt är det nu inte att staka ut framtiden för ett företag. Motiven för att vårda företag(et)s historia är nog också andra. Få är de företag som inte, förr eller senare, vill utnyttja ett årtal till att fira. Om det sen är 10 år, 100 eller 700 år, så erbjuder det ett tillfälle att göra något festligt för kunder, anställda, leverantörer, ägare etc. Blott detta faktum är bevis nog för vikten av att veta något om sin historia. Den som då bemödat sig om att väl ta hand om dokument av skilda slag kan också med trovärdighet berätta om hur firman utvecklats. Få har beklagat arkiveringsmödan när det väl är dags att skriva jubileumsskriften. Desto fler har i skrivandets stund förfasat sig över alla luckor i arkivet.</p>
<p>Egentligen är det väl få som inte inser det stora värdet i att vårda sitt företags historiska arv. Förvisso finns där lärdomar för framtiden att hämta, men det är också en källa till stolthet över vad som åstadkommits och därmed en inspirationskälla. Snart sagt varje företags historia innehåller också stoff som är direkt användbart i t.ex. marknadsföring och PR. Ett företags dokumenterade historia skapar karaktär och identitet, framhäver det som ansvarsfullt och stabilt. Både bokförings- och skattelagen påbjuder att åtminstone delar av räkenskaperna och underlaget för dem skall sparas åtminstone en tid. Redan detta är till god hjälp i synnerhet som ett bolags ekonomiska utveckling är något av ryggraden i varje beskrivning av den historiska utvecklingen. Underlåtenheten att rensa i arkivet när lagpliktens tidsgräns passerats har senare rönt stor uppskattning. Det är emellertid otillfredsställande att låta tillfälligheter styra en process som denna. Varje företag, oavsett storlek och slag, bör ha en genomtänkt policy för dokumentation av skeendet. Det kan låta krystat med en policy eftersom det genast för tanken till en krånglig åtgärdsplan som knappast passar för t.ex. ett mindre familjeföretag. Det är precis lika mycket policy att ha suttit hemma vid köksbordet och pratat igenom ärendet och på så sätt gjort sig själv medveten om vad man skall göra. Det viktiga är att det görs och helst från början.</p>
<p>Vad är det då för slags dokument som har sin plats i historiearkivet? Det skiljer sig givetvis mycket beroende på verksamhetens art och omfattning. Därför är exemplen jag skall nämna tämligen vildvuxna, men förhoppningsvis kan de tjäna som tankeväckare som sen kan leda till det som passar det enskilda företaget.</p>
<p>Min framställning tar i allmänhet inte utgångspunkt i kulturminnes- och byggnadslagen eller eljest vad som föreskrivs om skydd av minnesmärken. Detta vore en uppgift för antikvarisk expertis. Vad jag här nedan anför skall mera uppfattas som synpunkter avsedda att stimulera till bevarandeinsatser inom industri och näringsliv.</p>
<h2>Ekonomi och redovisning</h2>
<p>Som redan nämnts utgör de dokument man är skyldig att förvara en tid en utmärkt stomme. Årsredovisningar och verksamhetsberättelser är ”måsten” i ett historiskt arkiv. När plikttiden löpt ut kan förvisso åtskilligt rensas ut, men med urskillnad! I redovisningsmaterialet finns mycket som markerar milstolpar i utvecklingen: lönelistor, fakturor på viktiga leveranser, hyresavtal, patentfakturor osv.</p>
<h2>Produktdokumentation</h2>
<p>Att Saab och Volvo har åtminstone ett exemplar av varje bilmodell man tillverkat det är nästan en plikt mot nationen. Nu har inte alla företag konkreta ting av så folkkärt slag att spara på, men i princip gäller regeln för alla företag. Sen får det ta sig uttryck som passar var och en. Det är för övrigt så att processen fram till den färdiga produkten är väl så intressant. Varifrån kom idéer och uppslag och hur bearbetades de? Detta kan återfinnas i skissblock, konsultavtal, mötesprotokoll, ritningar osv. Fotot som dokument är ofta underskattat, möjligen med undantag för byggfirmor. Man kan ju inte precis samla på broar och hus man byggt, men väl på fotografier och filmer av dem. Dessutom tagna då och då under hela byggnadstiden. Broschyrer, kataloger och liknande PR-material är också värdefull produktdokumentation och bör på ett systematiskt sätt ingå i det som skall bevaras. För tjänsteföretag erbjuder produktdokumentationen särskilda utmaningar. Men det går med lite fantasi. Konsultens protokoll och rapporter är därvid omistliga, men också här är film och foto viktiga hjälpmedel.</p>
<h2>Byggnader och lokaler</h2>
<p>Få saker vittnar bättre om vad ett företag varit och vad det är än de byggnader och lokaler i vilka det verkat. Knappast någon är oberörd av det lilla krypin, bevarat eller på foto, som barnbarnet till grundaren och numera VD:n i företaget, stolt visar för besökaren. När jubileumsboken skall skrivas är ritningar och foton – av exteriörer och interiörer – omistliga inslag. Byggnader, maskiner och andra föremål blir förr eller senare föremål för ändringar, nedmontering eller rivning. För att även därefter kunna visa hur det en gång sett ut är det värdefullt att bevara ritningar och beskrivningar. Beträffande teknik har för övrigt oanade skatter kunnat bevaras när industriteknisk expertis engagerats före en utrangering.</p>
<p>Till detta kapitel hör också produktionsutrustning och andra hjälpmedel. Inventarielistor hör därför till de viktiga dokumenten i arkivet. Återigen gärna styrkta med leverantörsfakturor liksom de handlingar som beskriver övervägandena inför anskaffningen. Det mest påtagliga uttrycket för ett företags tillväxt, förutom faktureringssiffror och antal anställda, är ny-, om- och tillbyggnader. Dokumentationen därav är därför mycket viktig. Erfarenheten visar också att detta ofta återfinnes på hyllorna. Taklagsfester och invigningar glömmer man heller inte. Vad som däremot gärna saknas är alla de överväganden som ledde fram till beslutet. I den mån sådant är dokumenterat utgör de guldkorn i samlingarna. Här framstår människorna som byggde en industrination som tydligast.</p>
<h2>Personalen</h2>
<p>Att företaget är dess personal, det motsäger ingen. Likväl är dokumentationen av personalen sällan särskilt välgjord. Att hindret skulle vara det faktum att personregister inte får föras hur som helst det betvivlar jag. Inom lagens ramar finns tillräckligt utrymme för god dokumentation. Utöver den generella statistik som väl beskriver hur ett företags kompetensprofil sett ut i olika skeden kan individporträtt fångas på många sätt. Återigen foto och film förstås. Här vill jag fästa uppmärksamheten på just fest. Det får inte (bara) bli som i familjealbumet, dvs. med foto vid födelsedagar och andra högtider. Som VD i STORA hade fotoavdelningen en stående beställning från mig att fotografera vardagen: Ute på ”golvet”, i laboratorier, kontor och konferensrum – när som helst och var som helst utan förvarning. Och så ett viktigt tillägg: Varje person som fanns på ett foto skulle vara presenterad med sitt namn. Numera har knappast ens de största företagen egna fotografer, men tänk så enkelt och kostnadsmässigt högst överkomligt, att leja in en fotograf ett par dagar vart 3:e eller 5:e år. Men det duger inte med amatörfoton.</p>
<p>Ett bra och även i nutid omtyckt komplement till personalhistoria är intervjuer med olika människor. Med ”offrets” tillåtelse publicerar man dessa intervjuer i t.ex. personaltidningen. Jag har för egen del också medverkat ett par gånger till böcker innehållande intervjuer med ett antal personer i bolaget.</p>
<p>En exklusiv men också mycket värdefull form av dokumentation är film. Att göra en film där miljön, människor, maskiner och processen gestaltas är enastående. I Stora Kopparbergs Bergslags AB finns några filmer, tagna i början på förra seklet som numera framstår som världsunika. Malmens förädling till tackjärn i Ågs bruk och vidare bearbetning till stångstål i Korså smedja är mer än ett dokument – det är ett konstverk.</p>
<p>Inledningsvis framhöll jag betydelsen av att ha en medveten planering för hur dokumentationen av företagets historia skall skötas. Ett enkelt och bra sätt är att rådfråga en kunnig person. De återfinns på många håll i samhället och kan kanske frigöras för den tid det kan ta att upprätta en ”regelbok”. Museifolk, arkivarier, författare – förutom att det i alla branscher jag känner till finns i ämnet kunniga människor. Hittar man en nypensionerad sådan blir det gärna både bra och billigt.</p>
<h2>Övergivna produktionsanläggningar</h2>
<p>Så här långt har jag behandlat frågan om insatser och ansvar för det egna kulturarvet från det enskilda företagets synpunkt. Det är förvisso grunden för att ens ha ett arv att vårda, men är nog ändå inte det stora och svåra problemet. Detta torde snarare ligga i hur vi skall ta hand om större objekt som dessutom ofta har varit mer eller mindre herrelösa under en tid. Det jag själv bäst känner till av detta slag är svenska bruksmiljöer. Påfallande många lever ännu som industrier och industriorter, vilket torde vara det överlägset bästa sättet att ta hand om kulturarvet – även om intressekonflikter lätt uppstår mellan bevarande och förnyelse. Jag har själv haft ansvaret för sådana förhållanden i Söderfors, Vikmanshyttan och i Falun. Enligt min mening har det i samtliga dessa fall varit möjligt att nå ett gott resultat främst beroende på gott och förtroendefullt samarbete mellan intressenterna, dvs. företagsledningen, kommunen ifråga, länsantikvarien, riksantikvarien och inte minst lokala frivilligorganisationer. Grunden är att under bevarande av värdefulla kulturmiljöer kunna anpassa byggnader, gator och andra minnesmärken så att framgångsrik industriell verksamhet samtidigt skall kunna bedrivas.</p>
<p>Men konflikterna är många när prioriteringar skall göras. Antalet rostugnar i Bergslagen är stort och var och en av dessa omhuldas av lokala intressen. Här är det nödvändigt att göra prioriteringar utifrån en helhetssyn, återigen i samråd mellan myndigheter, ägare och enskilda intressenter, så att insatserna görs på ett från bevarandesynpunkt optimalt sätt.</p>
<p>Stora, mer eller mindre kompletta miljöer, erbjuder särskilt delikata problem – i synnerhet där verksamheten upphört. Samtidigt som dessa helheter har särskilt högt bevarandevärde är kostnaderna för att ta hand om dem ofta mycket stora. Det finns i Sverige många föredömliga exempel på hur väl sådana miljöer bevarats. Falu Gruva med kringliggande område är ett av de främsta. Det faktum att denna miljö bevarats så väl har sitt ursprung i initiativ som ligger 100 år tillbaka i tiden, då en av de ledande personerna i Stora Kopparbergs Bergslags AB, Carl Sahlin, lade grunden till det som senare blev gruvmuseet där. Därmed hade en kultur och en inställning etablerats som sedan fullföljts med konsekvens. Vid sistlidna sekelskifte bildades en Stiftelse, Stiftelsen Stora Kopparberget, till vilken förts Falu Gruva med anläggningar, en del andra bevarandevärda byggnader och miljöer samt kapital. Därmed har förutsättningar skapats för ett långsiktigt bevarande av denna enastående industrihistoriska skatt. Falu Gruva utgör för övrigt kärnan i det av UNESCO nyutnämnda världsarvet i och kring Falun.</p>
<p>Stora Kopparbergs Bergslags arkiv, som torde vara ett av de förnämsta i sitt slag, finns fortsättningsvis kvar inom bolaget, som numera är en del av den finsk-svenska skogskoncernen Stora Enso.</p>
<h2>Några grundregler</h2>
<p>Engelsbergs Bruk i Västmanland är en annan bruksmiljö, likaledes världsarv, där man funnit former för att bevara en komplett miljö.</p>
<p>Det går knappast att sätta några fasta regler för hur industrihistoriskt bevarandevärda enheter eller hela miljöer skall hanteras. Därtill skiljer sig förutsättningarna i de enskilda fallen alltför mycket åt. Några viktiga grundförslag kan dock anges, vilka i större eller mindre grad är tillämpbara: Grunden är ägare, nuvarande eller tidigare, som tidigt har insett bevarandevärdet ifråga och som vidtagit åtgärder för skydd och bevarande. Förutsättningarna för detta är ofta enskilda personers initiativ vari ingår att engagera kunniga människor. Ett nära samarbete med länsantikvarien är av största betydelse. Här finns gedigna kunskaper om värdebedömningar, tekniska insatser för skydd och vård och ej minst uppslag kring finansiering. Vad det sistnämnda beträffar måste inses att de resurser som finns för ändamål som detta är begränsade. Därför måste insatserna prioriteras av kunniga människor med överblick. Denna svåra uppgift måste i hög grad skötas av riks- och länsantikvarierna. När ett objekt eller en miljö är, formellt eller informellt, identifierat som bevarandevärt framstår två frågor som de avgörande: Finansiering och det praktiska omhändertagandet. Vad först finansieringen beträffar så står ägaren i centrum. Utan dennes ledande roll därvidlag blir det sällan några helhjärtade lösningar. Detta utesluter inte alls – snarare tvärt om – möjligheten att finna andra finansieringskällor. Återigen är samarbetet med berörda myndigheter av största vikt.</p>
<p>Vad så gäller personella resurser för att sköta ett industrihistoriskt arv så är det återigen så att ägaren spelar en nyckelroll – i vart fall för att etablera en form, vare sig det är i egen regi eller någon annans. I lyckliga fall kan inkomster från visningar ge viss täckning av personalkostnader. En bra och vanlig form för skötsel av ett industriminne är när man kan finna ett antal personer, ofta pensionärer som arbetat på platsen, och som är beredda att engagera sig. Om detta kan ske i samarbete med t.ex. en hembygdsförening kan man den vägen få både kunskap och organisatorisk hjälp. Vän-, stöd- eller andra intresseföreningar kring ett industriminne kan också vara ett bra sätt att samla krafter beredda att bistå såväl med arbete som ekonomiskt.</p>
<p>Hur väl bevarade dokument man än har och hur välorganiserad skötseln än är blir till sist förmågan att levandegöra allt detta kronan på verket. Återigen blir här personligt engagemang och förmågan avgörande. Här gäller att i tal, skrift och utställningar göra presentationer som engagerar och gör rättvisa åt det historiska arvet. Jag vill i detta sammanhang gärna framhålla den muntliga traditionen. Att få lyssna till människor som ”var med”, är ovärderliga inslag när de gäller att levandegöra livet i gången tid.</p>
<p>En röd tråd genom hela mitt resonemang kring omhändertagandet av industrihistoriska arv är ägarnas/företagets ansvar och engagemang. Utan detta är risken stor att värdet går förlorat för framtiden.</p>
<p>Enskilda personer, som har dessa ägares eller ledningens stöd, är sedan nyckeln till ett lyckosamt förverkligande av intentionerna. Ytterst sällan har företagens motiv för att göra nödvändiga insatser för bevarande varit direkt ekonomisk vinning. Värdet av insatsen ligger på ett annat plan. Ett historiskt arv – och det behöver inte vara månghundraårigt – utgör stommen i ett företags identitet. Det ger ägare och anställda känsla av stolthet över företag. Kunder och leverantörer respekt. I en sådan grogrund frodas framtidstro.</p>
<h2>Bo Berggren</h2>
<p>är bergsingenjör och tekn. dr. Han har varit VD, styrelseordförande och koncernchef för Stora. Nu är han bland mycket annat ordförande i Stiftelsen Stora Kopparberget.</p>
<h2>Vem älskar en eldsjäl?</h2>
<p>Birgitta Gustafson</p>
<p>Bakom varje lyckat lokalt projekt ska det finnas en eldsjäl, sägs det. Men, uppriktigt sagt, vilken laddning har egentligen ordet? Eldsjäl, ser man inte framför sig en envis, något världsfrånvänd människa, som inte inser att företaget han eller hon givit sig in på är helt orealistiskt.</p>
<p>När vi för två år sedan drog igång industriarvsprojektet Lörje på kalkstenens Gotland var åtminstone jag helt på det klara med att inte medverka i några idealistiska, orealistiska planer som inte tog sin utgångspunkt i verkligheten.</p>
<p>Vi hade en bärande idé, den var starkt förankrad i bygden, och vi var fast beslutna om att med goda krafters medverkan sätta den på fötter.</p>
<h2>Lörje-projektet</h2>
<p>Låt mig bara kort presentera Lörje-projektet. Dess kärna är att genom förmedling av pågående forskning inom både teknik och humaniora ge en levande bild av det industrisamhällets kulturarv, som är knutet till den månghundraåriga kalkstensbrytningen på norra Gotland. De industriella beläggen går tillbaka på 1620-talet då de första storskaliga kalkugnarna byggdes. Men vi vet att kalkstensbrytning och bränning på Gotland har en längre, medeltida historia, som ännu ej kartlagts.</p>
<p>Hela norra Gotland, och i synnerhet Hellvi socken, är starkt präglad av denna historia. Under många år har vi som bor här diskuterat hur vi skulle kunna föra ut detta industriarv, både till boende och besökare. Vi har haft guidningar kring Strandridaregården/Kalkpatrongården på Kyllaj och de renoverade kalkugnarna. Men vi ville ta ett större grepp på hela kalkstenens historia och dess inverkan på de människor som bor och bott i trakten.</p>
<p>Vi ville inte guida döda miljöer. Vi ville levandegöra dem. Och vad är mer levande än den pågående forskningen? Det finns teknisk forskning och utveckling kring själva kalkstensbrytandet och användningen av den. Kalkstensbrytningen pågår fortfarande i storindustriell skala, de gotländska tillgångarna vilar i dag i finska och tyska ägarhänder. Det finns forskning kring industriarkeologi och byggnadsarkeologi. Det finns ett stort marinarkeologiskt forskningsfält som kan kopplas till kalkstensindustrins utskeppningshistoria. Det finns etnologisk forskning som berättar om människorna runt dessa aktiviteter. (Ett exempel på det sist nämnda: Under 1970-talet genomgick kalkstensindustrin på Gotland en våldsam rationalisering. Det var då de stora anläggningarna i Slite och Storugn byggdes med rallare från hela landet. Än idag finns levande minnen av de påfrestningar ett litet samhälle genomgick då.)</p>
<p>Idag finns ett nytt inslag på den gamla industrimarken. I de nedlagda brotten kring Lörje står nu en av de modernaste vindkraftsparkerna i landet. Vad händer i detta möte mellan gammalt och nytt?</p>
<p>Genom att förmedla forskning från alla dessa områden vill vi bygga upp ett industriarvs- och kunskapscenter på Lörje, med basen i några gamla byggnader som uppfördes för Lörje Kalkbrott AB, numera Cementa, vid förra sekelskiftet.</p>
<p>För att få igång projektet behöver vi hjälp med både restaurering av byggnader och en pedagogisk grund att stå på.</p>
<p>Eftersom intresset från olika myndigheter, utbildningscentra och privata sponsorer i förstone var stort beslöt vi att skrida till verket för att knyta ihop vårt växande nätverk och få till stånd de initiala stöd som vi så ofta kan läsa om finns för att utveckla regionala satsningar.</p>
<p>Det första vi gjorde var att koppla en ekonomisk konsult till projektet, vilken även skulle fungera som vår revisor. Vi ville från början se till att våra planer inte blev just orealistiska och att de stödpengar – som vi då var övertygade om skulle falla ut – användes på bästa möjliga sätt.</p>
<p>Vi tog kontakt med olika utvecklingsmyndigheter inom stat och kommun, uppvaktade kommunalråd och riksantikvarieämbetet, läste in oss på EU-stöd, och arrangerade ett oräkneligt antal möten lokalt, regionalt och nationellt.</p>
<h2>Ett nytt perspektiv</h2>
<p>Det är nu mitt perspektiv på ett fungerande Myndighetssverige ändras. Jag har under mina många år som journalist bevakat myndigheter från ett slags utifrånperspektiv. De demokratiska organisationer, som myndigheterna är, har till uppgift att leverera lösningar på gemensamma problem och vara tillsyns- och serviceorgan för samhället och medborgarna. Om detta inte skulle fungera så beror det på avsteg från det normala; misstag i organisationen, dåliga, rentav korrupta chefer etc. Så ser granskningsperspektivet ut. Det finns en organisation, som har en tydlig konstruktion och uppgift, och som kan kritiseras för eventuella brister i den.</p>
<p>Nu skulle jag söka hjälp hos några av dessa myndigheter för att få råd och service, och förstås, hjälp med pengar i starten för att förverkliga ett regionalt projekt. Jag kom in från ett annat håll, inte som en aktad eller kanske till och med fruktad tredje statsmakt.</p>
<p>Perspektivet ändrades. Allt blev ogenomskinligt. De demokratiska strukturerna som ska bära upp myndigheternas verksamhet blev osynliga.</p>
<p>Vi började med att söka medel från regionala utvecklingsenheten för en förstudie. Vi fick avslag. Det mest förbluffande med det var den korthuggna motiveringen: ”Avslås främst p.g.a. enhetens tveksamhet till att t.ex. fyra högskolor/universitet ska komma att förlägga stadigvarande verksamhet på Lörje.”</p>
<p>Vi har hela tiden haft kontakter med Högskolan på Gotland och med några andra universitet och högskolor för att i framtiden kunna samverka kring forskningsförmedlingen.</p>
<p>Utvecklingschefen som formulerat avslaget kunde eller ville inte precisera detta närmare. Vi blev förbannade och ryckte i en privat tåt. En av Gotlands mest kända näringslivsprofiler tog kontakt med den regionala utvecklingschefen och påpekade att om det privata näringslivet ska gå in som sponsorer är det en förutsättning att ansvariga regionala myndigheter medverkar.</p>
<p>Då fick vi 50 000 kronor till en förstudie. Nå, då var vi väl ändå på spåret?</p>
<p>En stor del av förstudiemedlen använde vi till att försöka arbeta fram en EU-stödsansökan för något som på Gotland heter Mål2Öarna. Det egendomliga var nu att alla de EU-tjänstemän som satt på olika poster för att förmedla och få till stånd EU-stöd inte kunde hjälpa oss. Vi tog kontakt efter kontakt. Så småningom fick vi intrycket att deras uppgift snarare var att förhindra att de som söker EU-stöd ska förstå och kunna fylla i ansökningarna. Inte att underlätta och hjälpa till med att så sker.</p>
<p>Ingen kunde heller på regionala utvecklingsenheten tala om för oss vilken tågordning som kan gälla för att få en samverkan mellan de olika myndigheterna så att ett stödkoncept kan utformas. Vi famlade i mörker. Och där befinner vi oss fortfarande efter två år. Utan den regionala utvecklingsenhetens medverkan blir det inga EU-ansökningar eftersom man då anser att det lokala inte medverkar. Att bygden stödjer med sina föreningar räcker inte.</p>
<p>Om vi inte haft ett par stabila vänner i detta skede hade ni aldrig kunnat läsa det här inlägget. Det är länsstyrelsens kulturmiljövårdsavdelning, som på ett tidigt stadium förstod potentialen i projektet och som ställde stöd i utsikt, både som byggnadsvårdspengar och med hjälp för utformandet av själva verksamheten. Och det är ett par av de privata sponsorerna som också de ser en potential för en upplevelsesatsning för boende och turister med industriarvet som utgångspunkt.</p>
<p>På Riksantikvarieämbetet (RAÄ) tycker man att projektet är intressant men ”väldigt stort”. Dock tycker man inte att vi därför ska krympa projektet, bara att det, som sagt, är väldigt stort. Inte heller de inom RAÄ vi talat med kan ange hur vi ska bära oss åt för att få stöd till denna egentligen nationella angelägenhet, som man väl ändå får anse att kalkstensindustrin i Sverige är, idag koncentrerad till Gotland.</p>
<h2>Myndigheter skapar förvirring</h2>
<p>Jag vill påstå att kontakterna med berörda myndigheter har gjort oss som driver Lörje-projektet alltmer förvirrade. Varför blir vi inte tagna på allvar? Varför tar inte de tjänstemän som har till sin uppgift att lotsa fram regionala satsningar sig an frågan? Varför känns det i stället som att varje kontakt blir ett slags examensprov där man inte förstått frågorna?</p>
<p>Det är inte meningen att detta ska bli den förfördelades klagosång. Det är självfallet helt naturligt att alla projekt inte erhåller stöd, hur bra de som driver dem än må tycka att de är. Och min poäng är inte heller att Lörje-projektet inte har fått några pengar. Min poäng är att projektet inte fått den behandling och hjälp man kan förvänta sig. Berörda myndigheter borde ha uppträtt som de serviceorgan de är satta till att vara.</p>
<p>De kunde ha sagt: ”Välkommen med er idé, nu ska vi hjälpa er att se närmare på den och se om den kan hålla och bli ekonomiskt bärkraftig med de stöd som lämpligen skulle kunna sökas.”</p>
<p>Och så skulle de ha hjälpt till med att kalkylera och fundera och kanske rentav medverkat till att knyta samman det nätverk vi förberett. Och när detta var genomgånget skulle de säga: ”Titta här, om ni kan få de och de pengarna och göra ungefär si och så, så kan detta bli ett framgångsrikt koncept. ”</p>
<p>Eller: ”Titta nu här, det ser ni väl att detta är ett ekonomiskt vågspel som man kanske inte ska ge sig in på.”</p>
<p>Då kunde vi ha svarat: ”Tack så mycket, med er professionella hjälp har ni fått oss att komma till insikt om detta projekts förutsättningar!”</p>
<p>Det slår mig att vi kanske här står inför just ett exempel på industrisamhällets kulturarv, nämligen kulturarvet av det myndighetsutövande, som det tett sig under 1900-talet. Det myndighetsutövande som i medborgarna såg ett outbildat, resurssvagt kollektiv som skulle ledas och uppfostras i folkhemmet. Det var myndigheterna som tog de rätta och visa initiativen. Kanske är det härifrån som ordet eldsjäl fått sin suspekta laddning. En individ som i stället för myndigheten tar initiativet och som slåss för det.</p>
<p>Mycket har hänt sedan dess. Utbildningssamhället har lett till allt självständigare individer som är kapabla att både välja och ställa krav. De är inte längre några resurssvaga offer. Därför borde myndigheterna i samma takt ha omvandlats till serviceorgan.</p>
<p>Tiden då vi stod med mössan i hand för överheten i olika former tillhör det förgångna och myndighetsomvandlingen är en utmaning för all offentlig verksamhet i framtiden.</p>
<p>Kanske eldsjälarna då kan mötas med rationella förtecken och sluta att betraktas som kufar.</p>
<h2>Till sist</h2>
<p>Ni undrar kanske var Lörje-projektet står idag? Länsstyrelsen på Gotland har nu beslutat att gå in med medel för upprustning av taken i en första omgång. Länsstyrelsen stöder även den utåtriktade verksamhet som vi i projektet satt igång med hjälp av privata sponsorer. Under sommaren ges för allmänheten en marinarkeologisk kurs och en dykkurs. En vindkraftsdag arrangeras tillsammans med Högskolan på Gotland och vid en byggnadsvårdsdag berättar</p>
<p>Länsmuseets byggnadsantikvarier om hur upprustningen av sekelskiftesbyggnaderna på Lörje kan gå till.</p>
<p>Några särskilda pengar från riksantikvarieämbetet, förutom allmänna byggnadsvårdspengar till länsstyrelsen, har hittills ej utgått. Regionala utvecklingsenheten, omställningsgruppen för Gotland, Almi, EU-organ, har ännu inte tagit sig an Lörje, trots många påstötningar. Högskolan på Gotland har på olika sätt stött verksamheten, bland annat används byggnaderna på Lörje och hela kulturmiljön i undervisningen inom Byggnadsrestaurering. Marinarkeologer vid Södertörns högskola medverkar. Finansieringen av verksamheten har hittills skett genom ideellt arbete, deltagaravgifter, vänföreningen Lörje Vänner, samt privata sponsorer i blygsam omfattning. De väntar fortfarande på att berörda myndigheter ska ge projektet sitt stöd.</p>
<h2>Birgitta Gustafson</h2>
<p>är projektledare för Lörje. Hon är journalist och utgivare av tidskriften Populär Arkeologi, som produceras på Gotland. Hon har tidigare varit verksam inom dagspress, radio och facktidskrifter.</p>
<h2>En nationell angelägenhet</h2>
<p>Karin Gustavsson</p>
<p>Det är en nationell angelägenhet att skydda och vårda vår kulturmiljö. Ansvaret för detta delas av alla. Denna så kallade portalparagraf i kulturminneslagen citeras ofta, och lagens formulering om allas medansvar gör frågan om kulturarvets bevarande skenbart enkel i teorin. Men hur är det med ansvarstagandet i praktiken, fungerar påståendet om att alla ska vara med och ta ansvar?</p>
<p>Det vi kallar kulturarv är inte något konstant, utan det är resultatet av ett väljande och en process som omfattar beslut av olika dignitet på olika nivåer. Jag har gjort ett försök att beskriva hur själva urvalsprocessen kan se ut, och vilka det är som deltar i väljandet. Vem fattar de beslut som avgör om det som anses vara kulturarv ska inlemmas i våra nationella samlingar av minnen och monument? Är det vad man brukar kallar "kulturarvssektorn", och vilka ingår i såna fall i den? Eller är det några andra som fattar besluten, och vilka är dessa andra i såna fall?</p>
<p>Under år 2001 dök jag ner i några fall ur kulturmiljövårdens verklighet. De fall jag valde att studera, fem till antalet, utspridda från Eslöv i söder till Porjus i norr, var samtliga stora och komplicerade, med många aktörer inblandade, detta för att jag hade en förhoppning om att på så sätt få syn på vilka aktörer det är som agerar i praktiken. Aktörerna i fallen var dels länsstyrelser, RAÄ och museer, dels fastighetsägare och kommunala byggnadsnämnder. Ideella krafter, som engagerade sig för ett bevarande, fanns på alla håll.</p>
<h2>Aktörer i teori och praktik</h2>
<p>Kulturarvets aktörer i teorin anses vara den så kallade kulturarvssektorn – en lite svårfångad grupp av personer, institutioner och organisationer, som agerar i olika faser av den ärendehantering som är en väsentlig del av arbetet med att utpeka och bevara kulturarv.</p>
<p>Kulturarvssektorn förefaller bestå av regionala museer, länsstyrelsernas kulturmiljöfunktioner samt riksantikvarieämbetet – i alla fall verkar det vara så enligt sektorns självbild så som den presenteras i de dokument som styr och reglerar verksamheten. Men i kulturarvsbevarandets ibland fagra, men ofta bistra, verklighet får kulturarvssektorn ofta inte sista ordet. När oenighet har uppstått kring något objekt, kring dess relevans som kulturarv och föremål för bevarandeinsatser, är det nästan alltid fastighetsägaren, kommunstyrelsen och byggnadsnämnden som har det verkliga avgörandet i sin hand.</p>
<h2>Teorin och dess uttryck</h2>
<p>Teorin och ideologin bakom kulturarvsbevarandet är inte konstant utan förändras över tiden. Kulturarvsbevarandets praktik har – eller borde ha – sin utgångspunkt i teorin, liksom teorin borde vara ett resultat av praktiken. Teorin uttrycks för myndigheternas del i olika styrdokument, som myndighetsinstruktioner, regleringsbrev och verksamhetsplaner. Lagar, förordningar och propositioner finns i botten. Det senaste uttrycket för statens vilja med kulturmiljövården finns i prop. 1998/99:114, Kulturarv – kulturmiljöer och kulturföremål. Här finns fyra nya mål för kulturmiljöområdet formulerade. Vad som betonas är demokrati, solidaritet och vägen mot det hållbara samhället. Tidigare talades bland annat om att ett av målen för kulturmiljöarbetet var att stärka den lokala kulturella identiteten.</p>
<p>Statens vilja vad gäller kulturarvsbevarandet är alltså ganska tydligt uttryckt i olika dokument, och systemet med regleringsbrev för myndigheterna och kraven på återrapportering gör att man har god inblick i vad de statliga myndigheterna och institutionerna sysslar med. Men kulturarvets aktörer i praktiken är andra, och fler, än de som nås av statens instruktioner, vilket följande avsnitt med beskrivning av fyra av de fem "fall" som jag studerade under år 2001 kommer att visa.</p>
<h2>Gävlefängelset</h2>
<p>I början av 1980-talet uppmärksammade länsantikvarien i Gävleborgs län att det gamla länsfängelset i centrala Gävle skulle stänga. Byggnaden hyste enligt länsantikvarien avsevärda kulturhistoriska värden och borde bli byggnadsminne. Den uppfördes på 1840-talet, efter det att riksdagen fattat ett avgörande beslut om reformering av fångvården i landet. En effekt av beslutet blev byggandet av nya cellfängelser, där fångarna skulle hållas isolerade från varandra för att i ensamhet begrunda sina illdåd, istället för att som tidigare vistas i stora gemensamma lokaler där de lätt kunde läras upp till ny brottslighet av förslagna bovar. Länsfängelset i Gävle är den tredje äldsta stenbyggnaden i staden efter slottet och kyrkan, uppförd på statens mark bredvid Gävle slott invid Gavleån. Området är av riksintresse för kulturmiljövården. Enligt lagstiftningen får ett sådant område inte påtagligt skadas, och det är kommunens ansvar att se till att så inte sker. I riksintressebeskrivningen nämns fängelset som ett viktigt monument.</p>
<p>Fängelset kom i Gävle kommuns ägo 1986. En dragkamp om rivning eller bevarande och återanvändning av fängelset pågick sedan i över 10 år. På den ena sidan stod länsstyrelsen, understödd av Riksantikvarieämbetet, länsmuseet och den kommunala kulturförvaltningen, och i slutet av processen också Statens fastighetsverk. En sammanslutning kallad "Rädda fängelset" agerade också som opinionsbildare under en period. På den andra sidan stod fastighetsägaren, som var det allmännyttiga bostadsföretaget Gavlegårdarna, och byggnadsnämnd och kommunstyrelse. Lokalpressen skrev mängder av artiklar i ärendet. Frågan var naturligtvis tacksam att behandla, eftersom en konflikt mellan olika myndigheter pågick. Värt att notera i just det här fallet är att länsantikvarien under hela processen hade starkt stöd av landshövdingen, något som sannolikt påverkade utgången av ärendet.</p>
<p>Gävle kommuns intentioner var att riva fängelsebyggnaden, och uppföra bostäder på platsen. En arkitekttävling utlystes i början av 1990-talet. Ingenstans i programmet till tävlingen stod något om riksintresset. Tvärtom hävdades det att bevarande inte var ett absolut krav från kommunens sida. När man studerar de kommunala handlingar som finns i fängelsefrågan, är det slående att Gävle kommun i alla år skjutsade över ansvaret för bevarandet av kulturhistoriska värden till staten. Kommunen var inte beredd att ta sitt ansvar för att säkerställa de kulturhistoriska värdena i riksintresset, utan såg det som en statlig angelägenhet.</p>
<p>Efter många turer och år av debatt och infekterade bråk i frågan, där ägaren absolut motsatte sig bevarande och lagskydd genom en byggnadsminnesförklaring, och där länsstyrelsen var beredd att genomdriva en sådan mot ägarens vilja, fick ärendet en vändning 1996. Då inleddes förhandlingar mellan landshövdingen, riksantikvarien och generaldirektören för Statens fastighetsverk om en lösning av det segslitna ärendet. Till sist utnyttjades den möjlighet till inlösen av en kulturhistoriskt värdefull byggnad som ges i kulturminneslagen. Efter en "utflykt" i kommunal ägo under knappt 15 år blev Gävlefängelset åter en statligt ägd byggnad. Gävlefängelset förklarades som byggnadsminne i februari 1999. I samma beslut fastställdes att staten ska lösa in byggnaden. En upprustning av byggnaden satte igång, och idag är den upplåten för kulturföreningar.</p>
<h2>Lagerhuset</h2>
<p>I Eslöv lät staten 1918 uppföra ett 35 meter högt spannmålslagerhus. Syftet med lagerhuset var att där förvara en livsmedelsreserv för kristider. Sammanlagt nio identiska lagerhus byggdes i södra Sverige, varav fyra i Skåne. Lagerhusen uppfördes alltid intill en järnväg, på orter med ett spannmålsproducerande omland, och en bit från kusten, så att fientligt artilleri inte skulle kunna nå fram. Konstruktör till det fiffiga systemet för lagring, ventilering och transport av spannmål inom de enorma byggnaderna var ingenjören Carl Forsell. Arkitekten Gunnar Asplund ansvarade för lagerhusens yttre gestalt. Lagerhuset i Klagstorp på Söderslätt eldhärjades tidigt, medan de i Åstorp och Tomelilla fanns kvar ända till 1999 resp. 2000, då de revs. Lagerhuset i Eslöv hade övergått i kommunal ägo och använts en bit in på 1980-talet, men därefter stått tomt.</p>
<p>Centrala Eslöv är av riksintresse för kulturmiljövården. Det är karaktären av järnvägsstad, som motiverar detta, och bland uttrycken för riksintresset märks särskilt "industribyggnader och andra till järnvägen knutna byggnader och anläggningar".</p>
<p>I december 1999 rasade en svår storm över Skåne, och många byggnader skadades. På lagerhuset i Eslöv slets plåtar från taket loss. När stormen bedarrat insåg fastighetskontoret i Eslöv att man stod som ägare till ett stormskadat 35 meter högt hus utan hyresgäster och utan funktion. I juni 2000 lämnades därför en ansökan om rivningslov in till miljö- och samhällsbyggnadsnämnden i Eslöv. Turerna därefter har varit många. Dagen innan nämnden skulle fatta beslut om rivning av lagerhuset inkom en begäran om byggnadsminnesförklaring av lagerhuset till länsstyrelsen i Skåne. Länsstyrelsen remitterade ärendet till Regionmuseet i Skåne, som tillstyrkte en byggnadsminnesförklaring. Dessutom påpekade museet att en rivning skulle påverka riksintresset negativt, samt att ägaren borde kunna få bidrag från länsstyrelsen för att rusta upp huset. Efter en rekordkort handläggningstid avslog dock länsstyrelsen ärendet, med motiveringen att förutsättningar för byggnadsminnesförklaring saknades. Då överklagade Riksantikvarieämbetet länsstyrelsens beslut, bland annat med hänvisning till att länsstyrelsen inte hade gjort någon utredning om möjligheterna att rusta upp byggnaden och återanvända den. Detta ledde till att länsstyrelsen aktualiserade frågan om byggnadsminnesförklaring, och utfärdade ett interimistiskt förbud mot rivning. Detta förlängdes ett par gånger, så att en eventuell framtida användning av lagerhuset skulle kunna utredas. Eslövs kommun har hela tiden motsatt sig ett bevarande av huset. Det stämmer inte med de planer man har för området.</p>
<p>En förening kallad ”Lagerhusets vänner” har agerat opinionsbildare, men inte lyckats omvända de styrande i Eslöv. Kommunalrådet har ett flertal gånger uttalat för pressen att han tycker att staten ska ta det ekonomiska ansvaret för bevarandet av lagerhuset, eftersom ju staten faktiskt är så angelägen om att ha byggnaden kvar. Någon förståelse för de kulturhistoriska värdena, eller kommunens ansvar för riksintresset, är svårt att spåra i både de kommunala handlingarna och tidningsskriverierna.</p>
<p>När detta skrivs (april 2002) verkar ärendet vara avgjort. Lagerhuset kommer med stor sannolikhet att rivas. RAÄ, det regionala museet och länsstyrelsen har agerat i frågan, men detta har inte kunnat förhindra att en unik och magnifik byggnad, som är ett påtagligt vittnesmål om ett dramatiskt skede i svensk historia, utplånas.</p>
<h2>Smalspåret</h2>
<p>Genom det småländska inlandet slingrar sig en smalspårig järnväg. Numera kan man sommartid åka ett stycke i Kalmar län, från Västervik via Hultsfred till Åseda, men vill man fara vidare genom Kronobergs län till Växjö får man välja ett annat sätt att färdas. Under år 2000 påbörjades upprivningen av rälsen. Dessförinnan hade kampen pågått i många år om ett bevarande av banan, genom en byggnadsminnesförklaring. Efter nedläggning av den ordinarie trafiken bildades 1984 föreningen "Rädda smalspåret", som försökte påverka kommunerna längs banan att satsa på upprustning och turisttrafik. Olika konstellationer av bolagsbildningar och föreningar följde, alla med ambitionen att bevara banan och bedriva trafik på den. Men höga kostnader, splittrade ideella föreningar och svagt stöd från kommunerna längs banan gjorde projektet att rädda smalspåret mycket svårt. 1993 väcktes fråga om byggnadsminnesförklaring av banan. De båda kommunerna i Kronobergs län, Växjö och Uppvidinge, skrev till länsstyrelsen och påpekade att man motsatte sig alla planer på byggnadsminnesförklaring. Som kuriosa kan nämnas att de båda skrivelserna, författade med några månaders mellanrum, är nästan identiska… Det man slog fast var att "Banans kulturella värde måste underordnas andra samhällsintressen". Ärendet hanterades inom länsstyrelsen, de båda berörda kommunerna, och RAÄ under några år. Banan var ett av de objekt som togs upp på "Tio-i-topp"-listan över landets viktigaste industriminnen. Smålands museum i Växjö var aldrig involverat i frågan, varken som remissinstans eller opinionsbildare. Flera gånger fattade länsledningen beslut i ärendet, där länsantikvarien anmälde avvikande mening. När frågan om att förklara banan som kulturreservat utreddes under 1999 och 2000 hävdade ett antal företagare i Uppvidinge, över vars marker smalspåret gick: "Smalspåret kan inte och får inte längre vara ett hinder för vår industriella utveckling."</p>
<p>Länsantikvarien hade ringa stöd från sin landshövding i byggnadsminnesfrågan. Länsrätten fattade i mars 2000 beslut om att under ett halvår meddela interimistiskt förbud mot upprivning av sträckan, efter att RAÄ utnyttjat sin möjlighet att överklaga länsstyrelsens beslut. En ilsken landshövding uttalade sig för lokalpressen: "Tyvärr är det alldeles för många som vill avveckla och för få som vill utveckla Kronobergs län. Fortsätter det så här kan vi snart inhägna hela länet och betrakta oss själva som rent turistiska objekt." Växjös kommunalråd hävdade att kommunen inte hade något intresse av att smalspåret skulle förklaras som kultur- och industriminne. Efter ett intensivt utredande under år 2000, då länsstyrelsen utredde banans kulturhistoriska värde, och RAÄ utredde möjligheterna till ett bevarande, fattade länsstyrelsen till sist beslut om att avslå frågan om byggnadsminnesförklaring, och upprivningen av banan kunde sättas igång. Delen genom Kronobergs län ströks från "Tio-i-topp-listan".</p>
<h2>Templet i ödemarken och Porjus kraftverksamhälle</h2>
<p>År 1910 fattade riksdagen beslut om att en kraftstation skulle byggas i Lule älv vid hemmanet Porjus. Efter 5 års byggnation stod "Templet i ödemarken", som den praktfulla byggnaden kallades, färdig. Runt om hade ett samhälle växt fram, till en början bestående av enkla kåkar, men efterhand ersatta av en välordnad bebyggelse uppförd av statens vattenfallsverk för dess anställda. Idag är Porjus landets enda bevarade kraftverkssamhälle. Andra liknande samhällsbildningar som uppstått kring de norrländska kraftverken har jämnats med marken. Centrala delar av Porjus är av riksintresse för kulturmiljövården.</p>
<p>I början av 1970-talet planerades en ny damm och en ny kraftstation i Porjus. Den gamla stationens framtid var inte självklar, och inom Vattenfall diskuterades rivning. Den dåvarande riksantikvarien Sven B F Jansson tog emellertid personlig kontakt med generaldirektören Jonas Norrby, och lyckades snabbt övertyga honom om kraftstationens bevarandevärde. Norrby fann det rent av "smickrande" att kraftverket kunde vara ett stycke värdefull kultur. Byggnadsminnesförklaring dröjde dock ända till 1986. I samband med olika rationaliseringar av driften, tekniska förändringar, och omorganisationer av Vattenfall, har personal sagts upp från Porjus kraftstation. Invånarantalet i samhället har minskat, och många bostäder står tomma. Därför ansökte Jokkmokkshus, som övertagit Vattenfalls bostadshus i Porjus, i slutet av 1990-talet om rivningslov för fyra byggnader. Husen ligger inom riksintresseområdet.</p>
<p>Riksantikvarieämbetet har i sin "tio-i-topp" lista över det industrihistoriska arvet i landet pekat ut de storskaliga tekniska systemen Porjus kraftstation och kraftverksamhälle – Bodens fästning – Malmbanan som komplex som anses omistliga för förståelsen av det industrialiserade Sverige. I Norrbotten har länsstyrelsen anammat RAÄ:s "upphöjelse" av länets miljöer, och man återkommer i många sammanhang till att det är angeläget att gå vidare med kunskapsuppbyggnad kring anläggningarna, och att kulturarvet är viktigt för tillväxten i länet. Länsantikvarien har vid flera tillfällen vädjat till Jokkmokks kommun att säkerställa värdena i riksintresset Porjus genom upprättandet av detaljplaner med rivningsförbud. Att samhället har uppmärksammats av staten genom att noteras på "tio-i-topp"-listan är något som både länsstyrelsen och bevaringsförespråkarna framhållit gång på gång. Till de senare hör Porjus arkivkommitté, en stark sammanslutning av enskilda och olika föreningar. Kommittén har kämpat för att bevara både kunskap om Porjus historia, och de byggnader och anläggningar som vittnar om det förgångna. Att man åtnjuter respekt både inom kommunen och på andra håll visar det faktum att när rivningarna i Porjus diskuterades i kommunfullmäktige i Jokkmokk i slutet av år 2001 bjöds kommitténs ordförande upp i talarstolen. Hans vältaliga utläggning, där Porjus utnämnande till industriminne framfördes som ett argument för ett bevarande, övertygade dock inte den beslutande församlingen, som oenigt klubbade igenom ett rivningsbeslut.</p>
<h2>Staten eller kommunen?</h2>
<p>Genomgående i de fall som har beskrivits är att stat och kommun inte alltid har en samsyn kring hur ärenden som rör kulturarvsbevarande ska drivas. Staten förfogar över ett starkt skyddsinstrument i form av byggnadsminnesförklaring, och ett vagare i form av riksintresseinstrumentet. Riksintressena har en gång valts ut av staten, ofta utan samråd med berörda kommuner, men säkerställandet åligger kommunerna. I de fyra fall som har beskrivits ovan är problematiken likartad från fall till fall – staten kämpar för ett bevarande, men klampar då in på kommunernas arenor.</p>
<p>Kommunerna å sin sida kämpar för att slippa ta det ekonomiska och praktiska ansvaret för något som man menar är ett statligt ansvarsområde. Ett ganska logiskt resonemang sett ur en kommunal synvinkel, eftersom isynnerhet riksintresseinstrumentet ofta upplevs som svårhanterligt, och för att citera Kristian Berg i tidskriften Kulturmiljövård, som "legitimation för statens inblandning". Kommunerna har sällan eller aldrig varit delaktiga i urval och motivering av riksintresseområdena, och därför blir säkerställandet av dem och respekten för dem naturligtvis problematisk. Det är kommunerna som har ensamrätt på att bedriva samhällsplanering inom sina gränser. Statens plötsliga inhopp med krav om bevarande av fängelser och lagerhus som saknar användning, och bostadshus som saknar boende, blir naturligtvis problematiska. Även om kommunerna har ett väsentligt inflytande över kulturmiljöer genom PBL-hanteringen och genom sitt planmonopol, nås de inte av de statliga styrdokumenten för kulturmiljöverksamhet.</p>
<p>Tjänstemannens roll är annorlunda i staten och i kommunerna. En länsantikvarie har möjlighet – ja t.o.m. skyldighet – att anföra avvikande mening om det beslut som länsstyrelsens styrelse tar påverkar ett sektorsintresse på ett negativt sätt. På så sätt finns fackmannens professionella ståndpunkter synliga i beslutet. I ett kommunalt beslut syns det inte om politikerna har kört över beredande tjänstemän.</p>
<p>I inledningen funderade jag kring begreppet kulturarvssektorn, och vilka instanser som hör dit. I de fyra fall som har beskrivits här är det mest länsstyrelser och RAÄ som har märkts. Detta behöver inte betyda att museerna inte har agerat, bara det att deras agerande inte har avsatt lika mycket papper och därmed inte märks lika mycket. Om man skulle granska de fyra fallen genom att intervjua alla inblandade personer om vad som försiggått, skulle man säkerligen få en delvis annan, eller åtminstone mer nyanserad bild av händelseförlopp och orsaker. Kommunernas inflytande, genom byggnadsnämnder, kommunstyrelser och kommunfullmäktige, är väsentligt mycket större än "sektorns". Men det starkaste inflytandet över en kulturmiljö har dess ägare.</p>
<h2>Landet runt</h2>
<p>Det finns både likheter och skillnader i de olika länsstyrelsernas sätt att hantera de frågor som jag har studerat. Inställningen lokalt har också varierat mycket. Slående är hur man i Norrbotten tar sig an också de stora, svårhanterliga och komplexa anläggningarna och betraktar dem som kulturarv som bidrar till bygdens karaktär och särdrag, trots stora kostnader för underhåll och säkerställande. Här har man gillat RAÄ:s "Tio-i-topp"-lista, och sett den som en möjlighet för regional utveckling. I Småland resonerade man tvärtom, där de båda berörda kommunerna tyckte att smalspåret mest var en belastning, utan potential för besöksnäring och tillväxt. I verksamhetsplaner och andra dokument från länsstyrelsen nämns inget om kulturarvets betydelse för den regionala tillväxten. Eslövs kommun vill helst av allt bli av med lagerhuset. En viss halsstarrighet har dessvärre utmärkt den skånska länsstyrelsens hantering av frågan, då man först mycket snabbt avslog frågan om byggnadsminnesförklaring, men sedan efter att RAÄ överklagat beslutet ändå drev den. Länsantikvarien har flera gånger uttryckt till pressen att ett bevarande av huset förutsätter att den framtida användningen är känd. Desto tydligare var man i Gävle, där länsstyrelsens stabila hållning i frågan om fängelsets vara eller icke vara under alla år, tillsammans med stödet från landshövdingen, säkerligen var en av orsakerna till att den mycket ovanliga åtgärden att lösa in byggnaden vidtogs. Till skillnad från i Skåne framställde inte länsstyrelsen i Gävle det som något problem att byggnaden saknade funktion.</p>
<h2>Folkets förväntningar</h2>
<p>Kulturarvsfrågor har en mycket stark folklig förankring, men förväntningarna på de tjänstemän och institutioner som sysslar med kulturarvets bevarande och förmedling stämmer inte alltid med verkligheten. Allmänhetens ibland mycket höga tilltro till kulturarvsinstitutionernas förmåga och möjlighet att ingripa och styra ett ärende stämmer ofta inte överens med vad som är praktiskt möjligt. En länsantikvarie är ingen suverän som med ett tryck med sin stämpel kan utfärda rivningsförbud, föreläggande om upprustning osv. Saknas stöd i ett ärende från landshövdingen och länsstyrelsens styrelse blir det i praktiken omöjligt för länsantikvarien att driva ett ärende framåt. De många skrivelserna från smalspårsvännerna i Småland till Riksantikvarieämbetet, som producerades under år 2000, har en ton av aggressiv förtvivlan, men med starka förhoppningar om att det centrala verket och dess högste chef, som en kulturarvets högste beskyddare, till sist ska kunna klara skivan. Det finns uppenbarligen hos många just en sådan tilltro till de antikvariska myndigheternas förmåga att agera, som inte stämmer med hur verkligheten ser ut. Den svenska demokratiska traditionen påbjuder en lång hantering av ärenden, och den enskilde tjänstemannens inflytande är ofta begränsat till beredning av ärenden, medan själva besluten tas i en politisk församling.</p>
<p>I Porjus har man fäst mycket stor tilltro till RAÄ:s "tio-i-topp"- lista, och på en förväntad utnämning till "industriminne". Under hela år 2001 har frågan om rivning av hus i Porjus debatterats i byggnadsnämnd, kommunstyrelse och kommunfullmäktige i Jokkmokk. Gång på gång har det framförts att man borde avvakta RAÄ:s arbete med det industrihistoriska arvet och ett eventuellt regeringsbeslut om ekonomiska satsningar innan något rivningsbeslut fattas.</p>
