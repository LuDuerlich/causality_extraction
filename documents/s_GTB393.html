<h1>Sammanfattning</h1>
<h2></h2>
<p>I vårt pågående utredningsarbete anser vi att huvudfrågan gäller hur en ny organisation för sammanhållningspolitiken och den regionala utvecklingspolitiken i Sverige bör utformas i sin helhet. Vår grundlinje är att strategier och program för regional utveckling måste utformas i politiskt förankrade processer och omfatta starkt fokuserade och prioriterade insatser i regioner som formerar sig frivilligt. Våra förslag innebär en konkret och direkt samordning av insatser inom fem områden, nämligen regional utvecklingspolitik, storstadspolitik och politik för landsbygdsutveckling samt den europeiska regionala utvecklingsfondens och den europeiska socialfondens områden. I detta delbetänkande lägger vi förslag som avser förvaltningsdelen i en ny samordnad organisation.</p>
<p>I den kommande strukturfondsperioden ska fondernas ändamål bli tydligare. Programmen blir färre och ska vara utformade för att komplettera varandra. Vi anser att stärkt regional konkurrenskraft och sysselsättning bör vara det övergripande målet för hela landet, oavsett vilka strukturfondsmål som EU-förhandlingarna resulterar i för Sveriges del.</p>
<p>Sedan Sverige blev EU-medlem har mycket förändrats i programstrukturer och förvaltning, i både EU:s sammanhållningspolitik och den regionala utvecklingspolitiken. EU:s detaljerade krav har bidragit till att den svenska förvaltningen har blivit komplicerad, men mycket är ”självförvållat”. Ansvaret för regional utveckling är fördelat på olika sätt över landet, vilket bidragit till den komplicerade organisationen. Orsaken är att det vid sidan om länsstyrelserna finns regionala självstyrelseorgan i två län och kommunala samverkansorgan i nio län. Förvaltningen av strukturfonderna och den regionala utvecklingspolitiken är organiserad efter olika och delvis överlappande mönster. Organisationen styrs av skilda regelverk, rutiner och förvaltningskulturer som försvårar samordning och gör den svåröverskådlig, inte minst för projektägare. Mer</p>
<p>komplexa projekt kräver i praktiken ofta beslut och administrativa insatser av flera förvaltningsmyndigheter. Den splittrade organisationen gör det svårt att få grepp om de administrativa kostnaderna.</p>
<p>Trots att strukturfonderna tillsammans med den nationella medfinansieringen omfattar mycket stora ekonomiska resurser, är det svårt att utläsa långsiktigt positiva effekter på näringsliv och sysselsättning. Stödmedlen har av allt att döma fördelats till alltför många små projekt utan enhetligt mål och sammanhang.</p>
<p>En ny organisation bör inriktas på så långtgående samordning  som möjligt av politikområden som avser regional utveckling för att leda till fler konkurrenskraftiga företag och fler människor i arbete.</p>
<p>Dessa genererar resurser till samhällets välfärdssystem. Förvaltningsorganisationen ska, enligt vår uppfattning, bidra till</p>
<p>att strategier och program kan förverkligas. I slutbetänkandet återkommer vi med förslag till processer och organisation för att utarbeta regionala och nationella utvecklingsstrategier och program och säkra det politiska inflytandet över dessa. Här ger vi en översiktlig beskrivning av den organisatoriska helheten för att sätta in förvaltningsorganisationen i sitt sammanhang.</p>
<p>Utvecklingsprocessen på det regionala planet bygger på underlag från den lokala/kommunala nivån och på de länsvisa RUP och andra program som finns i nuvarande struktur. Programarbete måste utgå ifrån verkliga förhållanden på den lokala/kommunala nivån. Där identifieras nödvändiga utvecklingsinsatser och där börjar arbetet med att sortera fram ”vem som gör vad”. Stora, strategiska insatser kräver ofta kommun- och länsöverskridande kraftsamling. Vi föreslår följande:</p>
<p>• Regionala strategier och program ska avse färre och större regioner. Regionerna bör formera sig frivilligt.</p>
<p>• Strategier bör koncentreras till både innehåll och geografi och lokala, regionala och nationella program behöver samordnas bättre.</p>
<p>• De regionala strategierna och programmen ska utgöra underlag för den nationella strategin, vara underlag för resursfördelningen till regionerna samt ge underlag och anvisningar till förvaltningsorganisationen om genomförandet.</p>
<p>• Regionala partnerskap med representanter för politik – myndigheter/organisationer/universitet och högskolor –</p>
<p>näringsliv ska ha inflytande över processen och göra åtaganden som konkretiseras i strategier och program.</p>
<p>• Ett nationellt partnerskap bör svara för den nationella samordningen. I vissa fall krävs nationella prioriteringar av regionala ambitioner.</p>
<p>• Organisationen för utveckling av strategier och program samt för förvaltning av dessa bör vara sammanhållen. Organisationen ska trygga det politiska inflytandet. Utvecklingsfrågor för t.ex. storstad, öar, landsbygd och sameland bör vara integrerade i de regionala strategierna. Om ett område ska särbehandlas i egna program och egen organisation, bör regeringen ange i vilka former detta ska ske.</p>
<p>• En ny rikstäckande nationell myndighet bildas, för en enklare, tydligare och mer samordnad förvaltning. Myndigheten ska ha regionala enheter för att svara mot kraven på samordning och närhet till berörda aktörer. Inget hindrar att en central enhet av myndigheten lokaliseras ute i landet.</p>
<p>• Myndighetens huvuduppgift blir att administrera regionernas strategier och utvecklingsprogram. I uppgiften ingår att vara  förvaltnings-myndighet för strukturfonderna och för regional utveckling samt utbetalande myndighet för medel via berörda anslag i statsbudgeten. Myndigheten blir en viktig deltagare i regionernas utvecklings-diskussioner.</p>
<p>• Olika myndighetsnivåers ansvar ska vara tydligt. Kompetens och erfarenheter hos nuvarande personal ska tas tillvara. Den centrala enheten ska svara för verksgemensamma uppgifter. Ansvaret för genomförandet av strategier och program ska ligga hos de regionala enheterna. Det betyder att de regionala enheterna ska besluta om projektstöd från de anslag som myndigheten förvaltar.</p>
<p>• Regionala partnerskap/referensgrupper bör knytas till myndigheten för att fortlöpande säkra ett politiskt inflytande över medelsbeslut. Grupperna kan utgöras av delar av större regionala partnerskap. Beslut om mindre stödbelopp förutsätts komma att vara ovanliga, men bör, om de förekommer, kunna tas av myndigheten ensam.</p>
<p>• Vissa utvecklingsmedel bör behållas nationellt för att bl.a. finansiera regionövergripande insatser.</p>
<p>• Skåne län och Västra Götalands län är förebilder för vårt förslag om regionalt ansvar. Inom dessa län föreslås särlösningar i organisationen. Regeringen bör premiera de kommunala samverkansorgan som önskar samarbeta för utveckling i en större region, t.ex. genom att överföra merparten av länsanslagen till dessa.</p>
<p>Konsekvenserna av att nuvarande sex förvaltningsmyndigheter för strukturfonderna sammanförs till en, blir i huvuddrag följande.</p>
<p>• Strukturfondsdelegationerna med sina förvaltnings- och utbetalande myndigheter inom fem länsstyrelser upphör. Ansvar och  arbets-uppgifter överförs till den nya myndigheten.</p>
<p>• Svenska  ESF-rådet läggs ned. Ansvar och arbetsuppgifter övergår till den nya myndigheten, Utbetalningsfunktionen i AMS för nuvarande Mål 3 övergår till den nya myndigheten</p>
<p>• Nutek berörs, i första hand de delar av myndigheten som regeringen redan har beslutat att fr o m 2006 förlägga till Östersund, dvs. administrationen av strukturfonderna och förvaltningen av  RUP/RTP-processen.</p>
<p>• Vidare berörs beredningssekretariaten för strukturfonderna som finns i länsstyrelserna och de kommunala samverkansorganen. Samlade kontaktfunktioner,  ”en-dörr-in”, för t.ex. information, rådgivning och service till projektägare bör kunna finnas länsvis, men dessa funktioner ingår inte i den föreslagna myndigheten.</p>
<p>Myndigheten beslutar själv om den interna organisationen. Vi har trots det lämnat förslag om lokalisering av nio regionala enheter som utgår ifrån att myndigheten ska finnas närvarande ute i landet och kunna vara tillgänglig inom rimliga avstånd. Det är viktigt att myndigheten kan ha överblick och kontakt med pågående projektverksamheter. Vi har vägt in var de nuvarande myndigheterna är lokaliserade, bl.a. för att göra det möjligt att tillvarata befintlig kompetens samt underlätta för personal som ska övergå till den nya myndigheten.</p>
