<h1>Sammanfattning och erfarenheter</h1>
<h2></h2>
<p>Bakgrund ”Stor risk för elbortfall! Så förbereder Du Dig för katastrofen”. ”Vilken jätteflopp, inget hände!” Så kunde tidningsrubriker se ut i december 1999 och på nyåret 2000.</p>
<p>Det svänger fort i medievärlden.</p>
<p>Erfarenheterna får värderas och anpassas till de förutsättningar som gäller i varje situation. 2000-delegationens uppgift har varit att ta en ledande roll i den process som hade till mål att åstadkomma en säker övergång mellan 1999 och 2000. Fokus i arbetet har varit infrastrukturen. I sammanhanget bör beaktas att 2000-anpassningen av experter anses ha varit det största civila projektet någonsin i modern tid. 2000-anpassningen har berört samtliga länder. · vara samverkansorgan mellan privat och offentlig sektor · noga följa arbetet · löpande värdera hur arbetet fortskridit · uppmärksamma verksamhetsledningar på behovet av insatser framförallt beträffande samordning över samhällssektorer · löpande rapportera · lägga vikt på väsentliga samhällssektorer</p>
<p>Resultat</p>
<p>Oron för omfattande störningar var på flera håll stor så sent som i december 1999. Flera myndigheter och stora företag rapporterade förseningar. Detta tolkades av omvärlden som att man inte hade kontroll över projekten vilket fick till följd att tilltron till utsagor ifrågasattes.</p>
<p>Resultatet av omställningsarbetet blev mycket gott - uppgiften löstes. Utan de arbetsinsatser som vidtagits hade situationen blivit problematisk. Till den lyckade utgången bidrog också att de flesta aktörer hade en omfattande bemanning med IT-experter och beslutsfattare under nyårshelgen varför inga större felfunktioner som kunde hänföras till 2000-frågan rapporterades i Sverige. Endast smärre fel i samhällets övriga verksamheter noterades, vilket låg i linje med den lägesbedömning som 2000-delegationen lämnade till regeringen i mitten av oktober 1999 (rapporten finns förtecknad i bilaga 5). Den internationella bilden blev likartad. Det goda resultatet är frukten av många aktörers arbete.</p>
<p>Ansvar</p>
<p>Ansvaret för 2000-anpassning och funktionalitet i IT-system ligger hos aktörerna. Några särskilda författningar för arbetet med 2000-frågan utanför det statliga området har inte beslutats. Så har emellertid skett i andra länder. Exempelvis kan nämnas att man i USA beslutade om särskilda lagar för att underlätta öppenhet och informationsutbyte mellan aktörer. I andra länder har bidrag utgått till exempelvis småföretag för 2000-säkringen.</p>
<p>Samverkan</p>
<p>Alla som kom i kontakt med 2000-frågan konstaterade att förutsättningarna för att lyckas var att samverkan skedde mellan aktörerna. 2000-delegationen tog denna samverkan som en huvuduppgift och fullföljde därför arbetet i de nätverk för erfarenhets- och informationsutbyte som tidigare organiserats. Under arbetets gång har ett nära samarbete skett med ett stort antal aktörer på framförallt central nivå.</p>
<p>De samverkansgrupper som etablerats har fungerat väl. De intervjuade menar att medverkan i dessa nätverk har varit den enskilt viktigaste aktiviteten de deltagit i. Intresset för att delta i 2000-delegationens nätverk har varit stort.</p>
<p>Information</p>
<p>En viktig uppgift var att göra företag, organisationer och allmänhet medvetna om 2000-problemet och visa på behovet av att 2000-säkra verksamheterna. 2000-delegationen genomförde ett antal informationskampanjer, producerade informationsmaterial och medverkade i debatter, radio- och TV-program. Under arbetet genomfördes även ett stort antal seminarier med delegationens ordförande eller kanslipersonal som föredragshållare.</p>
<p>Två motsatta angreppssätt har förespråkats av olika aktörer – skrämma eller lugna. Ledstjärnan för 2000-delegationen har varit att informera korrekt och öppet om 2000-arbetet. Tillsammans med andra aktörer har delegationen varit aktiv i informationsfrågan och konsekvent uppmanat aktörerna att vara aktiva snarare än reaktiva. Den strategin har medverkat till det goda resultatet. Aktiv information ledde sannolikt till att spekulationer och överreaktioner i stort uteblev.</p>
<p>Den information som presenterats på 2000-delegationens webbplats anses ha varit mycket värdefull. Webbplatsen har av många bedömts vara den bästa i Sverige vad gäller 2000-omställningen.</p>
<p>Granskningar</p>
<p>För att klarlägga anpassningsläget genomfördes oberoende bedömningar av läget liksom offentliga utfrågningar inom särskilt viktiga samhällsområden. Resultatet av dessa aktiviteter har varit värdefullt och gav en förutsättning för övriga aktörers planering av 2000-arbetet.</p>
<p>Myter</p>
<p>Det har ofta framförts att omställningsarbetet var påhittat av konsulter för att tjäna pengar. 2000-delegationen saknar belägg för att så skulle vara fallet. Men det går heller inte att helt utesluta att enstaka konsulter och experter haft egenintresse av att hålla frågan vid liv.</p>
<p>Internationella undersökningsföretag presenterade rapporter om anpassningsläge och kostnader i olika länder och sektorer, så även för Sverige. De efterforskningar 2000-delegationen har kunnat genomföra visar att utsagorna vilat på ett delvis bräckligt underlag. Delegationen kan samtidigt konstatera att somliga aktörer allt för okritiskt godtagit utsagorna.</p>
<p>Inbäddade system</p>
<p>Inbäddade system har diskuterats mycket. Under arbetets inledningsskede framställdes problemen med de inbäddade systemen som en stor riskfaktor. Många experter hävdade att felfunktioner i sådana system var det stora hotet. 2000-delegationen gjorde via nätverken stora ansträngningar att få klarlagt vilka felfunktioner som hittats och dess effekter. Trots dessa ansträngningar kunde inga större felfunktioner påvisas. 2000-delegationen konstaterar att problemet med de inbäddade systemen synes ha varit en överdrift. De verkar inte tillnärmelsevis ha haft den påverkan som många hävdade under arbetets gång.</p>
<p>Likartat resonemang fördes kring persondatorer. Av de rapporter 2000-delegationen tagit del av kan konstateras att felfunktioner i persondatorer varit få och enkla att åtgärda.</p>
<p>IT-branschen</p>
<p>Många har efterlyst IT-branschens synlighet och ansvar. Att IT-system och mikrochips skulle komma att felfungera om inga åtgärder vidtogs var känt inom branschen sedan lång tid. Några åtgärder för att komma till rätta med problemet vidtogs emellertid inte förrän i sen tid med få undantag. Vissa leverantörer lämnade så sent som i slutet av 1999 garantier för att deras produkter var 2000-säkrade men en del av dessa produkter fungerade inte trots detta vid årsskiftet.</p>
<p>Om IT-branschen gett en samlad bild av vad som kunde förväntas inträffa, var problemen kunde uppstå och hur de kunde åtgärdas hade avsevärda resurser sparats.</p>
<p>Flera aktörer ansåg det som självklart att IT-branschens organisation – IT-Företagen – skulle tagit en aktiv roll i arbetet eftersom IT-branschen ansågs vara upphovet till problemet. 2000-delegationen kan konstatera att det varit bra om branschen tagit en aktivare roll.</p>
<p>Branschorganisationer</p>
<p>Internationellt 2000-frågan är ett utmärkt exempel på hur det moderna samhället vävs in i nätverk som går över gränser. Detta har varit särskilt tydligt i Europa för t.ex. el-, gas- och telesektorerna. Oron för stora störningar var på många håll påtaglig ända in i december 1999.</p>
<p>Den internationella samverkan ledde till att man kunde utnyttja erfarenheter från andra länder på ett snabbt sätt. Samverkan skedde många gånger på informell grund. Detta anses vara orsaken till att så få fel rapporterats från ett antal länder som under lång tid ansågs ligga långt efter i arbetet. De mest IT-beroende länderna som startat tidigt kunde överföra kunskap till andra.</p>
<p>Det visade sig också att viktig infrastruktur är sammankopplad men uppenbarligen inte så sårbar som förmodats. Några s.k. dominoeffekter har inte noterats.</p>
<p>Internationella samverkansorganisationer har arbetat med frågan. Detta har i regel skett genom att man sammanställt uppgifter från i första hand medlemsländerna i respektive organisation. I detta sammanhang kan noteras att aktörer och allmänheten i bland annat Sverige synes ha haft en övertro på vad dessa internationella organisationer skulle kunna uträtta. Särskilt tydligt har det varit när det gäller kärnkraftsäkerheten i Central- och Östeuropa. Det internationella organet IAEA (International Atomic Energy Agency) har inte haft de mandat till insyn och kontroll som många förutsatt. IAEA har uppenbarligen inte tillräckligt tydligt informerat om dessa förutsättningar.</p>
<p>En fråga som har diskuterats mycket efter årsskiftet är varför det rapporterats så få felfunktioner från vissa länder och områden som utpekades vara i farozonen. Uppenbarligen är inte sårbarheten så stor som förmodats. En annan förklaring kan vara att man åtgärdat system och verksamheter utan att det fått någon särskild uppmärksamhet. Mycken hjälp kan också ha erbjudits i sen tid. Mörkertalet är emellertid stort. Ingen anser sig vara betjänt av att rapportera felfunktioner.</p>
<p>Konsultmedverkan</p>
<p>Under senare delen av 1997 genomfördes en utfrågning där det bland annat hävdades att antalet konsulter inte skulle räcka till och att de stora kunderna skulle prioriteras. Det skulle innebära att många framför allt mindre och medelstora företag inte skulle kunna få sin verksamhet 2000-säkrad.</p>
<p>Relativt snart stod det klart att det scenariot inte alls skulle inträffa. En förklaring kan vara att tolkningsmetoden ( windowing)  har använts i större utsträckning än förväntat.</p>
<p>Regeringskansliet</p>
<p>I januari 1997 utfärdade regeringen en förordning (SFS 1997:30) om översyn av de statliga myndigheternas IT-system inför år 2000. Statskontoret fick enligt denna förordning uppdrag att bistå myndigheterna med vägledning och stöd och svara för en löpande uppföljning och samlade bedömningar av anpassningsläget beträffande statliga myndigheter.</p>
<p>I de nätverk som 2000-delegationen etablerade konstaterades att samarbetet fungerade väl på myndighetsnivå men aktörerna ansåg sig behöva lägga alltför mycket kraft på att klarlägga intentionerna i Regeringskansliet. De uttryckte därför ett behov av tydliga signaler från regeringen möjligen av samma art som de uppfattat förekom i t.ex. Storbritannien och USA. Detta skulle enligt deras förmenande ha tidigarelagt anpassningen och underlättat arbetet.</p>
<p>Självrapportering</p>
<p>Underlag för uttalanden om 2000-läget inom framförallt myndigheter har byggt på självrapportering. Myndigheterna fick inget uppdrag att låta göra oberoende granskningar och sådana har med några få undantag inte heller utförts. 2000-delegationen genomförde därför egna oberoende granskningar och offentliga utfrågningar för att klarlägga läget. Sådana granskningar har i andra länder varit relativt ovanliga. Granskningarna underlättade avsevärt för 2000-delegationen att göra utsagor om anpassningsläget inom skilda områden.</p>
<p>Självrapportering har inte varit en tillfredsställande metod i en fråga som den nu aktuella där en så stor del handlar om tilltro till utsagor och uttalanden. Oberoende granskningar är nödvändiga för att skapa tilltro.</p>
<p>Metoder</p>
<p>I huvudsak har tre metoder använts vid 2000-säkringen av system och processer. Många aktörer har ersatt äldre system och hårdvara med helt nyanskaffade produkter som är 2000-säkra. Andra har använt tolkningsmetoden och endast en minoritet synes ha använt den säkra metoden utvidgning. Ofta har tidsfaktorn varit avgörande varför tolkningsmetoden använts. gera eller haft bristande funktionalitet. Användningen av tolkningsmetoden har skjutit upp omställningsarbetet ett antal år. Omställningsarbetet för de aktörer som valt den metoden måste därför fortsätta.</p>
<p>Det är nu viktigt att fullfölja arbetet i de system som åtgärdats med en icke säker metod. Det är också viktigt att åtgärda de icke verksamhetskritiska systemen.</p>
<p>I sammanhanget kan noteras att det vore värdefullt med forskning kring olika strategier för metodval i 2000-anpassningsarbetet.</p>
<p>Små och medelstora företag</p>
<p>Anpassningsläget hos små och medelstora företag har under hela arbetet varit oklart. 2000-delegationen tog därför initiativ till samarbete med olika organisationer för att dels uppmana till att starta och driva på arbetet, dels utnyttja det informationsmaterial som togs fram. Flera undersökningar gjordes också om anpassningsläget inom denna del av samhället. 2000-delegationen kan konstatera att få störningar rapporterats från denna sektor.</p>
<p>Normalläge</p>
<p>IT-system är ofta utsatta för störningar som leder till fel av olika slag. Många aktörer har stora help-desk-funktioner och supportavdelningar för att klara dessa störningar. Öppen dokumentation av normala störningar saknas emellertid i allt väsentligt. En viss mängd fel anses uppenbarligen vara acceptabel.</p>
<p>Det hade avsevärt underlättat arbetet med att värdera påståenden och rapporterade felfunktioner om sammanställningar av normala felfunktioner hade funnits eller kunnat göras med rimlig arbetsinsats. Avsaknaden av sådant jämförelsematerial har lett till oklarheter. 2000-delegationen försökte få tillgång till sådana uppgifter men de visade sig omöjliga att få fram. En lärdom för framtiden är att det s.k. normalbruset bör dokumenteras så att specifika fel kan jämföras med det normala läget.</p>
<p>Säkerhet och beredskap</p>
<p>IT är sårbart och ofta utsatt för störningar. Det får konsekvenser för samhället som bygger in en viss sårbarhet genom de olika beroenden som uppstår när information hämtas från olika delar av samhället.</p>
<p>Säkerhetsfrågorna har lyfts fram i 2000-arbetet. Det har varit nödvändigt att göra riskbedömningar och lyfta fram säkerhetsaspekterna, särskilt IT-säkerhet. Under framförallt hösten 1999 uppmärksammades behovet av kontinuitetsplanering och beredskap.</p>
<p>Kostnader 2000-omställningen har hos flertalet aktörer varit det största projektet i modern tid. Det står helt klart att omställningsarbetet medfört stora kostnader och det är uppenbart att kostnaderna skulle ha kunnat hållas nere om IT-branschen startat arbetet tidigt.</p>
<p>Under arbetets gång har det gjorts ett flertal försök att göra beräkningar av kostnaderna för omställningen. 2000-delegationen konstaterar att flera metoder använts vid kostnadsberäkningarna vilket har omöjliggjort jämförelser.</p>
<p>Det har i debatten framställts som att kostnaderna för omställningen enbart kan bokföras som en negativ post. 2000-delegationen anser dock att omställningen i många fall lett till förbättrad funktionalitet och effektivare verksamhet – således har omställningsarbetet varit en investering.</p>
<p>Ledningsansvar</p>
<p>Övriga erfarenheter</p>
<p>Ett stort antal positiva erfarenheter har dokumenterats från 2000-arbetet. Den förbättrade funktionaliteten förväntas leda till större effektivitet. Arbetet bör nu koncentreras på att tillvarata dessa och nyttja de vunna erfarenheterna i framtiden. Åtgärder bör nu vidtas av aktörerna för att behålla de strategiska IT-frågorna på ledningsnivå.</p>
<p>En nödvändig förutsättning för arbetet har varit att inventera alla system, processer och produkter. Många gamla system har helt kunnats avvecklas. Aktörerna menar att man nu för första gången har en heltäckande inventering att arbeta från. Det kommer att leda till bättre funktionalitet i framtiden. Utrensningen av äldre system och införandet av effektivare lösningar har lett till ökad effektivitet i verksamheten.</p>
<p>Genom 2000-arbetet har flera företag funnit nya och ekonomiskt bärkraftiga idéer och uppslag. Exempel på detta är nya supportsystem och säkerhetssystem.</p>
<p>Svår påfrestning</p>
<p>Flera aktörer har påtalat att regelverket anses oklart kring ansvar och befogenheter i det förberedelsearbete som var nödvändigt för bland annat samverkan mellan i första hand länsstyrelser, kommuner och Försvarsmakten. I sammanhanget har begreppet ”svår påfrestning” använts.</p>
<p>För att i framtiden effektivisera arbetet är det nödvändigt att regeringen klarlägger innebörden i regelverket och förtydligar ansvar och befogenheter i en situation motsvarande den nu aktuella. Sådant arbete har påbörjats.</p>
<p>Euroanpassning</p>
<p>Många har försökt förutse när nästa liknande projekt kan bli aktuellt där erfarenheter från 2000-arbetet kan tas tillvara. I de intervjuer som genomförts har euroanpassningen lyfts fram som ett sådant projekt. Detta arbete berör hela samhället och vissa aktörer anser att det kan bli upp till fem gånger mer omfattande än 2000-anpassningen. Detta gäller alldeles tydligt inom den finansiella sektorn.</p>
<p>Fortsatt arbete</p>
<p>Under särskilt första halvåret 2000 förväntas att ett antal mindre fel kan uppkomma. Arbete med att åtgärda dessa måste fullföljas. Därtill måste icke verksamhetskritiska system anpassas liksom system som övergångsvis klarats med förenklade åtgärder.</p>
