<h1>Sammanfattning</h1>
<h2></h2>
<p>Resultaten visar att ekonomin i sig inte är styrande för hur många föräldrapenningdagar pappan tar ut och enstaka egenskaper har genomgående en relativt svag effekt på pappans uttag. Beräkningar för vissa kombinationer av egenskaper visar dock att skillnaderna mellan grupper av familjer kan vara stora.</p>
<p>Utifrån analysen av taket i föräldraförsäkringen kan man argumentera att familjen i vissa avseenden agerar ekonomiskt rationellt. Pappan tar ut fler dagar då mamman har högst inkomst och då det relativa inkomstbortfallet är lägre, och mest tar papporna ut då mamman har en inkomst över taket och pappan under taket. Om familjen agerade fullständigt ekonomiskt rationellt skulle dock pappornas uttag vara lika stort som mammans, vilket ju inte är fallet.</p>
<p>Vad gäller skillnader i arbetsinkomst mellan föräldrarna tenderar pappan att ta ut färre dagar ju större skillnaden är då han har en inkomst över taket. Då pappan istället har en inkomst under taket tenderar hans uttag att öka med skillnaderna i arbetsinkomst.</p>
<p>Appendix</p>
<p>Deskriptiv statistik</p>
<p>Endogena variabler</p>
<p>Bilaga 9</p>
<h2>Barnperspektiv i föräldraförsäkringen</h2>
<p>Av Lena Nyberg</p>
<p>Sverige och barnkonventionen</p>
<p>Sverige ratificerade FN:s konvention om barnets rättigheter (barnkonventionen) efter att en totalt enig och reservationslös riksdag fattat beslut den 21 juni 1990, (prop. 1989/90:107, bet. 1989/90:SoU28).</p>
<p>Sverige har med andra ord åtagit sig att leva upp till barnkonventionen på alla nivåer i det svenska samhället.</p>
<p>Det innebär i sin tur att nationalstaten Sverige ska strukturera och organisera samhället så att konventionens alla krav kan uppfyllas vid alla beslut som indirekt eller direkt berör barn upp till 18 år i Sverige. Det kräver också att staten aktivt och systematiskt utvärderar genomförandet för att på så sätt bevaka att konventionen efterlevs.</p>
<p>Barnombudsmannen och Barnkonventionen</p>
<p>Som en direkt följd av att Sverige ratificerat barnkonventionen inrättades myndigheten Barnombudsmannen. Barnombudsmannen ska enligt den lag som reglerar myndigheten företräda barns och ungas intressen och på ett övergripande och generellt plan bevaka gällande rätt och dess tillämpning samt även initiera ny lagstiftning. Myndigheten ska även informera om barnkonventionen och på olika sätt driva på samt bevaka genomförandet av den. Myndigheten får inte ingripa i enskilda ärenden eller utöva tillsyn över andra verksamheter.</p>
<p>De fyra grundprinciperna i barnkonventionen har både en självständig betydelse men har också sammantaget bäring på hur de övriga artiklarna i konventionen ska tolkas. De fyra grundprinciperna i barnkonventionen är: principen om icke-diskriminering (artikel 2), principen om barnets bästa (artikel 3), principen</p>
<p>om rätten till liv och utveckling (artikel 6) och principen om rätten att få komma till tals och att bli respekterad (artikel 12).</p>
<p>Myndigheten Barnombudsmannen styrs förutom av lagen om Barnombudsmannen även av regleringsbrev från regeringen. Barnombudsmannens verksamhet präglas av ambitionen att lyfta barnkonventionen från att bara vara ett vackert och viktigt dokument till att bli konkret i handling. Det handlar helt enkelt om att driva på, stimulera och bevaka att konventionen genomförs och efterlevs i alla dagliga beslut och situationer som på olika sätt, direkt och indirekt, berör barn och unga i deras vardag och under deras uppväxt.</p>
<p>Barnperspektiv</p>
<p>Barnombudsmannen strävar efter att i olika sammanhang föra fram vikten av att anlägga ett barnperspektiv i alla beslut som berör barn och unga. Detta innebär ofta en stor utmaning för vuxenvärlden som istället utgår från olika vuxna synvinklar då en fråga om barn ska diskuteras eller lösas. Vuxnas attityder till barn präglar i hög grad deras uppfattning om vad som är bra för barn och hur ett problem som rör barn ska lösas. Attityder är svåra att påverka och förändra eftersom de oftast är djupt rotade i var och en av oss.</p>
<p>Att anlägga ett barnperspektiv handlar inte om att betrakta en företeelse ur en vuxens synvinkel. Det handlar inte heller om att utifrån sin profession i arbetet med barn och unga anlägga den professionelles synpunkt. Det handlar vidare inte om att anlägga ett föräldraperspektiv.</p>
<p>Ett barnperspektiv handlar istället om att noga analysera vilken/vilka konsekvenser som det enskilda beslutet eller handlingen får för det enskilda barnet eller för barn som grupp (barnkonsekvensanalys). Att lyckas med detta är svårt. Utgångspunkten måste vara att försöka sätta sig in i barnets situation och se frågan utifrån barnets synpunkter, erfarenheter och värderingar. Det kräver förutom kunskap om barns behov och utveckling också bra metoder för att samtala med barn, bra metoder för att utreda barns åsikter och till sist metoder för att strukturerat och konsekvent genomföra en analys av resultatet. Det förutsätter med andra ord, förutom insikt om behovet av att anlägga ett barnperspektiv och kunskap om barnet och barns utveckling, även ett strukturerat arbetssätt som möjliggör att barnets/barnens åsikt utreds, doku-</p>
<p>menteras och värderas. Utan tillräcklig insikt och strukturerat utrymme tas sällan barnets åsikt tillvara, och än mindre klarar samhället av att anlägga ett genomarbetat barnperspektiv på den aktuella frågan.</p>
<p>Barnkonventionen kan betraktas som ett mål eller en vision men måste också ges möjlighet att verka fullt ut. Utgångspunkten bör alltid vara att barnkonventionens anda och intentioner, i så hög grad som möjligt ska beaktas, såväl i små vardagsbeslut som i större strukturella frågor som riksdagsbeslutade försäkringskonstruktioner.</p>
<p>I det svenska samhället, som å ena sidan är mycket sektoriserat, ligger här en betydande svårighet. Å andra sidan är det en möjlighet att låta barnkonventionen ”mainstreamas”, och på så sätt genomsyra alla beslut som på olika samhälleliga nivåer berör barn. Om man ser till barnets behov måste man börja diskussionen mer förutsättningslöst än att genast diskutera olika tekniska lösningar. Frågan handlar då främst om barnets/barnens behov i ett vidare perspektiv.</p>
<p>Barnet har egna rättigheter</p>
<p>Barn är egna individer med självständiga rättigheter. De är egna subjekt och bör inte betraktas som bihang till sina föräldrar. Barn har fullt människovärde och har naturligtvis lika stort värde som vuxna. Barn har, precis som vuxna, rätt till respekt, inflytande och integritet. Vuxna har en skyldighet att i sin kontakt med barnet lyssna på vad barnet säger och att anstränga sig för att aktivt ta reda på och ta till sig barnets upplevelse och åsikt. Artikel 12 i barnkonventionen, som slår fast att varje barn som är i stånd att bilda egna åsikter, har rätt att komma till tals i alla frågor som indirekt eller direkt berör honom eller henne, är tvingande. Den ska samhället inte göra avkall på. Rätten för barnet att uttrycka sina åsikter är med andra ord absolut. Det är en rättighet men ingen skyldighet för barnet att uttrycka sin åsikt. Man får inte begränsa barnets rätt att komma till tals med att argumentera att det inte vore till barnets bästa för honom/henne att få uttrycka sin åsikt. Artikel 12 kräver att samhället organiseras så att barnets åsikt tas tillvara och vägs in då vuxna fattar olika beslut som berör barnet. Denna rättighet tillkommer varje barn, även de yngsta och barn med funktionshinder som kan ha svårare att uttrycka sin åsikt verbalt. Barnet behöver</p>
<p>inte kunna tala. Vuxna måste aktivt försöka förstå barnet oavsett på vilket sätt barnet kommunicerar. Samhället måste därför utveckla metoder att lyssna till de yngsta barnen som ännu inte har tillgång till det talade språket och till varje barn som av andra skäl inte kan tala. Här finns redan en del spännande och intressant forskning att ta tillvara, men kunskap om metodik att samtala med de yngsta barnen och barnen utan talspråk behöver prioriteras och fortsatt utvecklas. Vid stigande ålder och mognad har barnet rätt till självbestämmande. Skyldigheten att beakta barnets åsikt är enligt artikel 12 i barnkonventionen satt i relation till barnets ålder och mognad.</p>
<p>Barnkonventionen och föräldraförsäkringen</p>
<p>Det finns skäl att se närmare på de artiklar i barnkonventionen som har indirekta eller direkta beröringspunkter med frågor om uppväxtvillkor och föräldraskap.</p>
<p>I inledningen (preambeln) till barnkonventionen slås fast att familjen är den grundläggande enheten i samhället och den naturliga miljön för bland andra barnen och att familjen har stor betydelse för barnens utveckling och välfärd. Det slås vidare fast att familjen bör ges nödvändigt stöd, i form av skydd och bistånd, så att den fullt ut kan ta på sig sitt samhällsansvar. Vidare bör enligt barnkonventionens preambel barnet, för att fullständigt och harmoniskt kunna utveckla sin personlighet, växa upp i en familjemiljö som präglas av lycka, kärlek och förståelse.</p>
<p>Artikel 3 slår fast att vid alla åtgärder som rör barn, vare sig de vidtas av offentliga eller privata sociala välfärdsinstitutioner, domstolar, administrativa myndigheter eller lagstiftande organ, ska barnets bästa komma i främsta rummet. Det slås vidare fast att konventionsstaterna åtar sig att tillförsäkra barnet sådant skydd och sådan omvårdnad som behövs för barnets välfärd, och med hänsyn till de rättigheter och skyldigheter som tillkommer barnets föräldrar, vårdnadshavare eller andra personer som har lagligt ansvar för barnet. Konventionsstaterna ska vidta alla lämpliga lagstiftnings- och administrativa åtgärder för detta ändamål.</p>
<p>Artikel 3 kan därmed sägas kräva av konventionsstaterna att aktivt anpassa generella samhällsinsatser till att även möjliggöra flexibla och individuella lösningar som är till varje enskilt barns bästa.</p>
<p>Artikel 5 handlar om att samhället ska respektera föräldrarnas roll och att föräldrarna ska hjälpa barnet att utöva sina rättigheter. Artikeln lyder:</p>
<p>Konventionsstaterna skall respektera det ansvar och de rättigheter som tillkommer föräldrar eller där så är lämpligt, medlemmar av den utvidgade familjen eller gemenskapen enligt lokal sedvänja, vårdnadshavare eller andra personer som har ett lagligt ansvar för barnet, att på ett sätt som står i överensstämmelse med den fortlöpande utvecklingen av barnets förmåga ge lämplig ledning och råd då barnet utövar de rättigheter som erkänns i denna konvention.</p>
<p>Artikel 18 fokuserar på frågor om uppfostran och utveckling. Det slås tydligt fast att konventionsstaterna ska göra sitt bästa för att säkerställa erkännandet av principen att båda föräldrar har ett gemensamt ansvar för barnets uppfostran och utveckling. Föräldrar eller vårdnadshavare har huvudansvaret för barnets uppfostran och utveckling. Barnets bästa ska för föräldrar och vårdnadshavare komma i främsta rummet.</p>
<p>Artikeln slår även fast att konventionsstaterna ska garantera och främja de rättigheter som barnet har enligt barnkonventionen genom att ge föräldrar/vårdnadshavare lämpligt bistånd då de fullgör sitt ansvar för barnets uppfostran. Konventionsstaterna ska även säkerställa utvecklingen av institutioner, inrättningar och tjänster för vård av barn.</p>
<p>Artikel 26 tar upp barnets rätt till social trygghet. Konventionsstaterna ska erkänna rätten för varje barn att åtnjuta social trygghet, innefattande socialförsäkring, och ska vidta nödvändiga åtgärder för att fullt ut förverkliga denna rätt i enlighet med den nationella lagstiftningen. Förmånerna ska, om det är lämpligt, beviljas med hänsyn till de resurser som barnet och de personer som ansvarar för barnets underhåll har och hänsyn ska tas till deras omständigheter i övrigt. Hänsyn ska även tas till alla andra förhållanden som är av betydelse i samband med en ansökan om en sådan förmån för barnet eller för dess räkning.</p>
<p>Artikel 27 handlar om levnadsstandard. Konventionsstaterna erkänner rätten för varje barn till den levnadsstandard som krävs för barnets fysiska, psykiska, andliga, moraliska och sociala utveckling. Föräldrar och andra som är ansvariga för barnet bär huvudansvaret för att säkerställa de levnadsvillkor som är nödvändiga för barnets utveckling.</p>
<p>Det slås vidare fast att konventionsstaterna i enlighet med nationella förhållanden, och inom ramen för sina resurser, ska vidta lämpliga åtgärder för att bistå föräldrar och andra som är ansvariga för barnet. Det kan till exempel handla om att tillhandahålla materiellt bistånd (mat, kläder och bostad) och att utarbeta olika psykosociala stödprogram.</p>
<p>Barnperspektiv i Föräldraförsäkringen</p>
<p>Debatten om föräldraförsäkringens konstruktion har i stor utsträckning kommit att handla om föräldrars behov, arbetsmarknadens behov, samhällets jämställdhetssträvanden mellan könen och frågor som rör familjens självständighet i förhållande till samhället i övrigt. Ett noggrant analyserat barnperspektiv har beklagligt nog inte förekommit i tillräckligt stor utsträckning i debatten, fastän frågan om föräldraförsäkringen i huvudsak bör handla om de yngsta barnens behov av, och rätt till, bra anknytning, trygghet, god omvårdnad, stimulerande utveckling i lärande miljöer och bra relationer. Föräldraförsäkringen är i grunden till för barnet och borde därför konstrueras så att den kan bidra till bra lösningar för varje enskilt barn. Flexibilitet att möta individuella behov är svårt att förena med generella lösningar, men samhället bör göra sitt yttersta för att nå så nära målet som möjligt. Häri ligger en stor utmaning men också en enorm möjlighet att lägga grunden för en bra barndom för varje barn, som förutom mänskliga mervärden också kan leda till annan samhällsekonomisk nytta. Barndomen är inte ett förstadium till vuxenlivet, utan en mycket viktig del av livet.</p>
<p>Barn har rätt till båda sina föräldrar. Denna rättighet bör i hög grad prägla hur samhället väljer att organisera och stimulera föräldrarna att i början av barnets liv, och på heltid, ta hand om barnet. Det är av avgörande betydelse för barnet att båda föräldrar erbjuds verkliga möjligheter att vara föräldralediga. Barnets rätt till båda sina föräldrar måste garanteras så långt det är möjligt. Barnet har behov av att redan som litet få en nära och djup kontakt med båda sina föräldrar. Det är också av mycket stor betydelse att samhället garanterar alla barn samma rätt att vara hemma med någon förälder/vårdnadshavare. Detta innebär i sin tur att samhället tydligt måste utforma reglerna för undantag från huvudregeln om individuellt knutet uttag av medgivna antal föräldradagar. Kraven om</p>
<p>individuella uttag och exakta krav om fördelning av antal föräldradagar mellan föräldrarna får inte tvinga något barn till kortare tid hemma därför att den ene föräldern omöjligt kan eller vill nyttja sin möjlighet till föräldraledighet, eller om föräldern av andra skäl är direkt olämplig att vårda barnet och därmed inte bör nyttja möjligheten till föräldraledighet. Behov av dessa undantag kan till exempel bli aktuellt i de fall då en förälder sitter i fängelse, är aktiv missbrukare eller är allvarligt sjuk. När man väljer att fördela dagarna mellan föräldrarna bör man alltså även söka en bra lösning på hur dagarna ska fördelas i de fall en förälder omöjligen kan, vill eller bör ta ut sin del. Undantag från huvudregeln om könsneutral fördelning av föräldradagarna måste med andra ord medges.</p>
<p>Föräldrar, föräldrabalk och föräldraförsäkring</p>
<p>Enligt barnkonventionens artikel 18 har barnets båda föräldrar gemensamt ansvar för barnets uppfostran och utveckling. Barnets båda föräldrar är i regel mycket betydelsefulla för varje barn och för barnets utveckling. Det är därför av stor betydelse för barnet, att samhället aktivt och genom både riktade och generella insatser stöttar barnets båda föräldrar i sin föräldraroll. Under barnets uppväxt kan båda föräldrarna tillsammans, eller varje förälder var för sig, behöva rådgivning, information och stöd. Barnets rätt till stimulerande och trygga uppväxtvillkor kräver att samhället organiseras så att barndomen blir både utvecklande och trygg och att föräldrar kan få ta del av olika stödjande insatser som därmed indirekt kommer barnet till del. De barn som har givits möjlighet till god anknytning till båda sina föräldrar ges sannolikt ökad möjlighet till en livslång relation med båda föräldrarna, oavsett andra yttre omständigheter som kan inträffa senare under uppväxten. Barnets rätt till båda sina föräldrar under hela barndomen bör prägla samhällets konstruktion av föräldraförsäkringen.</p>
<p>Genom att benämna något sänds signaler om innebörden av en omständighet eller en företeelse ut. Det faktum att föräldrabalken i svensk lagstiftning benämns just föräldrabalken sänder signaler om vilka perspektiv som ska prägla frågor om omsorg om barn, vårdnad om barn, boende, umgänge med barn och föräldraskap. Det borde vara barnets behov och rättigheter som ska prägla och genomsyra de beslut som fattas rörande barnets uppväxt och barndom, på samma sätt som föräldraförsäkringen bör möjliggöra för</p>
<p>barnet att få god omsorg av sina föräldrar. Försäkringens huvudsyfte, att försäkra barnet rätten till god omsorg av båda sina föräldrar under barndomen, bör i högre grad prägla benämningen av försäkringen ifråga. Man bör kalla saker vid sitt rätta namn. Då ökar förhoppningsvis förståelsen av innebörden och fokus hamnar på rätt fråga. I det här fallet handlar det om barnets rätt till båda sina föräldrar.</p>
<p>Barns egen uppfattning om föräldrar</p>
<p>Barn i Sverige är i stor utsträckning nöjda med sina familjer. På direkt fråga om hur en bra förälder ska vara så svarar barn vi ställt frågan till att föräldrar ska vara snälla, vara förstående och vara omtänksamma. Föräldrar ska bry sig och lyssna på sitt barn, vara stränga när det behövs och så ska föräldrar vara roliga och ha humor. Dåliga föräldrar är, enligt barnens uppfattning, de föräldrar som inte bryr sig, som inte lyssnar och som struntar i hur barnet har det. När barn framhåller viktiga faktorer i relationen till sina föräldrar så pekar de på kärlek och förståelse.</p>
<p>Barnombudsmannen har uppdraget att företräda barn och unga och försöker i alla sammanhang som ges ta tillfället i akt att föra fram ett barnperspektiv på den aktuella frågan. Frågan om föräldraförsäkringens konstruktion har stor bäring på i vilken omfattning barn i Sverige får omvårdas och vara med sina föräldrar under sina första levnadsår. Forskningen brukar peka på att denna tid, ur olika perspektiv, är mycket betydelsefull. Jag hoppas därför att den framtida konstruktionen av föräldraförsäkringen kan komma att bidra till en positiv förändring för varje barn i det avseendet.</p>
