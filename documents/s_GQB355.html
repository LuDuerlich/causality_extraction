<h1>Sammanfattning</h1>
<h2></h2>
<p>Genom  IT-propositionen   Ett informationssamhälle för alla, 1999/2000:86, tog svenska staten ett tydligt initiativ för att utveckla och stimulera bredbandsutbyggnaden i Sverige. IT-propositionen lade fast att det IT-politiska målet är att Sverige som första land skall bli ett informationssamhälle för alla. I IT-propositionen motiveras bland annat upprättandet av ett nationellt stomnät med hög överföringskapacitet. I beslut den 17 augusti 2000 uppdrog sedan regeringen (dnr N1999/11617) åt Affärsverket svenska kraftnät att på marknadsmässiga villkor bygga ett öppet nationellt optofibernät mellan landets samtliga kommuner och där nätkapacitet i form av svart fiber sedan upplåts. Utbyggnaden skulle vara färdigställd senast i december 2002. Förutsättningarna för att bygga ett sådant nät har sedan dess förändrats kraftigt och Svenska kraftnät har meddelat regeringen att man under nuvarande förutsättningar inte kan fullfölja uppdraget.</p>
<p>Den 29 november 2001 beslutade regeringen att tillsätta en särskild utredning (dir 2001:99, se bilaga 1) med uppdrag att medverka till att förutsättningar skapas så att alla kommuners huvudorter får en anslutningspunkt till stomnätet enligt uppdraget till Svenska kraftnät. Utredningen har haft uppdraget att granska möjligheterna att utnyttja befintliga nät, att nyttja de stödformer som redan finns och andra resurser och att om nödvändigt, överenskommelser träffas om alternativ till svart fiber hos Svenska kraftnät, såsom svart fiber hos annan nätägare, våglängder, kapacitet eller trådlöst.</p>
<p>Vi föreslår att uppdraget till Svenska kraftnät att anlägga ett öppet nationellt stomnät kvarstår. Däremot anser vi, pga. de förändrade marknadsvillkoren, det fullt rimligt och nödvändigt att villkoren för Svenska kraftnäts uppdrag förändras. Utredningen har därför studerat att flertal sådana åtgärder.</p>
<p>Sammanfattningsvis föreslår jag:</p>
<p>N  Svenska kraftnät skall slutföra sitt uppdrag att anlägga ett sammanhållet nationellt stomnät.</p>
<p>N  Begränsningen till att erbjuda enbart svart fiber mildras och samverkan med Banverket kan ske.</p>
<p>N  Tidplanen för att färdigställa stomnätet förlängs t om 2004.12.31. N  Stomnätet behöver ej anslutas direkt till kommunhuvudorten. Anslutning dit kan ske via samverkan med det ortssammanbindande nätet.</p>
<p>N  Staten tar inte ut någon avkastning av Svenska kraftnät för den del som avser optofiberverksamhet under perioden 2002–2006. Före periodens utgång övervägs huruvida kommande år skall innebära sänkt avkastning, återgång till normal avkastning eller till och med en höjd avkastning, beroende på hur marknadsläget är och förväntade ytterligare investeringar.</p>
