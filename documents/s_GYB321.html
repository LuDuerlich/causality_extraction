<h1>Sammanfattning</h1>
<h2>Uppdraget</h2>
<p>Regeringen beslutade den 2 april 2009 att tillsätta en utredning för att utreda vilka åtgärder som skulle kunna stimulera den privata tjänstehundsaveln (Jo 2009:01). En särskild utredare fick uppdraget att:</p>
<p>• utvärdera om det nya systemet för upphandling och placering av ledarhundar, som trädde i kraft den 1 januari 2006, har fått avsedda effekter,</p>
<p>• kartlägga vilka åtgärder som har vidtagits eller vidtas för att stimulera privata uppfödare att avla fram hundar som är lämpliga som tjänstehundar, så kallade tjänstehundsämnen och</p>
<p>• analysera vilka incitament och vilket stöd som eventuellt kan behövas för att få privata hunduppfödare att bedriva avel med och föda upp tjänstehundsämnen samt lämna förslag till hur ett system för att stödja och främja privat avel och uppfödning ska utformas.</p>
<p>Som tjänstehundar definierades ledarhundar för synskadade samt hundar som tillhör staten och i huvudsak används inom Polisen Försvarsmakten, Myndigheten för samhällsskydd och beredskap, Tullverket och Kriminalvården. I begreppet ingår också hundar som tillhör en enskild person men som på grund av särskild förbindelse ska hållas till nämnda myndigheters förfogande.</p>
<h2>Är det brist på hundar?</h2>
<p>Användarna av tjänstehundar anser att det är svårt att få tag på tjänstehundsämnen, det vill säga hundar som har sådana egenskaper att de är lämpliga att utbilda till tjänstehundar. Min analys visar att det finns olika orsaker till att det kan uppstå brist på sådana hundar. Brist kan bero på att köparna söker efter hundar enbart i en begränsad geografisk region eller till en viss tidpunkt. En brist på utbud kan också finnas på grund av att berörda myndigheter inte är beredda att betala priser som begärs för befintliga hundar eller om det inte finns ett tillräckligt antal hundar. Min analys visar att i vart fall de två förstnämnda orsakerna föreligger från tid till annan.</p>
<h2>Olika kategorier av hundar</h2>
<p>Tjänstehundar är inte ett enhetligt begrepp. De kan delas in i olika kategorier. Polis- och försvarsmaktshundar har snarlika uppgifter och kan betraktas som en första kategori. Hundarna används för bevakningsändamål och för att skydda sin förare. De används också till att söka efter narkotika och sprängämnen samt spåra efter människor. De hundraser som används är i huvudsak schäfer och malinois.</p>
<p>Tullverkets och Kriminalvårdens hundar används för att söka efter narkotika. Eftersom de har likartade uppgifter kan de därför betraktas som en andra kategori. De hundraser som används av dessa användare är i huvudsak labrador och springer spaniel.</p>
<p>Ledarhundar är en tredje kategori som Synskadades Riksförbund (SRF) har ansvar för. Labrador är den vanligaste hundrasen bland ledarhundar.</p>
<p>De hundar som används inom räddningstjänst och hemvärn är en fjärde kategori eftersom det är färdiga hundekipage, det vill säga hundförare och hund, som efterfrågas. Ekipagen rekryterar Svenska Brukshundsklubben bland intresserade hundägare. Efter genomgången grundutbildning i brukshundsklubbarnas regi kontrakteras de av Myndigheten för samhällsskydd och beredskap (MSB) respektive hemvärnet. Bland hundar inom räddningstjänst och hemvärn finns ett flertal raser representerade men vanligast är schäfer och labrador.</p>
<p>Slutligen utgör de minsökande hundar som MSB har i tjänst utomlands en femte kategori. Minhundarna är uteslutande av rasen malinois.</p>
<p>Eftersom hundarnas användningsområden och därmed kraven på dem är olika samt att antalet tjänstehundar är litet anser jag att staten inte kan ha ett övergripande ansvar för att det finns tillräckligt många lämpliga tjänstehundsämnen. Med andra ord är tillgången på tjänstehundar inte en fråga av infrastrukturell art. I stället är det varje användare som får ta ansvar för sin egen försörjning av tjänstehundar.</p>
<h2>Slutsatser och förslag Synskadades Riksförbunds myndighetsuppdrag Min bedömning</h2>
<p>Det nya systemet för upphandling och placering av ledarhundar fungerar väl och några åtgärder behövs inte.</p>
<p>Sedan år 2006 har Synskadades Riksförbund (SRF) ett myndighetsansvar vad gäller tilldelning och återtagande av ledarhundar. Samtidigt beslutade regeringen att öppen offentlig upphandling med förfrågningsunderlag skulle tillämpas vid inköp av ledarhundar. Innan dess levererades så gott som samtliga ledarhundar av Iris Hundskolan AB, vilket ägdes av Iris AB som är ett företag med nära anknytning till SRF.</p>
<p>Det har efter nyordningen inte varit svårt att få tag på tillräckligt med ledarhundar. Väntetiderna för att bli tilldelad en ledarhund efter det att beslut har fattats är tillfredställande. Priset per hund har i genomsnitt sjunkit med 20 procent.</p>
<p>Iris Hundskolan AB upphörde med sin verksamhet kort tid efter det att SRF fick sitt myndighetsansvar. SRF befinner sig därför inte längre i en potentiell jävsituation.</p>
<h2>Har det tidigare funnits eller finns det i dag några stimulansåtgärder riktade till privata uppfödare av tjänstehundar? Min bedömning</h2>
<p>Det har inte förekommit några statliga stimulansåtgärder som riktat sig till privata uppfödare av tjänstehundar.</p>
<p>För närvarande finns inga stimulansåtgärder till privata uppfödare av tjänstehundar.</p>
<p>Jag har konstaterat att det vare sig nu finns eller tidigare har funnits någon statlig stimulans för privata uppfödare av tjänstehundar. På grund av Försvarsmaktens relativt omfattande hunduppfödning är det snarast det motsatta som gäller. På grund av den minskar staten marknadsutrymmet för nuvarande och potentiella uppfödare av brukshundar i allmänhet och tjänstehundar i synnerhet.</p>
<h2>Vad kan göras för att stimulera privata uppfödare av tjänstehundar? Min bedömning</h2>
<p>Det finns ingen enskild åtgärd som på ett enkelt sätt kan underlätta för privata uppfödare av tjänstehundsämnen.</p>
<p>Den bästa stimulansen för de privata uppfödarna är ett ökat marknadstillträde. Detta kan åstadkommas genom en kombination av åtgärder hos de olika tjänstehundsanvändarna.</p>
<h2>Polisen</h2>
<h2>Mina förslag</h2>
<p>Polisen ska centralisera sin anskaffning av polishundar till Polishundtjänsten som ligger under Rikspolisstyrelsen.</p>
<p>Anskaffning av hundar ska ske genom öppen offentlig upphandling med förfrågningsunderlag.</p>
<p>Polisen bör pröva att köpa åtminstone en del av sitt behov av hundar som valpar.</p>
<p>Polisen behöver rekrytera cirka 100 tjänstehundar per år. I dag ansvarar varje länspolismyndighet för att köpa polishundar till sin egen organisation.</p>
<p>Polisen efterfrågar hundar som är ungefär ett och ett halvt år gamla. De hundar som står till förfogande för inköp är så kallade omplaceringshundar för vilka det inte finns en etablerad marknadskanal. Polisen lägger därför mycket tid och resurser på att söka efter lämpliga hundar.</p>
<p>För att få en bättre överblick över såväl utbud som efterfrågan av tjänstehundsämnen bör inköp av tjänstehundsämnen centraliseras och läggas under Rikspolisstyrelsens hundtjänst.</p>
<p>Polisen bör tillämpa öppen offentlig upphandling med förfrågningsunderlag när de köper hundar. Därigenom tydliggörs vilka krav Polisen har så att uppfödare kan anpassa sin uppfödning för att möta dem. På så sätt skapas en marknadsplats för Polisens tjänstehundar.</p>
<p>Polisen bör också pröva att köpa en del av sitt behov av tjänstehundsämnen som valpar. Ett motiv är att de då får tillgång till hela utbudet av hundar.</p>
<h2>Försvarsmakten</h2>
<p>Försvarsmakten ska enbart föda upp hundar för eget behov.</p>
<p>Minskningen av uppfödningen bör ske i takt med att den privata uppfödningen av tjänstehundsämnen växer till.</p>
<p>Försvarsmakten ska tillämpa öppen offentlig upphandling med förfrågningsunderlag när de köper hundar.</p>
<p>Överlåter Försvarsmakten hundar ska marknadspris tas ut.</p>
<p>Försvarsmakten rekryterade tidigare hundar på samma sätt som Polisen. Sedan år 2006 har Försvarsmakten byggt upp en egen avelsbesättning av schäferhundar. Den har möjlighet att producera 400 valpar om året vilket är åtta gånger Försvarsmaktens årliga behov av hundar. Försvarsmaktens uppfödning medför att deras behov av att köpa schäferhundar, som är den vanligaste tjänstehunden, försvinner.</p>
<p>Volymen på uppfödningen gör också Försvarsmakten till en konkurrent på marknaden för brukshundar i allmänhet och tjänstehundar i synnerhet. När Försvarsmakten säljer en hund till Polisen är priset som tas ut lägre än vad Polisen betalar för hundar från andra säljare.</p>
<h2>Tullverket och Kriminalvården</h2>
<p>Tullverket ska tillämpa öppen offentlig upphandling med förfrågningsunderlag när de köper hundar.</p>
<p>Tullverket och Kriminalvården bör samverka när det gäller inköp av hundar.</p>
<p>Tullverket och Kriminalvården använder hundar för att söka efter narkotika. Detta medför att de båda myndigheterna efterfrågar samma egenskaper hos hundarna.</p>
<p>Tullverket bör tillämpa öppen offentlig upphandling när de köper sina tjänstehundsämnen. Detta tydliggör vilka krav Tullverket ställer och bör på sikt öka antalet potentiella leverantörer.</p>
<p>Tullverket har ett årligt behov av att köpa in cirka 10 hundar. Kriminalvårdens årliga behov av hundar är väsentligt lägre. En samordning med Tullverket när det gäller öppen offentlig upphandling med förfrågningsunderlag skulle kunna vara fördelaktig. Endast ett upphandlingsunderlag skulle behöva göras och volymen hundar som ingår i upphandlingen skulle bli större.</p>
<h2>Min bedömning</h2>
<p>Anskaffning av hundar till räddningstjänst och hemvärn ger inte anledning till några åtgärder.</p>
<p>Hundar som används som räddningshundar av MSB och hundar som används inom hemvärnet rekryteras via brukshundsklubbar runt om i landet. I båda fallen är det personer som redan har hund och som är intresserade av att ingå i räddningsstyrkan eller i hemvärnet som rekryteras.</p>
<p>Eftersom hundarna redan är inköpta när de potentiella hundförarna anmäler sitt intresse hos brukshundsklubbarna är inte hundförsörjningen för räddningshundsverksamheten och hemvärnet ett problem. I stället är det rekryteringen av personer som är den begränsande faktorn.</p>
<h2>Inrättande av ett avelsråd för statliga tjänstehundar Mina förslag</h2>
<p>Ett avelsråd för statliga tjänstehundar ska inrättas. Rådet ska vara ett nationellt samordningsorgan med rådgivande och stödjande verksamhet med uppgift att främja en väl fungerande marknad för statliga myndigheters behov av tjänstehundar.</p>
<p>Rådet ska utarbeta råd i frågor om avel av hundar lämpade som tjänstehundar. Rådet ska också utarbeta rådgivande anvisningar för sådana tester av hundar som genomförs i samband med inköp av tjänstehundsämnen för att bedöma förmågan att tjänstgöra som tjänstehundar. Rådet ska även i övrigt stödja berörda myndigheter vid deras upphandling av tjänstehundar.</p>
<p>Rådet ska organisera ett kontinuerligt informations- och erfarenhetsutbyte mellan berörda myndigheter och hunduppfödare.</p>
<p>Uppfödare som förklarar sig beakta avelsrådets rådgivning ska vara ackrediterad uppfödare. Hundvalpar från ackrediterad uppfödare efter lämplig kombination av föräldradjur kan av rådet förklaras vara av certifierat ursprung.</p>
<p>Avelsrådet bör ha till syfte att öka tillgången på tjänstehundsämnen. Detta bör ske genom att rådet främjar ett målmedvetet avelsarbete som utförs gemensamt av uppfödare som anammar råd från avelsrådet. På så sätt kan hundarnas fysiska och mentala kapacitet långsiktigt förbättras. Vidare bör råd tas fram för vilka tester, testbanor och testare som bör användas för att bedöma hundars lämplighet som tjänstehundar.</p>
<p>Ett avelsråd för statliga tjänstehundar bör vara ett nationellt samordningsorgan och därför arbeta genom rådgivning och inte genom föreskrifter eller andra bindande normer. Genom att beakta rådgivning från rådet kan en uppfödare öka sina möjligheter att med framgång delta i användarmyndigheternas kommande upphandlingar.</p>
<p>Uppfödare som frivilligt beaktar avelsrådets rådgivning bör kunna ackrediteras av rådet. Ackrediterade uppfödare som får valpkullar efter hundar med goda avelsresultat bör kunna få dessa förklarade vara av certifierat ursprung av rådet.</p>
<p>Rådet bör vara partsammansatt och verksamheten bör ha stöd i författning. Ordförande i rådet utses av regeringen. Rådets övriga ledamöter utses även de av regeringen. Två av dem utses av regeringen efter förslag från tjänstehundsanvändare, en efter förslag från uppfödare och en efter förslag från Sveriges lantbruksuniversitet.</p>
<p>Rådet bör vara självständigt och fristående i förhållande till de olika intressenterna. Rådet bör därför vara organiserat utanför användarmyndigheterna. Jag föreslår att rådet avtalar med Svenska Kennelklubben om lokaler och administration.</p>
<p>Testerna bör finansieras av avgifter. Rådets övriga verksamhet bör finansieras av anslag från statsbudgeten. Medlen tas från UO 6 Försvar och samhällets krisberedskap och anläggningar och förs över till UO 23 Jord- och skogsbruk, fiske med anslutande näringar.</p>
<h2>Konsekvenser av förslagen Inköp genom öppen offentlig upphandling</h2>
<p>Den ekonomiska konsekvensen av att gå över till att köpa hundar genom öppen offentlig upphandling med förfrågningsunderlag är svår att förutspå. Vanligen brukar tillgången öka och priserna sjunka när man övergår till att handla upp en produkt i konkurrens. Detta var fallet när ledarhundar började köpas genom öppen offentlig upphandling. Emellertid är det på kort sikt osäkert hur stor tillgången på tjänstehundsämnen är vilket kan medföra att priserna inte kan sänkas jämfört med i dag.</p>
<p>En övergång till öppen offentlig upphandling med förfrågningsunderlag kommer att ställa nya administrativa krav på hundföretagen. Bland annat kan underlagen förutses bli omfattande vilket kräver kunskaper för att sätta sig in i dess konsekvenser.</p>
<h2>Minskning av Försvarsmaktens hunduppfödning</h2>
<p>Jag bedömer det vara fördelaktigt om minskningen av Försvarsmaktens hunduppfödning sker i takt med att tillgången på tjänstehundsämnen från privata uppfödare växer till. Därför bör minskningen ske gradvis, under ett par års tid. Detta får till konsekvens att finansieringen av avelsrådet måste få en övergångslösning.</p>
<h2>Statsfinansiellt</h2>
<p>Förslagen är statsfinansiellt neutrala. Den föreslagna minskningen av försvarsanslaget motiveras med att Försvarsmakten inte längre ska bedriva hundavel och därmed kan minska sina kostnader utan att det får menlig effekt på dess anskaffning av tjänstehundar.</p>
