<h1>Sammanfattning</h1>
<h2></h2>
<p>Uppdraget</p>
<p>Utredningens uppgift har varit att utreda verksamheten vid IMEGO AB, och undersöka vilka möjligheter som finns för IMEGO att finansiera sin FoU genom uppdragsforskning samt utvärdera om institutet kan samordnas med IRECO Holding AB eller annan statlig forskningsutförare.</p>
<p>Verksamheten</p>
<p>IMEGO startade sin verksamhet i början av 1999 och det har krävts stora resurser för att bygga upp ett nytt institut från grunden. IMEGOs ledning har åstadkommit ett väl fungerande institut med kompetent personal och väl utformad organisation. Inom området accelerometer- och gyroteknik har institutet utvecklat hög kompetens och skapat goda resurser och möjligheter för utveckling av nya system och produkter för svensk industri. Verksamheten inom detta område är i internationell toppklass. Stora insatser har också gjorts för att bygga upp kompetens för utveckling av biotekniska system. Där har ännu inte verksamheten nått en sådan nivå att stora industriuppdrag kunnat anskaffas. Ett problem för IMEGO är att man ännu inte getts möjlighet att delta i några större nationella eller internationella behovsmotiverade projekt.</p>
<p>Utredaren har uppfattningen att forskningsverksamheten vid IMEGO på det hela taget varit mycket framgångsrik och väl planerad. Staten har givit ett basanslag på 20 miljoner kronor per år till forskning som IMEGO fritt har förfogat över. Dessa medel utgör de resurser som kan användas för generell kompetensuppbyggnad och skapande av allianser för att göra IMEGO mer attraktivt för utvecklingssamarbete med industri. Utredaren bedömer att</p>
<p>planeringen av användningen av detta anslag är mycket viktig och bör vara föremål för institutsstyrelsens övergripande prioriteringar.</p>
<p>Vid IMEGO:s start uppsattes målet att IMEGO skulle vara vinstgivande efter fem år men detta mål har inte uppnåtts. Innevarande verksamhetsår 2004 är de externa intäkterna budgeterade till 24 miljoner kronor vilket skulle ge möjlighet till nollresultat. Om detta resultat uppnås finns det förutsättningar för IMEGO att uppvisa vinst för år 2005. Utredaren bedömer att detta är möjligt.</p>
<p>Den totala världsmarknaden för mikrosystem uppskattas till 68 miljarder dollar år 2005 med en årlig tillväxt av 20 procent under de senaste åren. Teknikområdet drivs av behov inom branscherna telekom, fordon och medicin/läkemedel som har en avgörande betydelse för Sveriges ekonomiska utveckling och inom vilka vi har en stark vetenskaplig och industriell bas. IMEGO arbetar inom detta område och bör därför ha mycket goda förutsättningar för att utvecklas i takt med området mikrosystem. IMEGO har i sin vision att antalet anställda skall öka till över 100 inom några år, men detta är ett mål som enligt utredaren är möjligt att uppnå först på längre sikt.</p>
<p>Samordning med annan statlig forskningsutförare</p>
<p>IMEGO ägs sedan dess bildande 1998 till 100 procent av staten genom Utbildningsdepartementet. Modellen avviker från den struktur som i övrigt gäller för jämförbara forskningsinstitut och ger inte möjlighet till en nationell samordnad institutsstruktur. Utredaren bedömer att det är stora fördelar med att IMEGO får ny ägare och samordnas med annan statlig forskningsutförare.</p>
<p>IRECO arbetar för närvarande med en plan för samordning av 17 forskningsinstitut där instituten inom IT och mikroelektronik planeras sammanföras inom ett holdingbolag, IKT-instituten, där IMEGO kan ingå tillsammans med SICS, ACREO, St Anna, Viktoria och Interaktiva institutet. Ett sådant samlat ägande ger väsentligt förbättrade möjligheter till ett nationellt helhetsperspektiv och fördjupat samarbete mellan de olika instituten. Det ger också IMEGO större möjligheter att delta i nationella och internationella behovsmotiverade projekt.</p>
<p>Chalmers har stora resurser i form av renrum och forskningsavdelningar som ger goda samverkansmöjligheter med IMEGO särskilt inom dess huvudinriktning som är mikrosystem. Dessutom</p>
<p>har Chalmers en väl utvecklad infrastruktur för samarbete med framförallt regional industri. En närmare anknytning till Chalmers skulle ge IMEGO en starkare roll i denna struktur.</p>
<p>Samordning med IRECO och Chalmers är båda viktiga och utredarens huvudförslag är att IMEGO förs in under IRECO Holding AB med ett koncernbolag inom IRECO-gruppen som majoritetsägare och med Chalmers som delägare.</p>
<p>Det har ifrågasatts av den tidigare KOFI-kommittén om nyttan för ett institut att ägas av en högskola. Det kan därför finnas skäl att pröva om det är möjligt med ett avtal kring inflytande som ett alternativ till delägande av Chalmers.</p>
<p>Eftersom verksamheten vid IMEGO fortfarande är under utveckling bör staten under en femårsperiod ge IMEGO ett årligt basanslag för kompetensutveckling på ungefär samma nivå som under åren 2000 2003.</p>
