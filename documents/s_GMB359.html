<h1>Sammanfattning</h1>
<h2>Utredningens uppgifter</h2>
<p>Räddningsverksutredningen har enligt sina direktiv följande huvuduppgifter: · pröva omfattningen och inriktningen av det offentliga åtagandet inom verksamhetsområdet · analysera fördelningen av uppgifter mellan staten och kommuner samt mellan statliga myndigheter. Vidare ska utredningen föreslå eventuella förändringar samt se över formerna för statens ansvar för styrning och uppföljning · utreda vilka av Räddningsverkets verksamheter som bör ingå i den ekonomiska planeringsramen för det civila försvaret · analysera och överväga Räddningsverkets mål och medel samt förslå eventuella förändringar · särskilt beakta möjligheter till effektiviseringar och rationaliseringar samt ange eventuella behov av författningsändringar.</p>
<p>Betänkandet börjar med  del 1 Det offentliga åtagandet inom Skydd mot olyckor . Här definieras och beskrivs verksamhetsområdet. Dessutom presenteras våra principer för fördelning av ansvar och uppgifter mellan enskilda och det offentliga, mellan stat och kommun samt mellan statliga myndigheter. Med utgångspunkt i våra principer har vi övervägt den nuvarande ordningen och givit förslag till förändringar.</p>
<h2>Bedömningar och förslag om det offentliga åtagandet inom verksamhetsområdet</h2>
<p>Vi definierar verksamhetsområdet Skydd mot olyckor som statens, kommunens eller enskildas: · åtgärder för att förhindra olyckor, · skadebegränsande åtgärder i förväg (skyddsåtgärder), · åtgärder för att förbereda räddninginsatser, · åtgärder för att genomföra räddningsinsatser, · åtgärder efter en räddningsinsats  .</p>
<p>De åtgärder som här avses sammanhänger med skydd mot olyckor som kräver en räddningsinsats.</p>
<p>Alla ovanstående åtgärder kan sammanfattas som det offentligas (statens eller kommunens) eller enskildas åtgärder för att skydda  (dvs. minska sannolikheten för att en olycka ska inträffa) samt för att rädda liv, egendom  och miljö  vid olyckor, (dvs. minska konsekvenserna när en olycka inträffat).</p>
<p>De viktigaste förslagen och bedömningarna i delen om det offentliga åtagandet redovisas här.</p>
<p>För hela området Skydd mot olyckor och för de olika skedena bör statsmakterna formulera effektmål,  som ska utgöra grund för statens inriktning av verksamheten. De effektmål som statsmakterna anger ska sedan kunna brytas ned till verksamhetsmål, som olika myndigheter och andra aktörer ska leva upp till. Uppföljning/utvärdering ska göras utifrån de uppställda målen och bör fokusera på resultat/effekter. I betänkandet presenteras förslag till mål.</p>
<p>Utgångspunkten när det gäller  fördelning mellan enskilda och det offentliga är att enskilda personer och företag har ansvar för att skydda sitt liv och sin egendom samt för att inte orsaka olyckor, medan det offentliga ansvarar för skydd av miljön och andra samhälleliga intressen. Först när den enskilda inte själv klarar av att skydda sitt liv eller sin egendom är det ett offentligt ansvar att ingripa.</p>
<p>Ansvaret för och utförandet av  eftersökning av försvunna personer som operativ räddningsinsats , bör flyttas till den kommunala räddningstjänsten. Med operativ räddningsinsats menar vi att fysiskt söka efter och rädda personer, som har försvunnit under sådana omständigheter att det kan befaras att det föreligger fara för deras liv eller allvarlig risk för deras hälsa oavsett om de försvunnit i eller utanför fjällområden. Om försvinnandet kan antas ha samband med brottslig verksamhet är det dock en fråga för polisen. Den inre spaning som sker i samband med att personer försvinner bör inte hänföras till räddningsinsatser och räddningstjänstförfattningar. Vi anser att det är ordinarie polisarbete och bör regleras i de författningar som rör polisens arbete.</p>
<p>Räddningsverket bör genom utvecklingsarbete, utbildning, övning, rådgivning, tillsyn och stödverksamhet tillse att ledningen  för olika typer av räddningsinsatser är allsidigt sammansatt, utbildad, övad och utrustad.</p>
<p>Nuvarande  former för att regeringen, den myndighet regeringen utser eller länsstyrelsen tar över ansvaret för en kommunal räddningsinsats måste förändras. Staten bör kunna gå in med olika åtgärder och ansvara för vissa uppgifter samtidigt som insatsen fortfarande leds av räddningsledaren, som också har kvar ansvaret. Det finns även behov av att inrätta nationella/regionala förstärkningsresurser i form av personal och materiel.</p>
<p>Vi anser även att det finns behov av att inrätta nationella och regionala förstärkningsresurser  i form av personal och materiel.</p>
<p>Den kommunala eller statliga räddningstjänsten bör vara ansvarig för att utreda olycksorsak och olycksförlopp samt analysera hur insatserna har fungerat vid en räddningsinsats. Detta kallar vi för olycksförloppsutredning  . Då brottsmisstanke föreligger lämnas undersökningen över till polisen. På detta sätt kan en stor kunskapsbank om åtgärder, som förhindrar olyckor, skyddsåtgärder, åtgärder under insatsen och i återställandeskedet, byggas upp.</p>
<p>De åtgärder som ska vidtas av verksamhetsutövare i förskedena bör finansieras av dem själva . Även den tillsyn som kommunala eller statliga myndigheter gör för att se att åtgärderna vidtagits (bl.a. §43tillsyn) bör finansieras av verksamhetsutövarna. Verksamhetsutövarna bör också bära kostnaderna för sanering efter en olycka.  Vad gäller insatsskedet bör det även i fortsättningen vara ett offentligt ansvar och finansieras med offentliga medel . Däremot bör kommuner kunna ålägga så kallade  §43-anläggningar  eller andra anläggningar att betala den del av den kommunala räddningstjänstens fasta kostnader som är direkt relaterade till anläggningen och dess verksamhet.</p>
<p>Under utredningens arbete har vi kommit fram till att det nu finns behov av en total översyn av räddningstjänstlagen  (1986:1102), räddningstjänstförordningen (1986:1107) och vissa författningar som är kopplade till dem. Vi har därför i en skrivelse till regeringen, 1997-10-27 (FO97/2363/RS), föreslagit regeringen att tillsätta en kommitté för en översyn av de aktuella författningarna.</p>
<p>I del 1 har vi även övervägt och givit förslag till gränsdragningar mellan Räddningsverket och vissa andra myndigheter.</p>
<p>I del 2 Räddningsverket  beskriver vi Räddningsverkets ansvar och uppgifter i dag samt presenterar vår syn på Räddningsverkets framtida ansvar och uppgifter. Vi behandlar också några särskilda frågor såsom uppdelning av Räddningsverkets anslag i en fredsdel och en del för höjd beredskap, befolkningsskydd, utbildning och övning, tillsyn, riskhantering, forskning och utveckling samt IT.</p>
<h2>Räddningsverkets framtida ansvar och uppgifter</h2>
<p>Räddningsverkets framtida ansvarsområde bör vara:</p>
<h2>1. Sammanhållande ansvar för verksamhetsområdet Skydd mot olyckor, inklusive tillsyn</h2>
<p>2. Särskilda myndighetsuppgifter  avseende transport av farligt gods beredskap mot kärnenergiolyckor kemikalieolyckor naturolyckor miljöfrågor inom verksamhetsområdet</p>
<h2>3. Stöd och utveckling åt statlig och kommunal</h2>
<p>räddningstjänst avseende  metoder och materiel utbildning och övning</p>
<h2>4. Internationella hjälpinsatser</h2>
<p>Räddningsverket bör ansvara för funktionen Räddningstjänst.</p>
<p>Enligt direktiven till Räddningsverksutredningen (dir. 1996:11) skulle vi redovisa vilken del av Räddningsverkets nuvarande verksamhet som bör ingå i den ekonomiska planeringsramen för det civila försvaret (civila ramen).</p>
<p>Vi överlämnade 1997-12-23 (FO97/2820/CIV) en skrivelse till regeringen, med ett förslag till uppdelning av Räddningsverkets anslag  till en del inom den civila ramen och en del som avser den fredstida verksamheten. Regeringen har sedan beslutat att Räddningsverket och ÖCB ska lämna budgetunderlag inför 1998 års budgetproposition enligt förslaget i vår skrivelse.</p>
<h2>Verksamhet under höjd beredskap</h2>
<p>Den nuvarande funktionen Befolkningsskydd och räddningstjänst bör förändras innehållsmässigt och ansvarsmässigt samt delas upp i två funktioner.</p>
<p>Räddningsverket bör även fortsättningsvis ansvara för funktionen Räddningstjänst.</p>
<p>Befolkningsskydd , som är en verksamhet som enbart bedrivs under höjd beredskap, bör i huvudsak ÖCB ansvara för.</p>
<p>Inriktning och prioritering av det fysiska skyddet (skyddsrum och skyddade utrymmen) dvs. var ska man bygga, bör ÖCB ansvara för.  Byggnadsteknisk reglering , dvs. hur man ska bygga, bör Boverket ansvara för.</p>
<p>I samband med den säkerhetspolitiska kontrollstationen år 1999 bör beslut fattas om inriktningen av det fysiska skyddet . Underlag till ett sådant beslut bör vara en utredning av FOA om behovet av fysiskt skydd mot bakgrund bl.a. av den hotbild och den vapentekniska utveckling som nu är aktuell samt överväganden och förslag från denna utredning.</p>
<p>Vi behandlar även  räddningscentraler och kommunala ledningsplatser. För att uppnå en tydlig fördelning mellan vad som avser fredsnytta (och som kommunerna ska betala) och vad som avser nyttan för höjd beredskap (som Räddningsverket ska betala med medel avsedda för höjd beredskap) bör tydligare fördelningskriterier tas fram.</p>
<h2>Utbildningen</h2>
<p>Kommunernas behov bör tydligare ligga till den grund för kraven på den kommunala räddningstjänstspersonalens kompetens samt antagnings- och examinationskraven.</p>
<p>Samverkan mellan Räddningsverket och andra utbildningsanordnare bör utvecklas bl.a. på följande sätt. · Räddningsverket bör köpa in kompetens från andra utbildningsanordnare när det gäller t.ex. ammunitionsröjning, sprängning, utbildning i ledarskap, ekonomi och förvaltningskunskap. · Räddningsverkets skolor bör ses som en gemensam utbildningsplattform när det gäller räddningstjänstutbildning. Andra myndigheter som bedriver räddningstjänstutbildning (t.ex. Kustbevakningen, Socialstyrelsen och Sjöfartsverket) bör överväga att med bibehållet ansvar hos dessa myndigheter, låta denna utbildning genomföras av Räddningsverkets skolor. · Försvarsmaktens räddningstjänstutbildning bör genomföras av Räddningsverket.</p>
<p>Räddningsverket bör administrera och samordna all hantering av civilpliktiga . Utredningen anser även att Räddningsverkets skolor bör bedriva gemensam totalförsvarsutbildning  av civilpliktiga. Luftfartsverket utbildning  av civilpliktiga bör utföras av Räddningsverkets skolor, men med Luftfartsverket som ansvarig.</p>
<p>Utbildningsverksamheten bör inriktnings-, kompetens- och ansvarsmässigt samt organisatoriskt förändras.</p>
<p>Detta medför bl.a. att ansvaret för innehållet i ämnesområden ligger på sakverksamheten, medan ansvaret för utbildningen ligger på utbildningsverksamheten, att utbildningsverksamheten ansvarsmässigt hålls samman inom Räddningsverket.</p>
<p>Frågor om antagning, utbildningens omfattning, finansiering och ändrat huvudmannaskap bör bli föremål för samlade överväganden och förhandlingar mellan stat och kommun  och därefter bör konsekvenserna utredas närmare.</p>
<p>Efter det att statsmakterna tagit ställning till sotningsverksamhetens framtida utformning , bör ett uppdrag ges till en genomförandekommitté att, tillsammans med Räddningsverket och Skolverket, utreda konsekvenserna för skorstensfejarutbildningen samt lämna förslag till framtida huvudmannaskap, organisation, omfattning och finansiering.</p>
<h2>Tillsyn</h2>
<p>I samband med översynen av räddningstjänstlagstiftningen bör sambandet mellan räddningstjänstlagen, plan- och b ygglagen och naturresurslagen ses över.</p>
<p>Räddningstjänstplanerna eller räddningstjänstdokumentationen bör ses som kommunens dokument för sin planering av den kommunala räddningstjänsten. Ansvaret för att följa upp och utvärdera att de efterlevs bör ligga på kommunen.</p>
<p>Den statliga tillsynen ska garantera att kommunerna i sin planering uppfyller statligt fastställda krav på verksamheten.</p>
<p>Länsstyrelserna bör företräda staten på ett samlat sätt gentemot kommunerna när det gäller tillsyn. I frågor där länsstyrelsens kompetens inte är tillräcklig bör Räddningsverket eller andra centrala myndigheter lämna stöd genom sin spetskompetens.</p>
<p>Räddningsverket bör med utgångspunkt i de föreslagna effektmålen för området Skydd mot olyckor ha ansvar för att för regeringen presentera en nationell bild  av räddningstjänsten i Sverige, såväl den kommunala som den statliga.</p>
<p>Verket bör även ha ansvar för  uppföljning/utvärdering av länsstyrelserna och för stöd åt länsstyrelserna i deras tillsynsverksamhet.</p>
<h2>Riskhantering</h2>
<p>Räddningsverket ska vara samlande och pådrivande inom verksamhetsområdet, särskilt i förskedena. I samband med denna uppgift kommer arbetet med riskhantering  att vara viktigt.</p>
<h2>Miljöarbetet</h2>
<p>Räddningsverket bör ha ett  särskilt ansvar för miljöfrågor inom sektorn .</p>
<h2>Internationell verksamhet</h2>
<p>Regeringen bör överväga att bemyndiga Räddningsverket att inom ramen för i regleringsbrevet angivna områden och upp till ett visst belopp, kunna genomföra internationella hjälpinsatser  .</p>
<h2>FoU</h2>
<p>Räddningsverket bör utveckla sin uppföljning/utvärdering samt implementering av FoU-projekt.</p>
<p>Kopplingen mellan Räddningsverkets mål och FoU behöver göras tydligare.</p>
