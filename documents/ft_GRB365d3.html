<h1>Särskilda yttranden</h1>
<h2>Särskilt yttrande</h2>
<p>av Sakkunnige Yvonne Stein och experten Catharina Jonson, till vilket sakkunnige Keneth Wising ansluter sig</p>
<h2>Förslag till definition av begreppet sponsorskap</h2>
<p>Vi finner det olyckligt att utredaren inte definierat begreppet sponsorskap utan istället valt att på ett generellt sätt jämställa denna aktivitet med marknadsföring. Begreppet marknadsföring är inte synonymt med begreppet sponsring. Eftersom utredningens uppdrag är att lämna förslag på begränsningar av alkoholbranschens sponsring av idrotten är det av största vikt att läsaren informeras om vad utredningen menar med begreppet sponsorskap.</p>
<p>Sponsring täcker allt från det att den lokale handlaren sponsrar traktens pojklag i fotboll till sponsring av stora internationella evenemang. I Sverige skiljer vi av tradition på s.k. ”ren” sponsorskap och sponsorskap som en del av marknadsföring. Endast den senare är specifikt rättsligt reglerad. Internationella Handelskammaren har definierat sponsorskap som ”varje form av kommunikation genom vilken en sponsor avtalsenligt tillhandahåller finansiellt eller annat stöd för att få befästa en positiv koppling mellan sponsorns företagsbild, identitet, varumärken, produkter eller tjänster och en sponsrad tilldragelse, aktivitet, organisation eller individ”. Denna definition illustrerar väl sponsorskapets komplexitet.</p>
<h2>Förslag till begränsningsregel för sena serveringstider</h2>
<p>Som anförs i betänkandet under avsnitt 5.10 kan en regel om begränsning av det högsta antalet serveringstillstånd med medgivande till utsträckt serveringstid antas vara förenlig med EG-rätten under förutsättning att en sådan regel grundar sig på objektiva kriterier som inte hänför sig till beskaffenheten hos den näringsidkare som söker tillståndet utan exempelvis till antalet invånare på en viss ort. I den föreslagna regeln anges emellertid inte vilka kriterier som skall ligga till grund för bedömningen av hur begränsningen skall ske. En regel som ger kommunerna utrymme att efter fritt skön bestämma på vilka grunder antalet serveringstillstånd med medgivande till utsträckt serveringstid skall begränsas, kan enligt min mening inte anses förenlig med EG-rätten. Motivuttalanden i denna fråga kan inte förändra denna bedömning. Jag kan därför inte ställa mig bakom utredningens förslag till begränsningsregel. av experten Cathrine Andersson</p>
<p>Angående 1) Förslag två och tre i kapitel 2. Europeiska Unionens Råd om unga människors, i synnerhet barns och toningars alkoholkonsumtion 2) Förslag ett och två i kapitel 3. Alkoholbranschens sponsring inom idrotten 3) Förslag ett i kapitel 5. Serveringstider på restauranger</p>
<h2>Nej till ny definition av öl</h2>
<p>Enligt utredarens förslag två i kapitel 2, bör förutsättningarna för att ändra alkohollagens definition av öl utredas. Om definitionen ändras måste det vara ett gemensamt beslut inom EU. Definitionen för öl kan således inte avvika från ett land till ett annat av konkurrensskäl.</p>
<h2>Nej till att riktlinjerna inarbetas i alkohollagen</h2>
<p>Enligt utredarens förslag tre i kapitel 2 samt ett i kapitel 3 bör relevanta delar av Konsumentverkets riktlinjer för marknadsföring av alkoholdrycker inarbetas i alkohollagen för ”att få en annan rättslig status”. Det finns ingen anledning att i alkohollagen detaljerat beskriva var alkoholreklamen inte får förekomma eller hur den inte ska få se ut. Min uppfattning är att riktlinjer, som successivt kan anpassas till förändringarna i samhället är ett bättre redskap än en detaljreglerad lag.</p>
<h2>Nej till begränsningar av varumärkesreklam</h2>
<p>Enligt utredarens förslag två i kapitel 3 bör en rimlig avvägning göras om risken att lättöl och andra alkoholhaltiga lättdrycker kan förväxlas med alkoholdrycker och rätten att använda firmanamn eller varumärke. Utredaren föreslår att det skall vara möjligt att marknadsföra ett firmanamn, även om firmanamn och varumärke för alkoholdryck är detsamma, förutsatt att företaget har merparten av sin försäljning av lättöl och lättdrycker. Varumärkesreklam skall enligt utredaren inte vara tillåtet. Efter den 15 maj 2003 är det tillåtet med reklam för produkter som understiger 15 volymprocent alkohol. Utredaren föreslår härmed att lagen åter skall ändras och att det inte skall vara möjligt att göra reklam för ett varumärke som har en alkoholhalt över 2,25 volymprocent.</p>
<p>Konsekvenserna av föreslaget blir att ett multinationellt företag som t ex Carlsberg kan göra reklam för sitt företag och varumärket Carlsberg men inte för en ett annat varumärke inom Carlsbergkoncernen, t ex Falcon. Spendrups kan göra reklam för sitt företag Spendrups och därmed Spendrups starköl men inte för t ex Mariestad som är ett annat varumärke för öl och starköl. Det lilla lokala bryggeriet Slottskällan i Uppsala kan t ex inte sponsra den lokala idrottsklubben med sitt företagsnamn för de tillverkar bara starköl. Detsamma gäller ett antal andra mindre bryggerier med merparten av sin försäljning på den lokala marknaden men enbart starköl i sortimentet.</p>
<p>Internationellt finns inte dessa begränsningar. Det betyder att vid varje sportsändning från ett annat land, vid varje bild från ett sportevenemang i vanlig dagspress eller vid varje reklamskylt vid utländska sportaktiviteter, kan utländska varumärken och multinationella företag marknadsföra sig till den svenska publiken. Om ett utländskt företag vill göra en sponsringaktivitet på ett svenskt evenemang kan det bara göras med företagsnamn förutsatt att de har merparten av sin försäljning av alkoholfria drycker. Hur skall detta kunna bedömas? Ett exempel är Wahrsteiner Brauerei som även är ett varumärke för starköl. De sponsrar bl.a. backhoppning och Formel 1. Utredarens förslag innebär att den sponsring som sker idag av detta företag/varumärke i Sverige måste upphöra eftersom det tyska bryggeriet troligtvis har merparten av sin försäljning av alkoholdrycker. Följdfrågan blir därmed, vem skall kontrollera att de har merparten av sin försäljning i lättdrycker och hur skall det gå till?</p>
<p>Förslaget kommer enbart leda till konkurrensnackdelar för de svenska aktörerna och fördelar för utländska varumärken. Jag anser således att det skall vara möjligt att sponsra även med varumärket förutsatt att det sker under kontrollerade former.</p>
<h2>Förslag att tillsätta en samverkansgrupp</h2>
<p>Mitt förslag är att Regeringen tillsätter en samverkansgrupp med företrädare för de olika idrottsförbunden, alkoholnäringen och myndigheter. Samverkansgruppen skall initialt skriva ett regelverk för hur sponsringsavtal skall se ut mellan alkoholnäringen och idrottsklubbar. Därefter skall de träffas regelbundet för att uppdatera och även följa upp eventuella överträdelser av det överenskomna regelverket. Erfarenhet visar att merparten av överenskomna regelverk tillämpas mycket bra eftersom det är de olika parterna som har enats om hur reglerna skall se ut och tillämpas.</p>
<h2>Nej till begränsning av serveringstillstånd</h2>
<p>Enligt utredningsförslag ett i kapitel 5 skall kommunerna få bestämma det högsta antal serveringstillstånd med serveringstid efter klockan 01.00. Jag är av den uppfattningen att det fungerar bra som det är idag. Det finns därför ingen anledning för kommunen att utifrån dagens situation sätta en gräns för hur många som skall kunna ha öppet efter kl 01.00. Om en kommun utgår från dagslägen och har t ex tio restauranger som har tillstånd efter kl 01.00. Vad händer om då om kvoten är uppfylld och det vill in en ny restaurang i kommunen? Om alla tio restauranger med nuvarande tillstånd sköter sig och tillstånden finns kvar år efter år finns ingen möjlighet för nyetableringar med längre öppethållanden i den kommunen. Ett annat exempel är om kvoten är fylld och en global restaurangkedja vill in i kommunen. Av konkurrensrättsliga skäl kan inte den restaurangkedjan nekas möjligheten att servera efter kl 01.00.</p>
<h2>Särskilt yttrande</h2>
<p>av experten Allan Nyrén</p>
<p>Jag ställer mig inte bakom utredarens förslag beträffande förslaget till begränsningsregler för sena serveringstider av följande skäl.</p>
<p>Restaurangerna har stor betydelse i vårt sociala och ekonomiska liv. Ett mångfacetterat restaurangutbud är en viktig del i vår dagliga tillvaro och nödvändiga för att landet skall fungera. De utgör en av grunderna för hur omvärlden uppfattar Sverige. Utvecklingen av restaurangnäringen under den senaste tioårsperioden har enligt min mening varit bra för alla som bor och verkar i vårt land. Ett uppfattning som stärks av att bl.a. företrädare för regeringen visat sin uppskattning genom att delta i näringens aktiviteter.</p>
<p>Det är från dessa allmänna utgångspunkter som en reglering av restaurangernas alkoholservering bör ske. Men man måste också betänka att restauranger är företag och som sådana skall de att behandlas på samma sätt som alla andra företag. Eventuella inskränkningar i deras verksamhet måste vara välgrundade och utformade på ett sådant sätt att nyttan av regleringen står i proportion till den begränsning som drabbar företaget.</p>
<p>Restauranger med serveringstillstånd har ett särskilt ansvar som de, tillsammans med ansvariga myndigheter utvecklat de senaste fem åren. Flera projekt är särskilt riktade mot nöjesrestaurangerna i storstäderna. De har redan medfört att kunskapen om hur alkoholserveringen skall tillgå har förbättrats betydligt. Utredaren har redovisat utvecklingen i bilaga C. Men hon har missat möjligheten att belysa hur restaurangerna skulle kunna vara ett instrument för att förändra ungdomars förhållningssätt till alkohol. Restaurangmiljön är ju faktiskt den enda där alkoholkonsumtionen övervakas och avbryts då det finns risk för att någon skall bli berusad.</p>
<p>Utredaren har på ett tydligt sätt beskrivit hur festivaler och liknande arrangemang mycket påtagligt bidragit till att ungdomars förhållningssätt till alkohol förändrats till det sämre. Denna inställning har de fört med sig till restaurangmiljön. Näringen har därmed helt oförskyllt fått ett problem som utredaren vill lösa med ny reglering av restaurangerna. För festivaler anser hon dock att det befintliga regelverket är tillräckligt men att tillämpningen bör skärpas.</p>
<p>Den nuvarande regleringen av restaurangerna i alkohollagen tjänar två syften. Ett är alkoholpolitiskt och ett annat är att åstadkomma en ekonomiskt sund näring. När kommunerna 1995 fick ansvaret för tillsyn och kontroll blev det dock oklart vad som skulle prioriteras. Men huvudinriktningen var utan tvekan den ekonomiska kontrollen av företagen dvs. skatter och avgifter redovisades och betalades korrekt. I takt med att kommunerna organiserat sig och antagit alkoholpolitiska program tycks dock tyngdpunkten i arbetet förskjutits mot att ägna mer tid och uppmärksamhet åt hur serveringen bedrivs. Vilket jag anser är en riktig utveckling.</p>
<p>Utredarens förslag om att ge kommunerna rätt begränsa antalet tillstånd kommer att skapa fler problem än det löser. Att t.ex. använda antalet innevånare som en grund för begränsningen kommer inte att fungera för t.ex. semesterorter, storstadsområden uppdelade på flera kommuner eller glest befolkade områden. Varje begränsning kommer att angripas via politiska medel av de företagare som drabbas. Vi kommer att få fokus på vilket antal serveringstillstånd som skall finnas i stället för hur serveringen sköts. En utveckling som inte gagnar någon.</p>
<p>Utredarens förslag om att ompröva sena serveringstillstånd vart annat år bygger bl.a. på påståendet att det skulle leda till en begränsning av alkoholkonsumtionen på restauranger och därigenom också alkoholskadorna. Det finns emellertid ingen grund för dessa påståenden.</p>
<p>För indragning av ett givet tillstånd måste det finnas skäl. Indragningen måste också vara en rimlig åtgärd i förhållande till den nytta som man vill uppnå. Om så inte är fallet kan beslutet angripas med stöd av egendoms- och rättighetsskyddet i Europakonventionen till skydd för mänskliga rättigheter. Denna aspekt på förslaget har utredaren dock, trots påpekanden från min sida, tyvärr inte tagit upp.</p>
<p>Utredarens uppdrag beträffande restaurangernas serveringstider har inte varit att utreda om en begränsning av serveringstiderna skall införas utan hur den skall utformas. Utredaren har därmed varit förhindrad att analysera skälen för och emot en begränsning. Att överhuvud tagget ge ett sådant begränsat uppdrag är att göra den svenska alkoholpolitiken en björntjänst. Det har bl.a. inneburit att försvinnandet av svartklubbarna i storstäderna efter det att serveringstiden för restaurangerna förlängts inte ens nämns i utredningen. Om uppdraget i denna del hade utformats på samma sätt som för utredningen i övrigt hade ställningstagandet säkerligen blivit samma som för festivaler nämligen att den nuvarande lagstiftning ger de instrument som samhället behöver men att de också måste användas.</p>
<p>Utredaren konstaterar i en avslutande kommentar att det finns behov av en samlad översyn av Alkohollagstiftningen. Jag instämmer i denna uppfattning och vill dessutom påpeka att då Alkoholinspektionen avvecklades upphörde tillsynen över partihandlarna. Därmed bryts kedjan i samhället kontroll vilket bl.a. medfört att restaurangerna utsätts för påtryckningar från sina leverantörer och samarbetspartners vid genomförande av både små och stora evenemang där restaurangens kunder stöds av en leverantör eller anlitar en arrangör. Det skapar både hanterings- och marknadsmässiga problem för restaurangerna som dessutom måste förklara för sina kunder hur systemet egentligen ser ut.</p>
<h2>Kommittédirektiv</h2>
<p>Beslut vid regeringssammanträde den 17 maj 2001.</p>
