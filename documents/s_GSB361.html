<h1>Sammanfattning</h1>
<h2></h2>
<p>Brottsoffermyndigheten och brottsofferfonden inrättades 1994. Detta var en kraftfull satsning på brottsofferfrågorna och sedan dess har flera ytterligare åtgärder vidtagits för att stärka brottsoffrens ställning. Trots dessa satsningar krävs det mer för att brottsofferfrågorna skall få fullt genomslag. Det finns också brister i det praktiska arbetet med brottsofferfrågor hos de rättsvårdande myndigheterna och andra som kommer i kontakt med brottsoffer. Det handlar bl.a. om attityder, bemötande och kunskap. Men framför allt behöver samordningen och samarbetet utvecklas på både central och lokal nivå. Frågan är vilken roll Brottsoffermyndigheten skall spela för de framtida satsningarna på brottsofferområdet.</p>
<p>Brottsoffermyndighetens verksamhet har under de gångna åren utvecklats såväl kvalitativt som kvantitativt. Antalet brottsskadeärenden har ökat och myndigheten har fått både nya permanenta uppgifter och flera tidsbegränsade regeringsuppdrag. Ytterligare nya uppgifter främst på brottsskadeområdet är att vänta. Brottsofferfonden har vuxit med en ökad konkurrenssituation som följd. Detta ställer stora krav på handläggningen av ansökningar och på prövningen av bidrag. Allt detta gör att det har ansetts motiverat att göra en översyn av Brottsoffermyndighetens verksamhet och av brottsofferfonden.</p>
<p>I uppdraget ingår att lämna förslag till hur Brottsoffermyndighetens framtida verksamhet skall se ut, vilka ansvarsområden som myndigheten skall ha och hur den bör organiseras.</p>
<p>Brottsoffermyndighetens övergripande uppgift är – och skall fortsättningsvis vara – att främja brottsoffers rättigheter, behov och intressen. Förslagen som lämnas i detta betänkande innebär sammantaget att myndigheten kommer att få vidgade ansvarsområden och ett tydligare mandat. Myndigheten bör därmed få goda förutsättningar för att kunna bedriva ett fortsatt framgångsrikt arbete på brottsofferområdet.</p>
<h2>Brottsoffermyndighetens framtida uppgifter och ansvarsområden</h2>
<p>Brottsoffermyndigheten får en samordningsuppgift för brottsofferfrågornas behandling i samhället (kap. 4)</p>
<p>För att motverka de brister som i dag finns när det gäller samordningen mellan myndigheterna och andra aktörer på brottsofferområdet skall Brottsoffermyndigheten ha en särskild samordningsuppgift för brottsofferfrågornas behandling i samhället. I uppgiften skall bl.a. ingå att inhämta och samla information om hur brottsofferfrågor behandlas hos myndigheter och andra. I den skall också ingå att mer aktivt följa hur kunskapen om brottsofferfrågor utvecklas hos bl.a. myndigheterna i rättskedjan. En annan viktig uppgift skall vara att stimulera till insatser på central och lokal nivå och att följa upp och utvärdera de insatser som vidtas.</p>
<p>Brottsoffer skall kunna vända sig till Brottsoffermyndigheten med klagomål i alla brottsofferrelaterade frågor. Om klagomålet rör en annan myndighets verksamhetsområde skall Brottsoffermyndigheten överlämna det till den myndigheten.</p>
<p>Sammantaget innebär de nya uppgifterna att Brottsoffermyndigheten kommer att få en djup och bred kunskap om hur brottsofferfrågorna behandlas i samhället.</p>
<p>Myndigheten bör få regeringens uppdrag att ta fram ett nationellt handlingsprogram för arbetet med brottsofferfrågorna på central och lokal nivå.</p>
<p>Någon särskild brottsofferombudsman bör inte inrättas. De flesta uppgifter som skulle vara aktuella för en sådan ombudsman hanteras redan – eller kommer att göra det – inom Brottsoffermyndigheten.</p>
<p>En särskild nationell samordnare mot våld i nära relationer skall inte inrättas (kap. 5)</p>
<p>Det är inte lämpligt att inom Brottsoffermyndigheten utse en särskild nationell samordnare mot våld i nära relationer i enlighet med det förslag som har lämnats i Personsäkerhetsutredningens delbetänkande (SOU 2002:71). Att framhäva endast en brottsofferkategori genom att inrätta en särskild samordnare för just den kategorin skulle kunna leda till att olika brottsoffergrupper kommer att ställas mot varandra. En sådan utveckling vore olycklig. Brottsoffermyndigheten fyller redan i dag många av de funktioner som den föreslagne samordnaren skulle ha. Med Brottsoffermyndighetens samordningsuppgift för brottsofferfrågorna i samhället finns det inget behov av att inrätta en särskild samordnare mot våld i nära relationer.</p>
<p>Brottsskadeverksamheten utvidgas (kap. 6)</p>
<p>En av myndighetens huvuduppgifter är att pröva ärenden om brottsskadeersättning. Ärendetillströmningen är ständigt ökande. Ännu fler ärenden kan förväntas med anledning av att flera försäkringsbolag har ändrat eller är på väg att ändra ersättningsreglerna för överfallsskydd.</p>
<p>Med de förslag om utökade möjligheter till skadestånd i samband med hot och våld mellan närstående, rätt till ersättning till hotade personer och till barn som bevittnar våld som förbereds inom Justitiedepartementet kan det förväntas att Brottsoffermyndigheten tillförs nya uppgifter. Det förslag till direktiv om brottsofferersättning som förbereds inom EU innebär att myndigheten får nya uppgifter när det gäller samarbete mellan medlemsstaterna inom EU.</p>
<p>De nya uppgifterna passar väl med Brottsoffermyndighetens nuvarande verksamhet men ställer krav på ny kompetens.</p>
<p>Brottsoffermyndigheten skall i större utsträckning återkräva utbetalad brottsskadeersättning (kap. 7)</p>
<p>Det är en viktig och angelägen uppgift att staten återkräver utbetalad brottsskadeersättning från skadevållarna. Myndighetens regressverksamhet behöver byggas ut, struktureras och utvecklas.</p>
<p>Brottsoffermyndigheten bör snarast få i uppdrag att ta fram en strategi för hur regressverksamheten skall utformas för att myndigheten skall kunna komma i kapp med hanteringen av regresskrav.</p>
<p>Brottsoffermyndigheten skall vara ett centrum för brottsofferinformation och brottsofferkunskap (kap. 8)</p>
<p>Myndigheten skall aktivt verka för att kunskap och information om brottsofferfrågor når en bred krets. Därigenom kan bl.a. attityder och värderingar förändras. Myndighetens nya samordningsuppgift kommer att kräva ytterligare insatser när det gäller informations- och kunskapsfrågorna.</p>
<p>Myndigheten bör få i uppdrag att ta fram en informationsstrategi. Av den skall bl.a. framgå vilka grupper informationen skall riktas till och formerna för hur det skall gå till. Informationsstrategin bör också omfatta arbetet med att sprida resultaten av forskning och andra projekt som fått bidrag från brottsofferfonden.</p>
<p>Myndigheten skall också fortsättningsvis delta i det internationella samarbetet på brottsofferområdet och i det arbetet vara drivande för att stärka brottsoffrens ställning.</p>
<p>Viktimologisk forskning och utvecklingsverksamhet (kap. 9)</p>
<p>Det viktimologiska forskningsfältet är fortfarande ungt och på stark tillväxt. Det finns i dag inte anledning att frångå den inriktning på forskningen som har slagits fast i Brottsoffermyndighetens viktimologiska forskningsprogram. En närmare utvärdering av programmet bör göras när det har avslutats. På sikt bör det övervägas om en professur i viktimologi bör inrättas.</p>
<p>För att forskningen skall bli framgångsrik krävs det en samverkan mellan den viktimologiska forskningen och forskningen inom andra discipliner. Detsamma gäller samverkan med den mera praktiska verksamheten. Genom den nya samordningsuppgiften, de förstärkta uppgifterna på informations- och kunskapsområdet samt genom fondarbetet kommer Brottsoffermyndigheten att få en bredare kunskap som ger myndigheten en utmärkt plattform för en sådan samverkan.</p>
<p>För att initiera samarbete mellan brottsofferstödjande och brottsförebyggande projekt bör BRÅ finnas representerat i det organ som beslutar om fördelning av brottsofferfondens medel. Det saknas utrymme för att genom omprioriteringar av fondens medel överföra fyra miljoner kr till det av BRÅ-utredningen förslagna Brottsförebyggande Institutet.</p>
<p>Brottsoffermyndigheten som serviceorgan till regeringen (kap. 10)</p>
<p>Brottsoffermyndigheten bör inte knytas närmare regeringen som ett serviceorgan. Den analysenhet som 2003 års BRÅ-utredning föreslår skall inrättas inom Justitiedepartementet för att tillgodose departementets behov av analyser och andra stabsuppdrag på det brottsförebyggande området bör få motsvarande uppgifter när det gäller frågor på brottsofferområdet. Enheten skulle därmed kunna bli en viktig länk för att på central nivå foga samman de brottsförebyggande och brottsofferstödjande frågorna.</p>
<p>Operativa uppgifter (kap. 11)</p>
<p>Brottsoffermyndigheten bör även fortsättningsvis få i uppdrag att initiera lokal brottsoffersamverkan. De projekt som myndigheten hittills har genomfört har varit positiva när det gäller att skapa kontaktvägar och öka kunskaperna om brottsofferfrågor. Arbetet bör intensifieras och myndigheten bör ta fram en strategi för hur arbetet skall bedrivas. Samarbete mellan lokalt brottsofferarbete och lokalt brottsförebyggande arbete bör stimuleras.</p>
<p>Vittnesstödsverksamheten skall bygga på samarbete mellan domstolarna och frivilligorganisationerna. Domstolsverket får ansvar för att domstolarna har förutsättningar för att ha vittnesstöd. Brottsoffermyndigheten skall inte ha något övergripande ansvar för vittnesstödsverksamheten. Bidrag från brottsofferfonden skall även fortsättningsvis kunna utgå till de organisationer som bedriver vittnesstöd.</p>
<p>Brottsoffermyndigheten skall också kunna få i uppdrag att genomföra riktade utbildningsinsatser och andra uppdrag av mer operativ karaktär.</p>
<p>Brottsofferfonden (kap. 12)</p>
<p>De senaste nio åren har 160 miljoner kr delats ut från fonden. Intäkterna till fonden har ökat rejält och uppgår för år 2003 till ca 28,7 miljoner kr. I den utvärdering som på myndighetens initiativ gjordes år 2000 framkom att fonden hade starkt bidragit till att många forskningsprojekt initierats och att den haft stor betydelse för de ideella organisationerna. Någon oberoende kvalificerad utvärdering som visar vilka effekter som blivit en följd av de utdelade medlen har inte gjorts. Det går därför inte att säkert säga om fondens medel delas ut där de bäst behövs och där de gör störst nytta. Den nuvarande fördelningen av fondmedel – 59 procent till ideella organisationer, 36 procent till forskning och fem procent till privat och offentlig verksamhet – framstår i allt väsentligt som rimlig.</p>
<p>Målen för verksamheten tydliggörs. Myndigheten skall fastställa de närmare målen samt principerna för hur ansökningar skall bedömas och prioriteras. Uppföljningskraven skärps. Myndigheten skall ta fram en tydlig strategi för uppföljning, utvärdering och återföring av erfarenheter. En extern utvärdering av fondens verksamhet bör snarast påbörjas. Det bör tas fram nya riktlinjer för medelsförvaltningen.</p>
<p>Brottsofferfonden skall i ökad utsträckning fungera som ett styrmedel för myndighetens verksamhet. Brottsoffermyndigheten skall därför ha möjlighet att själv ansöka om bidrag ur fonden. Myndigheten skall också aktivt verka för att olika aktörer ansöker om bidrag. Den bör bl.a. initiera projekt för att uppmärksamma mindre utforskade brottsoffergrupper eller frågor. Detta bör också gälla verksamheter som i och för sig fyller en god funktion för brottsoffer men som av andra skäl har mindre möjligheter att få bidrag från fonden. Det kan avse projekt som har både ett brottsofferperspektiv och ett brottsförebyggande perspektiv. Det kan också gälla offer som utsatts för brott med rasistiska eller främlingsfientliga förtecken.</p>
<p>Någon höjning av avgiften till brottsofferfonden föreslås inte nu. När resultatet av den föreslagna utvärderingen är klart kan frågan övervägas på nytt.</p>
<p>Fonden kan få ökade intäkter (ca två miljoner kr) om förslaget till ökad användning av intensivövervakning med elektronisk kontroll genomförs.</p>
<h2>Brottsoffermyndighetens framtida organisation</h2>
<p>Ledningsform (avsnitt 13.2.1)</p>
<p>Mot bakgrund av Brottsoffermyndighetens uppgifter och ansvarsområden skall myndigheten även fortsättningsvis ha ledningsformen enrådighetsverk.</p>
<p>Nämnden för brottsskadeärenden (avsnitt 13.2.2)</p>
<p>Nämnden för prövning av vissa ärenden om brottsskadeersättning byter namn till Nämnden för brottsskadeärenden. Inga ändringar föreslås när det gäller nämndens sammansättning. Nämnden bör i större utsträckning än i dag själv initiera vilka ärenden den vill pröva.</p>
<p>Nämnden för brottsofferfonden (avsnitt 13.2.3)</p>
<p>Rådet för prövning av frågor om bidrag från brottsofferfonden byter namn till Nämnden för brottsofferfonden och antalet ledamöter utökas till åtta. Nämnden skall även fortsättningsvis pröva frågor om bidrag från brottsofferfonden. Med en bredare sammansatt nämnd skapas en stark plattform för samordning och samarbete.</p>
<p>Personalansvarsnämnd (avsnitt 13.2.4)</p>
<p>Myndigheten bör omfattas av verksförordningens bestämmelser om personalansvarsnämnd.</p>
<p>Genusperspektiv (avsnitt 13.2.5)</p>
<p>Brottsoffermyndighetens verksamhet skall genomsyras av genusperspektivet.</p>
<p>Organisationen i övrigt (avsnitt 13.2.6)</p>
<p>Brottsoffermyndigheten bestämmer själv sin inre organisation med undantag för nämnderna.</p>
<p>Resursbehov (avsnitt 13.3)</p>
<p>Det bedöms att myndigheten behöver tillföras resurser motsvarande sex årsarbetskrafter för de nya och utökade uppgifterna. Vidare behöver myndigheten ett resurstillskott för kompetensutvecklande insatser.</p>
<h2>Genomförandefrågor</h2>
<p>Ekonomiska konsekvenser och förslag till finansiering (avsnitt 14.1)</p>
<p>Förslagen uppskattas medföra ökade kostnader för staten med ca fyra miljoner kr. Dessa kostnader kan finansieras genom de ökade intäkter som en väl utbyggd regressverksamhet kan antas inbringa.</p>
<p>Konsekvenser för jämställdheten och andra konsekvenser (avsnitt 14.2)</p>
<p>Förslagen bör kunna ha betydelse för det brottsförebyggande arbetet och leda till minskad brottslighet. De har också betydelse för jämställdheten mellan kvinnor och män.</p>
<p>Behov av författningsändringar (avsnitt 14.3)</p>
<p>En ny förordning med instruktion för myndigheten och en ny förordning för brottsofferfonden föreslås. De bör träda i kraft så snart det kan ske.</p>
