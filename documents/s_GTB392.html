<h1>Sammanfattning</h1>
<h2></h2>
<p>Utredningens uppdrag</p>
<p>Försvarsstyrningsutredningens uppdrag enligt direktiven är att analysera och utvärdera formerna för styrning och finansiering av det militära försvaret. Granskningen omfattar Försvarsmakten och de övriga försvarsmyndigheterna, dvs. Försvarets materielverk, Totalförsvarets pliktverk, Försvarshögskolan, Totalförsvarets forskningsinstitut, Försvarets radioanstalt och Fortifikationsverket. Utredningen fokuserar enligt direktiven på hur riksdagens och regeringens styrning och uppföljning ska kunna förbättras. Försvarsmaktens interna styrning och styrningen av den avgiftsfinansierade uppdragsverksamheten behandlas också. Utredning lämnar förslag till förbättringar som analysen ger anledning till. Utredningen har tillkommit efter beslut av riksdagen.</p>
<p>Utredningens utgångspunkter</p>
<p>Jämfört med många andra statliga verksamhetsområden är försvarets verksamhet mycket varierande, omfattande och komplicerad. Det militära försvaret är den yttersta garanten för vårt lands suveränitet och demokratiska system.</p>
<p>Försvaret genomgår en utomordentligt genomgripande omställning från invasionsförsvar till insatsförsvar. Det ställer särskilda krav på styrningen. Men utredningen anser att det finns tillräckligt utrymme för nödvändiga förbättringar av styrformerna i försvaret inom ramen för den svenska förvaltningsmodellen.</p>
<p>Styrformerna ska vara ändamålsenliga så att riksdagen och regeringen får genomslag för sina beslut om försvaret. Riksdagen ska kunna utöva sin finansmakt även på försvarsområdet. Försvarsmakten bör inom tydligt satta ramar ges goda förutsättningar att leverera det försvar som riksdagen och regeringen beställer. Försvarsmakten och de andra försvarsmyndigheterna bör styras inte bara var och en för sig utan också, gemensamt som en sektor.</p>
<p>Problemen med styrningen av försvaret har under senare år blivit belysta i många olika sammanhang, bl.a. av försvarsutskottet, de statliga revisionsorganen, statliga kommittéer och Försvarets forskningsinstitut. Utredningen har inte i sin analys kommit till slutsatser som i något väsentligt avseende förändrar den problembild som har vuxit fram på detta sätt.</p>
<p>Utredningens analys</p>
<p>Riksdagens styrning av försvaret</p>
<p>Riksdagens styrning är en form av resultatstyrning som lämnar regeringen och Försvarsmakten frihet att välja medel för att genomföra riksdagens beslut om försvaret under i stort sett en enda ekonomisk och organisatorisk ram.</p>
<p>Målen som riksdagen sätter för försvaret är inriktningsmål, som är styrande för regeringen och försvarsmyndigheterna när det gäller vilka verksamheter som ska bedrivas. Det är svårt att avläsa om målen har nåtts. Anledningen är att försvaret i huvudsak utvecklar förband som står i beredskap och inte används för sitt egentliga syfte och därför inte ger upphov till direkta försvarseffekter.</p>
<p>Utredningens uppfattning är att det går att formulera uppföljningsbara krav på operativ förmåga (försvarseffekt). Men då krävs en bättre precisering av den operativa förmågan. Utvärderingar av denna måste göras. Måluppfyllelsen kan inte bara följas upp med enkla nyckeltal.</p>
<p>Riksdagen behöver ett underlag som gör det möjligt att spåra sambandet mellan hot- eller krisbilder, önskvärd försvarsförmåga, behov av insatsförband och kostnaderna för dessa. Sådant underlag har inte riksdagen tillgång till idag.</p>
<p>Realistiska kostnader för insatsorganisationen, dvs. mekaniserade bataljoner, luftvärnbataljoner, ytstridsfartyg, JAS 39-divisioner m.m., måste också kunna redovisas. Idag kan varken regeringen eller Försvarsmakten lämna väl underbyggda uppskattningar av vad en specificerad insatsorganisation kommer att kosta. Utredningen bedömer dock att situationen är på väg att förändras mot det bättre med Försvarsmaktens s.k. insatsförbandsorienterade ekonomisystem.</p>
<p>En anslagsstruktur som motsvarar en verksamhetsstruktur baserad på operativ förmåga skulle ge riksdagen ökade styrmöjligheter. Då kan riksdagen mera direkt påverka avvägningen av kraven på operativ förmåga. När det gäller frågan om riksdagen ska besluta om enskilda inköp av försvarsmateriel anser utredningen att den information som riksdagen får, genom den utvecklade redovisningen i budgetpropositionen, är så utförlig att riksdagen kan utöva det nödvändiga inflytandet över materielinköpen och därmed sin finansmakt.</p>
<p>Riksdagen beslutar om hur Försvarsmaktens grundorganisation ska vara utformad, dvs. vilka förband, skolor och centra som ska finnas och var de ska vara lokaliserade. Regeringen måste inhämta riksdagens godkännande till förändringar i den grundorganisation som riksdagen har lagt fast. Vid lämpligt tillfälle bör dock regeringen kunna ta upp frågan om beslutsnivån, som inte är given en gång för alla, med riksdagen.</p>
<p>Tidigare har det funnits problem med att försvars- och budgetpropositionerna inte hänger ihop. Den nya ordningen, där regelbundna försvarspolitiska inriktningsbeslut inte längre fattas av riksdagen, utan blir en del av den årliga budgetprocessen löser detta problem. Det kräver dock en ny utformning av budgetpropositionen, som knyter ihop de långsiktiga målen med den årliga verksamheten. Resultat, målanalys och resursanvändning bör dessutom redovisas till riksdagen i en särskild skrivelse. I denna skrivelse skulle riksdagen även kunna få en bild av Försvarsmaktens och de övriga försvarsmyndigheternas verksamhet.</p>
<p>En uppföljning av vad försvaret presterat är förhållandevis lätt när det gäller insatsorganisationens uppbyggnad och totala kostnader, men svårare när det gäller vilken kvalitet som förbanden håller. Utvärderingar av en från Försvarsmakten oberoende aktör, görs inte. En väg som nu möjligen öppnar sig är att utnyttja den förbandsvärdering som kommer att göras inom EU-samarbetet på det militära området.</p>
<p>Regeringens styrning av försvaret</p>
<p>Regeringen styrning riktas så gott som helt mot Försvarsmakten, som i sin tur styr de övriga försvarsmyndigheterna genom uppdrag. Regeringens styrning av de övriga försvarsmyndigheterna tar sig i huvudsak uttryck genom s.k. ägarstyrning.</p>
<p>Inget annat politikområde har en så omfattande planering som försvaret. Planeringen innehåller bedömningar och avvägningar av insatser, politiska såväl som militärstrategiska. Politiker och militärer måste mötas i en dialog om dessa frågor. Regeringen och Försvarsdepartementet måste spela en aktivare roll i planeringsfrågorna.</p>
<p>Det stora antalet mål i regleringsbreven till Försvarsmakten och övriga försvarsmyndigheter gör att myndigheterna själva måste avgöra hur alla mål och prioritering ska avvägas. Det förbättrar inte styrningen, utan försvagar den snarare.</p>
<p>Regeringen preciserar även anslagsposter och högstbelopp till olika ändamål, stora som små. När det gäller insatserna för att nå de operativa målen är styrningen dock mindre preciserad, utom för underrättelseverksamhet och fredsfrämjande insatser. Regeringen har vid ett flertal tillfällen ändrat planeringsförutsättningarna för Försvarsmakten genom utgiftsbegränsningar och indraget anslagssparande, vilket lett till konsekvenser i form av förseningar och fördyringar av materielleveranser.</p>
<p>Regeringen ger i stort sett inte några andra anvisningar för insatsorganisationen än dem som riksdagen beslutat om, förutom beslut om beredskapsnivåer och materiel. Styrningen har numera kommit att inriktas allt mer mot att precisera förband och beredskapsnivåer. Utredningen menar ändå att Försvarsmakten får ett betydande utrymme att göra egna bedömningar av förbandens utformning.</p>
<p>Regeringen kräver in en mycket stor mängd information från försvarsmyndigheterna. Det är svårt för regeringen att ta ställning till den lämnade informationen. Utvärderingar utgör endast en liten del av återrapporteringskraven. Det finns också vissa brister i hur återrapporteringskraven är formulerade.</p>
<p>Försvarsmaktens interna styrning</p>
<p>Användningen av systemet med interndebitering inom Försvarsmakten har gett fördelar i form av mer tid för kärnverksamhet och bättre kvalitet i underhållstjänster. Men det kommer i konflikt med det centraliserade styrsystemet. Incitament för kostnadseffektivitet försvinner. Högkvarterets styrning av Försvarsmaktens logistik (FMLOG) och förbanden är också i vissa fall bristfällig och oklar. Det gäller bl.a. spelreglerna och rollerna för förbanden och</p>
<p>FMLOG, men också ansvarsutkrävande och till vem styrsignalerna går.</p>
<p>Planeringsprocessen i interndebiteringssystemet är komplicerad och resurskrävande, vilket ger liten tid för uppföljning. De principer som tillämpas för prissättning och överkapacitet hos FMLOG bidrar till att syftena med interndebiteringssystemet inte kan uppfyllas.</p>
<p>Det saknas också ett ekonomiskt perspektiv på förbanden, vilket påverkar möjligheterna att koppla ihop verksamhet och ekonomi. Det resulterar i att ansvar inte utkrävs av chefer vid förbanden i tillräcklig utrsträckning.</p>
<p>Försvarsmaktens uppdragsstyrning av de övriga försvarsmyndigheterna</p>
<p>Kritiken mot den avgiftsfinansierade uppdragsstyrningen har varit hård, men utredningen har inte funnit någon bättre modell att styra de övriga försvarsmyndigheternas stöd till Försvarsmakten.</p>
<p>En närmare granskning av de olika stödmyndigheternas tjänster, visar att den uppdelning på anslag och avgifter som finns i stort sett är lämplig. För att syftena med den avgiftsfinansierade uppdragsstyrningen ska kunna realiseras bör dock grundprincipen vara att den aktör som ska använda tjänsten också beställer och betalar. Detta talar för att Pliktverkets mönstrings- och inskrivningsverksamhet avgiftsfinansieras till viss del samt för att Totalförsvarets forskningsinstituts internationella verksamheten finansieras med anslagsmedel, som tilldelas myndigheten direkt.</p>
<p>Med en bibehållen uppdragsstyrning blir Försvarsmaktens beställarkompetens än mer betydelsefull. Den har i vissa avseenden förbättrats de senaste åren, men problemet med personalrörligheten har ännu inte lösts. Försvarsmakten utvärderar heller inte systematiskt de tjänster som stödmyndigheterna levererar.</p>
<p>Försvarsmakten har goda förutsättningar att kontrollera totalpris och resursåtgång för en tjänst, men gör det sällan. Utredningens bedömning är att det är viktigt att en diskussion om priset och resurserna förs när en beställning ska göras.</p>
<p>Beställningsprocesserna mellan Försvarsmakten och stödmyndigheterna är i vissa fall inte anpassad efter de olika tjänsternas komplexitet. Processen är ibland krånglig även om tjänsten är enkel. Beställningarna av materiel är ett sådant exempel. Det finns därför anledning att se över beställningsprocesserna.</p>
<p>Samordningsavtalen som skrivs mellan beställare och utförare är bra för att formalisera beställningsprocessen. Det saknas dock regler om rollfördelningen mellan myndigheterna i fråga om kvalitetssäkring, utvärdering och återrapportering.</p>
<p>Försvarsstyrning i andra länder</p>
<p>Utredningens jämförande studie om styrningen av försvaret i Danmark, Finland, Norge och Storbritannien har givit några generella slutsatser.</p>
<p>Samförstånd och enighet på ett tidigt stadium i försvarsfrågor är en förutsättning för effektiv styrning. Likaså gäller det tydligt formulerade mål och en gemensam förståelse för detta samt väl fungerande system för uppföljning och ekonomisk kontroll. Närmare samverkan mellan militär och civil personal i arbetet med beslutsunderlag ger bättre utformning och genomslagskraft åt försvarsbesluten.</p>
<p>Samlad analys av styrningen av försvarssektorn</p>
<p>Det finns anledning att också diskutera styrningen ur ett helhetsperspektiv. Utredningen behandlar dels styrkedjan riksdag-regering-Försvarsmakt-försvarsmyndigheter, dels regeringens samlade ledning av hela sektorn.</p>
<p>Riksdagens möjligheter att styra har försämrats i flera avseenden. Måluppfyllnad har inte kunna följas, redovisning av resursanvändningen har inte kunnat lämnas.</p>
<p>Uppdragsstyrningen innebär en delegering av beslut om vilka tjänster och varor Försvarsmakten ska beställa av övriga försvarsmyndigheter för att fullgöra sina mål. Försvarsmakten har dock inte möjlighet att utkräva ansvar av dem, annat än genom krav på själva beställningarna.</p>
<p>Valet av finansiering och skrivningarna i myndigheternas instruktioner tillåter att stödmyndigheterna har både möjlighet och incitament att vända sig till kunder utanför försvaret om Försvarsmaktens beställningar minskar.</p>
<p>Utredningen menar att regeringen bör utöva en mer samlad styrning av försvaret. Regeringen bör överväga vad myndigheterna ska vara till för och vilken verksamhet de ska bedriva. Ansvaret för långsiktigheten i de olika verksamheterna ligger också på regeringen, särskilt när besparingar ska göras.</p>
<p>Den omställning som det militära försvaret nu genomgår kräver en aktivare och tydligare styrning från regeringen, när det gäller vad som ska presteras och vem som är ansvarig för detta. Det ställs också särskilda krav på kommunikationen mellan riksdagen, regeringen och försvarsmyndigheternas ledningar och personal.</p>
<p>Styrningen av försvaret påverkas också av kulturskillnader och förtroendeklyftor mellan den politiska och militära sfären. För att komma tillrätta med problemet krävs det att politiker och militärer kommunicerar med varandra, att de har respekt för varandras kompetens och förståelse för varandras arbetsvillkor.</p>
<p>Utredningens förslag</p>
<p>Utredningens utgångspunkt är att hålla sig inom ramen för den svenska förvaltningsmodellen.</p>
<p>Riksdagens styrning</p>
<p>Målen för operativ förmåga bör preciseras så att det går att göra en bedömning av om de uppnåtts eller inte. Regeringen bör dessutom inom den operativa förmågan Beredskap redovisa tillståndet i insatsorganisationen och dess beredskap.</p>
<p>Innan nya operativa förmågor formulerats på ett sätt som gör dem uppföljnings- och utvärderingsbara bör riksdagen besluta om insatsorganisationen. Utredningen föreslår att riksdagen ska besluta om huvuddragen för insatsorganisationen, dvs. typförband och en ram för antalet av varje typ.</p>
<p>Utredningen har inte funnit någon anledning att ändra på de grundläggande formerna för finansieringen av försvaret. De två anslagen som ställs till regeringens förfogande bör behållas. Därutöver beslutar riksdagen om anslag till Pliktverkets mönstringsverksamhet samt försvarsforskningen på Försvarshögskolan och Totalförsvarets forskningsinstitut. Riksdagen bör också besluta om en lämplig avvägning mellan det nationella försvaret och internationella insatser. Dessutom bör riksdagen även i fortsättningen besluta om bemyndiganden för regeringen och Försvarsmakten att beställa försvarsmateriel. Riksdagens beslut om ramar, upp- och nedräkning av ramar och anslag bör också göras enklare och mer genomskådligt.</p>
<p>Det finns brister i det beslutsunderlag som regeringen lämnar till riksdagen. Utredningen föreslår därför att regeringen överlämnar en årlig resultatskrivelse, som är en konsoliderad resultatredovisning för försvarsmyndigheterna och som ger en samlad bild av hela det militära försvaret. Budgetpropositionen bör också kortas ned och fokusera på information som är relevant för riksdagens beslut. Särskilda försvarspropositioner bör endast läggas fram när viktigare policybeslut ska fattas.</p>
<p>Regeringens styrning</p>
<p>Regeringens styrning och uppföljning måste stärkas. Utredningen föreslår därför att ett samordningsorgan inrättas för försvaret, där statssekreteraren i Försvarsdepartementet är ordförande och verkscheferna för Försvarsmakten och övriga försvarsmyndigheter ingår. Ägarstyrningsfrågorna bör dessutom ges en framskjuten plats i departementets verksamhet och en förvaltningschef utses. Det bör också finnas en funktion inom Försvarsdepartementet som ges ansvar och medel för utvärderingar. För att regeringen ska kunna utöva kontroll av försvaret krävs en fungerande ekonomisk redovisning.</p>
<p>Det är enligt utredningens uppfattning Försvarsdepartementet som ska leda försvarsplaneringen. För att klara denna roll bör Försvarsdepartementets analys-, planerings- och styrförmåga stärkas. Detta kan bland annat ske genom att lämpliga personer med rätt kompetens rekryteras till departementet. De hotbilder och konfliktsituationer som ligger till grund för planeringen bör kommuniceras till riksdagen för att den ska kunna fatta väl underbyggda beslut om insatsorganisationen.</p>
<p>Utredningen föreslår att regeringens beslut om operativ delförmåga kompletteras med beslut om mål som är anpassade för den verksamhet som stödmyndigheterna bedriver. Utöver det bör regeringen också fatta beslut om konkreta mål rörande exempelvis beredskapstider för förband. Regeringen bör också minska antalet övriga mål, prioriteringar, uppdrag och återrapporteringskrav i förhållande till försvarsmyndigheterna.</p>
<p>Utredningen föreslår att den stora mängden med mindre högstbelopp ersätts med redovisningar. Med hänsyn till försvarets stora omställningsproblem menar utredningen att regeringen bör vara restriktiv med limiter och indraget anslagssparande alternativt föreslå en budget för försvaret som innehåller en betryggande budgeteringsmarginal.</p>
<p>Regeringen tillsätter idag en stor mängd befattningar inom försvaret. Utredningen föreslår att regeringen överväger att låta Försvarsmakten utse sin egen ekonomidirektör, chefsjurist och personalchef.</p>
<p>De informella kontakterna mellan Försvarsdepartementet och Försvarsmakten är frekventa. De är ofta viktiga. Utredningen föreslår att de stramas upp bl.a. genom att sammansättning, direktiv och avrapporteringstidpunkter mm för departementets arbetsgrupper regleras i regerings- eller departementsbeslut.</p>
<p>Utredningen föreslår att Rådet för insyn i Försvarsmakten avskaffas. Det har inte fyllt det syfte som avsågs.</p>
<p>Den sammanvävda verksamhet av försvarsmyndigheter som modellen med den avgiftsfinansierade uppdragsstyrningen skapade utgör i stort sett ett självgående system, men även det behöver styras. Det betyder att regeringen måste ta ett fastare grepp om styrningen och fastställa spelreglerna för myndigheterna. Utredningen föreslår att regeringen reglerar inom vilka områden stödmyndigheterna får verka. Detta skulle tydliggöra förutsättningarna för uppdragsstyrningen.</p>
<p>Utredningen har under riksdagens styrning föreslagit att en samlad redovisning för det militära försvaret ska göras. Utredningen föreslår att regeringen ger i uppdrag till Försvarsmakten att redovisa om och hur utförarmyndigheternas tjänster kommit Försvarsmakten tillgodo. Utredningen föreslår även att stödmyndigheterna redovisar nyckeltal på effektivitet och kostnadsutveckling, som kan läggas in i den årliga resultatsskrivelsen till riksdagen.</p>
<p>Det behövs nya mål för stödmyndigheterna, som bättre knyter an deras verksamhet till kraven på operativ förmåga.</p>
<p>Försvarsmaktens interna styrning</p>
<p>Inom Försvarsmakten kombineras idag två olika styrmodeller. Den ena är en centraliserad uppdragsstyrning och den andra är ett interndebiteringssystem med en beställar-/utförarrelation. Dessa båda modeller krockar och fördelarna med interndebiteringssystemet kan inte utnyttjas till fullo. Utredningen föreslår därför att regeringen ger i uppdrag till Försvarsmakten att anpassa sin interna styrning för att möjliggöra att fördelarna med interndebiteringssystemet kan få genomslag.</p>
<p>Utredningen föreslår också att förband, skolor och centra själva ska få förhandla om sina hyror och lokaler direkt med Fortifikationsverket. Det skulle i kombination med en ändrad intern styrning ge förbättrade incitament för förbandschefer m.fl. att se över lokaleffektiviteten.</p>
<p>Interndebiteringssystemet har givit en del fördelar, men det finns också brister i Högkvarterets styrning. Utredningen föreslår därför att Högkvarteret tar ett fastare grepp om interndebiteringssystemet genom att fastställa de regler, roller och ansvar som ska gälla för förband, skolor och centra. Högkvarteret bör också ta över en del av de kontrollerande uppgifter som idag ligger på FMLOG.</p>
<p>Utredningen föreslår också att regeringen ger i uppdrag till Försvarsmakten att systematiskt gå igenom och pröva vilken underhållsverksamhet som ska bedrivas inom ramen för Försvarsmakten och vilken verksamhet som kan läggas ut. Detta har endast skett sporadiskt tidigare.</p>
<p>Principerna för prissättning inom FMLOG har frångåtts av Försvarsmakten. Hanteringen av överkapacitet och över- och underskott stämmer inte överens med hur interndebiteringssystemet är tänkt att fungera. Utredningen föreslår därför att Försvarsmakten så långt möjligt avvecklar långvarig överkapacitet i FMLOG och att FMLOG tillåts att balansera över- och underskott för att uppnå nollresultat på ett par års sikt.</p>
<p>Utredningen föreslår också att planeringsprocessen som sker i samband med uppdragsstyrningen förenklas och harmoniseras med interndebiteringssystemet. Antalet steg och aktiviteter i processen bör minska.</p>
<p>Den avgiftsfinansierade uppdragsverksamheten</p>
<p>Utredningen har inte funnit att det finns någon alternativ modell till den avgiftsfinansierade uppdragsverksamheten. Därför utgår utredningen från att modellen kvarstår som grundläggande princip. En del förändringar behöver dock göras. För att uppnå modellens syften bör användaren av en tjänst vara den som beställer och betalar. Utredningen föreslår därför att den internationella verksamhet som Totalförsvarets forskningsinstitut bedriver finansieras genom anslagsmedel direkt till myndigheten. Utredningen föreslår också att den del av Pliktverkets mönstrings- och inskrivningsverksamhet som Försvarsmakten kan påverka också avgiftsfinansieras.</p>
<p>Försvarsmaktens beställarkompetens är en viktig förutsättning för att uppdragsstyrningen ska fungera. Utredningen föreslår att Försvarsmakten arbetar systematiskt och kontinuerligt med att utveckla beställarkompetensen. Det kan bland annat göras genom att tillåta att personer på strategiska beställarfunktioner stannar längre tid på sina befattningar.</p>
<p>Beställningsprocessen bör också ses över i syfte att förenkla och förkorta den. Processen för materielbeställningar är ett exempel på att beställningar av enklare tjänster har en lika omständlig process som komplexa tjänster.</p>
<p>En grund för samarbetet mellan Försvarsmakten och övriga försvarsmyndigheter utgörs av samordningsavtal. Dessa har fungerat bra. Utredningen föreslår dock att de ses över och kompletteras med klausuler som reglerar frågor om tvister, kvalitetssäkring, utvärdering och återrapportering mellan myndigheterna.</p>
