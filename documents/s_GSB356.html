<h1>Sammanfattning</h1>
<h2></h2>
<p>Delegationen har formulerat följande mål för sitt arbete: Utgångspunkten är att den enskilda individens och det enskilda</p>
<p>företagets behov ska styra utbudet av e-tjänster. Kontakter med de offentliga aktörerna ska förenklas och nya typer av tjänster erbjudas. Tillgängligheten ska vara hög. Individen och företaget ska ha god och likvärdig service oavsett var man bor eller är lokaliserad och oavsett vid vilken tidpunkt på dygnet behovet finns. Med hög tillgänglighet menas också att tekniken anpassas efter individens förutsättningar. Utgångspunkten i de enskilda behoven kräver att e-tjänsterna görs mycket flexibla samt vilar på en långtgående samverkan mellan de olika offentliga aktörerna och kan svara mot de behov av stöd och hjälp som kan finnas i olika situationer i livet. En utveckling mot ett ökat antal e-tjänster och e-tjänster med nytt innehåll frigör resurser och bidrar till att utveckla kvaliteten i verksamheten. Fokuseringen på individen ska påverka inriktningen av den offentliga verksamheten, så att den fungerar på individernas villkor istället för på den egna verksamhetens.</p>
<p>Vidare skall alla ges möjlighet att använda sig av den servicekanal som passar bäst: personliga möten, brev, telefonservice, call centers, Internet. Tjänsterna skall utvecklas i samverkan mellan stat, kommun och landsting. Det är därvid av särskild vikt att ta hänsyn till näringslivets behov .  Målet för delegationens arbete kommer att fortlöpande följas upp.</p>
<p>Delegationens arbete, som nu i det närmaste i full skala pågått i ett kvartal, kan sammanfattas under följande rubriker:</p>
<p>• allmän orientering om hur långt utvecklingen av de offentliga  e-tjänsterna har kommit,</p>
<p>• nätverksbygge för samverkan i utvecklingen av  e-tjänster, effektiva former skall utvecklas för samverkan med kommuner och landsting, näringslivet och forskningen,</p>
<p>• ett systematiskt arbete med att konkretisera delegationens uppgifter utifrån livssituationsbegreppet samt en prioritering och val av  e-tjänster med bedömning om deras utvecklingsmöjligheter och hinder,</p>
<p>• utvecklande av former för nära kontakter med berörda målgrupper av individer för utveckling av  e-tjänster som svarar mot deras behov av e-tjänster,</p>
<p>• medverkande till att myndigheter, kommuner och landsting använder relevanta säkerhetslösningar för sina  e-tjänster.</p>
<p>Delegationens arbetsmetod innebär bl.a. att delegationen skall stimulera andra snarare än att själv utveckla, konstruera och applicera e-tjänster. I direktiven framhålls att delegationens arbete skall vara åtgärdsinriktat vilket framförallt tolkas så att slutresultatet av delegationens arbete skall vara konkreta e-tjänster. I arbetsmetoden ingår att fokusera individens behov och nytta samt att följa utvecklingen av e-tjänsterna och dess bidrag till förbättringar.</p>
<p>I Statskontorets lägesrapport, E-tjänster och besökare på offentliga webbplatser, lägesbeskrivning februari 2004, presenteras statistik och exempel för att ge en utgångspunkt för framtida mätning av utfall i olika avseenden. Samverkansinitiativ som har tagits av ett antal myndigheter och organisationer beskrivs. Delegationen drar följande slutsatser av det hittills insamlade materialet:</p>
<p>• det finns få exempel på sådana  e-tjänster som idag sker i samverkan mellan flera myndigheter och huvudmän (t.ex. mellan kommuner),</p>
<p>• statliga myndigheter, kommuner och landsting har i allmänhet ingen strategi i denna samverkansfråga,</p>
<p>• ett område som är särskilt lämpligt för  e-tjänster och som borde prioriterats mer gäller e-tjänster för företag som förenklar nyföretagande och företagens myndighetskontakter,</p>
<p>• de samverkansprojekt som satts igång har ännu inte slagit igenom i större utsträckning, men de tyder på att det på många håll finns både en insikt om behovet av samverkan och förutsättningar att skapa en sådan. Delegationen ser sin roll som förstärkare av de pågående samverkansprojekten.</p>
<p>Delegationen kommer inledningsvis att överväga följande e-tjänster som ingår i livssituationerna Förälder, Elev, Student, Flyttande, Vård- och omsorgsbehövande, Arbetssökande och Pensionär samt i företagstjänster:</p>
<p>• e-tjänst vid ansökan om föräldrapenning och att söka daghemsplats,</p>
<p>• e-tjänst vid gymnasieantagning,</p>
<p>• e-tjänst vid ansökan om högskoleplats,</p>
<p>• e-tjänst vid studielån,</p>
<p>• e-tjänst vid flyttning,</p>
<p>• e-tjänst för vård och äldreomsorg,</p>
<p>• e-tjänst vid sökande av socialbidrag,</p>
<p>• e-tjänster riktade mot företag,</p>
<p>• e-tjänster för arbetssökande.</p>
<p>Under hösten planeras seminarier och hearing på olika platser i landet. Ett av de planerade seminarierna kommer särskilt att behandla e-tjänster och e-legitimationer. I nästa steg kommer delegationen att samla och bedöma information om respektive e-tjänst som underlag för utvecklingsarbetet. I det skedet kommer lägesrapporterna att innehålla alltmer av systematisk information om tjänsterna och hur de främjas.</p>
<p>Vad gäller former för finansiering avser delegationen att inleda en diskussion med företrädare för den kommunala och landstingskommunala sektorn om vilka som är de viktigaste huvudtyperna av finansieringssituationer som man hamnar i vid ett samarbete mellan stat och kommun.</p>
<p>Vidare bör frågan om differentierad avgiftssättning undersökas, dvs. när medborgarna utnyttjar olika slag av servicekanaler, som kanske medför olika kostnader för den offentliga förvaltningen. Frågan gäller om kostnadsskillnader bör få slå igenom på avgifterna för medborgarna.</p>
