<h1>En digital agenda i människans tjänst</h1>
<h2></h2>
<p>– Sveriges digitala ekosystem, dess aktörer och drivkrafter</p>
<p>Delbetänkande av Digitaliseringskommissionen</p>
<p>Stockholm 2013</p>
<h2>Till statsrådet Anna-Karin Hatt</h2>
<p>Den 7 juni 2012 beslutade regeringen att tillsätta en kommitté, Digitaliseringskommissionen, med uppgiften att verka för att målet i den it-politiska strategin It i människans tjänst – en digital agenda för Sverige uppnås och att regeringens ambitioner inom området fullföljs. Samma dag förordnades Jan Gulliksen, professor vid KTH, som ordförande.</p>
<p>Till experter förordnades från och med den 30 januari 2013 chefen Kristina Alexandersson, projektledaren Johanna Berg, chefen Jenny Birkestad, verkställande direktören Niklas Derouche, säkerhetschefen Anne-Marie Eklund-Löwinder, chefsstrategen Daniel Forslund, kommunikatören Mikael Hansson, konsulten Jan Hylén, civilekonomen Cecilia Marlow, chefen Per Mosseby, verkställande direktören Sofia Svanteson och doktoranden Daniel Westman.</p>
<p>Den 20 juni 2012 förordnades Erik Borälv till sekreterare fr.o.m. den 2 juli 2012. Den 12 september förordnades Loth Hammar till huvudsekreterare och kanslichef fr.o.m. den 1 oktober. Den 2 oktober förordnades Nicklas Liss-Larsson som sekreterare fr.o.m. den 3 oktober. Samma dag förordnades Janne Elvelid som sekreterare fr.o.m. den 1 december. Den 16 oktober förordnades Isobel Hadley-Kamptz som sekreterare fr.o.m. den 19 november. Samma dag förordnades Jeanette Krusell till sekreterare fr.o.m. den 3 december.</p>
<p>Enligt direktiven (dir. 2012:61) ska Digitaliseringskommissionen slutredovisa arbetet senast den 31 december 2015. Delbetänkanden, där analys av utvecklingen, eventuella förslag till åtgärder samt övrigt arbete enligt uppdraget redovisas, ska årligen lämnas senast den 1 mars. Det första delbetänkandet ska enligt tilläggsdirektiv (dir. 2012:122) lämnas senast den 1 maj 2013.</p>
<p>Digitaliseringskommissionen överlämnar härmed sitt delbetänkande En digital agenda i människans tjänst – Sveriges digitala ekosystem, dess aktörer och drivkrafter (SOU 2013:31).</p>
<p>Stockholm i maj 2013</p>
<p>Jan Gulliksen /Loth Hammar</p>
<p>Erik Borälv</p>
<p>Janne Elvelid</p>
<p>Isobel Hadley-Kamptz</p>
<p>Jeanette Krusell</p>
<p>Nicklas Liss-Larsson</p>
<h2>Ordförandens förord</h2>
<p>”Sverige ska bli bäst i världen på att utnyttja digitaliseringens möjligheter”. Så lyder den ambitiösa målsättningen som regeringen har satt upp i It i människans tjänst – en digital agenda för Sverige. Att vara bäst i världen är dock en målsättning som förpliktigar och som inte är helt lätt att leva upp till.</p>
<p>Sverige ligger i topp i flera av de stora internationella rankningarna; vi har den största andelen av vår befolkning som är aktiva på internet, vi har en av de bäst utbyggda infrastrukturerna och vi bedöms ge goda förutsättningar för entreprenörer inom it-området.</p>
<p>Dock finns det flera områden där Sverige inte alls ligger lika bra till eller där vår tätposition är hotad. I dagsläget pågår en intensiv debatt om skolans utveckling på alla nivåer, och it har till exempel en viktig roll att spela i denna utveckling. Den nya tekniken ger stora möjligheter som inte exploateras i proportion till den potential som tekniken innebär. Det faktum att en alldeles för liten andel av våra barn och ungdomar väljer att studera it och teknik, samtidigt som arbetsmarknaden skriker efter teknikkunnig personal är också bekymmersamt.</p>
<p>I denna första rapport från Digitaliseringskommissionen har vår målsättning varit att börja visa på Sveriges position i relation till de it-politiska målen och den vägen visa på viktiga prioriteringsområden. Det har inte i denna första rapport varit vårt mål att föreslå konkreta åtgärder för regeringen att besluta om utan snarare att påbörja att mäta och bedöma Sveriges position i världen inom it och digitalisering och att engagera alla intressenter i debatten om vart Sverige är på väg och hur vi ska ge oss i kast med detta arbete.</p>
<p>I andan av öppenhet och inkludering emotser vi gärna debatt och konstruktiva kommentarer i de sociala forum som finns kopplade till Digitaliseringskommissionens arbete, för det är bara gemensamt som vi kan verka för att nå digitaliseringens mål.</p>
<p>Jan Gulliksen</p>
