<h1>Till statsrådet och chefen för</h1>
<h2>Socialdepartementet</h2>
<p>Genom beslut av regeringen den 30 januari 1997 bemyndigades chefen för Socialdepartementet att tillkalla en särskild utredare med uppgift att kartlägga och analysera frågan om bemötande av personer med funktionshinder (dir. 1997:24).</p>
<p>Statsrådet Margot Wallström utsåg den 12 mars 1997 förre statsrådet Bengt Lindqvist till särskild utredare med detta uppdrag.</p>
<p>Som sakkunniga i utredningen har förordnats</p>
<p>Christer Degsell, utbildningsråd, Statens Institut för Handikappfrågor i skolan</p>
<p>Christina Ebbeskog, ombudsman, TCO</p>
<p>Vilhelm Ekensteen, utredningssekreterare, utsedd av De handikappades riksförbund, Synskadades riksförbund och Sveriges dövas riksförbund</p>
<p>Gunilla Ekvall, departementssekreterare, Socialdepartementet Anna-Lisa Thorén Jönsson, arbetsterapeut, SACO</p>
<p>Inger Lenas, utredare, LO</p>
<p>Lisbeth Lidbom, avdelningsdirektör, Arbetsmarknadsstyrelsen Margareta Liljeqvist, utredare, Landstingsförbundet</p>
<p>Lars Lööw, ordförande, Handikappförbundens samarbetsorgan, HSO</p>
<p>Lena McElwee, specialsakkunnig, Socialstyrelsen Else-Marie Möller, avdelningsdirektör, Riksförsäkringsverket</p>
<p>Monika Paulin, förbundsordförande, Neurologiskt handikappades riksförbund, utsedd av HSO</p>
<p>Ingrid Söderström, förbundssekreterare, Svenska Kommunförbundet</p>
<p>Inger Lenas entledigades från sitt uppdrag den 15 december 1997 och i hennes ställe har förordnats ombudsman Elisabeth Brolin, SKAF.</p>
<p>Som sekreterare i utredningen har förordnats kanslirådet Birgitta Magnusson (fr.o.m. den 1 april 1997) och till biträdande sekreterare Agneta Scherman (fr.o.m. den 25 augusti 1997).</p>
<p>Enligt mina direktiv skall jag belysa bemötandet av personer med funktionshinder ur olika perspektiv. Jag skall bl.a. beskriva funktionshindrade personers erfarenheter av hur de bemöts och behandlas vid kontakter med myndigheter och andra offentliga organ. Jag skall också kartlägga och analysera olika faktorer som kan bidra till att funktionshindrade personer bemöts på det ena eller andra sättet. Därefter skall det vara möjligt för mig att dra ett antal slutsatser och föreslå de förändringar som kan vara motiverade.</p>
<p>Som ett första steg i min utredning har jag beslutat göra en genomgång av den forskning som finns om bemötande av personer med funktionshinder. Sådan forskning har funnits under många år. Ändå finns ingen sammanfattande översikt över hur kunskapsläget ser ut när det gäller synen på bemötande och attityder på det här området. Jag anser att en sådan översikt behövs som grund för mitt fortsatta utredningsarbete.</p>
<p>I det här betänkandet – .¤R  ¥SIKTER BLIR HANDLING  – som nu överlämnas, gör fil.dr. $IMITRIS  -ICHAILAKIS   forskare vid Sociologiska institutionen vid Uppsala universitet, en kunskapsöversikt om bemötande av personer med funktionshinder inom områden som är av stor betydelse för funktionshindrade personers livskvalitet. Översikten omfattar ett stort antal böcker, rapporter och artiklar från vårt eget land, de nordiska länderna och en del andra länder. Urvalet och slutsatserna är Dimitris Michailakis egna. Kunskapsöversikten är det första delbetänkandet i min utredning.</p>
<p>Under hösten 1997 har jag ägnat stor uppmärksamhet åt funktionshindrade personers egna upplevelser. Jag har fått många brev från enskilda personer som skriver om sina erfarenheter. I syfte att skapa ett forum där olika erfarenheter och iakttagelser kan diskuteras, har jag inbjudit samtliga statsbidragsberättigade handikapporganisationer till en referensgrupp. En intervjuundersökning pågår i syfte att sammanställa de erfarenheter av bemötande som enskilda har. Handikapporganisationerna har inbjudits att redovisa sina erfarenheter och tankar om vad man skulle kunna göra för att förbättra situationen. Bemötandefrågorna har också diskuterats i olika grupper, seminarier och andra möten.</p>
<p>Jag börjar därför få en bild av hur verkligheten ser ut i det här hänseendet. Jag konstaterar att det finns en klyfta mellan de handikappolitiska målen om delaktighet och jämlikhet och den verklighet som många funktionshindrade personer befinner sig i. Jag har också noterat att det finns stora brister i samordningen mellan olika myndigheter och organ som måste samverka för att personer med funktionshinder skall ha förutsättningar att leva ett liv likvärdigt med andras. De olika regelverken och bristen på samverkan gör ofta att den enskilde bollas mellan olika myndigheter för att slutligen hamna mellan två stolar. Detta är naturligtvis i sig ett helt oacceptabelt bemötande från olika myndigheter och serviceorgan.</p>
<p>Breven och intervjuerna vittnar om känslan att inte bli trodd, om okunskap och rädsla hos beslutsfattare och andra som i sitt yrke kommer i kontakt med personer med funktionshinder, om brist på ekonomiska resurser och om dålig information om vilka rättigheter och möjligheter som finns. Många säger sig också uppleva att myndigheterna inte står på deras sida. Jag får intrycket av att det blir en allt vanligare rutin bland anställda i olika yrkesgrupper att säga nej omedelbart, vilket innebär att den som behöver hjälp måste överklaga eller stå på sig. Det gäller att mer och mer kunna tala för sig, ha kraft att leta sig fram till rätt person i organisationen och känna till sina rättigheter. I ett betänkande längre fram i vår redogör jag för dessa erfarenheter och gör en analys av de bakomliggande faktorer som kan ha inverkat på de olika intervjupersonernas och brevskrivarnas upplevelser av bemötandet.</p>
<p>Det är viktigt att också belysa bemötandet ur de anställdas perspektiv. Jag tror att både personliga värderingar, kunskaper och arbetsförhållanden medverkar till att forma den anställdes uppträdande och har betydelse för hur hon eller han upplever motparten. Därför har jag tagit initiativ till en enkät till anställda i dessa frågor. Undersökningen riktar sig till olika yrkesgrupper inom socialtjänsten, hälso- och sjukvården, försäkringskassorna och skolorna. Syftet är att undersöka vilken inverkan faktorer som t.ex. arbetsorganisation, arbetsledning, personalutbildning m.m. samt de anställdas allmänna inställning och människosyn påverkar bemötandet av personer med funktionshinder i positiv eller negativ riktning. Jag räknar med att presentera resultaten av denna undersökning i juni 1998.</p>
<p>Utöver det individuella bemötandet av personer med funktionshinder i deras kontakter med myndigheter och andra samhällsorgan kan man, enligt min mening, tala om ett "kollektivt bemötande". Detta avser i vilken utsträckning funktionshindrade personers behov beaktas vid utformningen av miljö, varor och tjänster i vårt samhälle. Med utgångspunkt i bl.a. FN:s standardregler för att tillförsäkra människor med funktionsnedsättning delaktighet och jämlikhet betraktas i ett växande antal länder underlåtenhet i att skapa tillgänglighet i det utbud som riktar sig till allmänheten som negativt bemötande eller, i allvarligare fall, som en diskriminerande handling. Enligt mina direktiv skall jag också analysera dessa frågor. Härvidlag bör det arbete som utfördes av 1989 års Handikapputredning vara av stort värde.</p>
<p>Enligt direktiven skall utredningsarbetet bedrivas på ett utåtriktat sätt, där t.ex. konferenser, seminarier, litterära bidrag och mediebelysning kan vara viktiga inslag för att lyfta fram frågorna och skapa debatt. Jag tror att utredningen har en av sina viktigaste uppgifter här. Jag räknar med att bemötandefrågorna kommer att vara synliga i olika media och väcka allmänhetens och beslutsfattarnas uppmärksamhet. Jag vill på så sätt få igång en bred diskussion i landet om människosyn, attityder och förhållningssätt i bemötande av funktionshindrade personer.</p>
<p>I början av hösten 1998 kommer jag att ha ett stort utredningsmaterial till mitt förfogande. Jag kommer då att kunna överblicka bemötandet – såväl det individuella som det kollektiva – av funktionshindrade personer inom olika samhällsområden. Jag kommer t.ex. att kunna ha en uppfattning om ”hur kraven på bl.a. valfrihet, inflytande och information för funktionshindrade personer respekteras inom olika områden.” Jag bör också kunna dra en del slutsatser av ”i vilken mån faktorer i verksamheters organisation, ledarskap och struktur samt personalens kompetens kan bidra till ett förbättrat bemötande och en förbättrad kvalitet på insatserna.” Det bör sålunda vara möjligt att göra de analyser och föreslå de insatser som kan vara motiverade utifrån utredningsmaterialet i ett slutbetänkande under hösten 1998.</p>
<p>Stockholm den 29 januari 1998</p>
<p>Bengt Lindqvist /Birgitta Magnusson</p>
<p>Agneta Scherman 6.2 Utbildning och arbete åt personer med funktionshinder . 120 6.3 Betydelsen av funktionshindrade personers egen 3LUTORD</p>
