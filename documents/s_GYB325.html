<h1>Sammanfattning</h1>
<h2></h2>
<p>Utredarens uppdrag är att utreda formerna för och konsekvenserna av en eventuell förflyttning av ansvaret för dels Sitic från PTS, dels CSEC från FMV, till antingen MSB eller FRA. Utredaren ska undersöka vilken av de två myndigheterna som bedöms bäst lämpad att vara ansvarig utifrån de behov och målsättningar som regeringen angett när det gäller bland annat att samla informationssäkerhetsfrågorna. Vidare ska utredaren föreslå en myndighet att vara signatär för de internationella överenskommelserna CCRA och SOGIS-MRA.</p>
<p>En delrapport, Lokalisering av Sveriges IT-incidentcentrum, lämnades till regeringen den 1 februari 2010. I den rapporten föreslår utredaren att personalen och verksamheten vid Sitic inordnas i MSB. Formellt torde detta kunna ske den 1 januari 2011. De lokaler som är särskilt anpassade för Sitics verksamhet, då PTS den 1 mars 2010 flyttat till Valhallavägen, kan dock behöva disponeras under en övergångsperiod under 2011. Utredaren vill betona att denna övergångsperiod bör vara så kort som möjlig då de synergieffekter som redovisats kräver en samlokalisering med relevanta verksamheter vid MSB.</p>
<p>Utredaren föreslår vidare att PTS nuvarande uppgifter enligt 6 § i myndighetens instruktion gällande Sitics verksamhet i sin helhet överförs till MSB. I förordningen (2008:1002) med instruktion för MSB bör därför en motsvarande bestämmelse föras in samtidigt som nuvarande 6 § i PTS instruktionsförordning ska upphävas. Ändringen bör träda i kraft den 1 januari 2011.</p>
<p>Utredarens bedömning är att förslaget att inordna verksamheten vid Sitic i MSB skulle få positiva konsekvenser både för arbetet med informationssäkerhet samt för arbetet med samhällets krisberedskap i stort och alltså gagna både det arbete som Sitic och MSB utför idag. Genom att placera Sitic vid MSB åstadkoms en mer samlad lösning av ansvaret för informationssäkerhet på central</p>
<p>myndighetsnivå. Det skapas också möjligheter att bättre integrera informationssäkerhetsarbetet i arbetet med samhällets krisberedskap, t.ex. arbetet med risk- och sårbarhetsanalyser.</p>
<p>Utredaren föreslår att CSEC tills vidare blir kvar som en organisatorisk enhet inom FMV. Utredarens bedömning är att det i nuvarande läge saknas goda skäl att flytta CSEC. Verksamheten vid CSEC och placeringen vid FMV fungerar väl. Vid en omlokalisering finns en risk för ett avbrott eller en betydande nedgång i verksamheten. På längre sikt bör lokaliseringen av CSEC övervägas i anslutning till det av regeringen aviserade fortsatta arbetet med anledning av Stödutredningens rapport Ett användbart och tillgängligt försvar – Stödet till Försvarsmakten .</p>
<p>Vid framtida överväganden om lokalisering av CSEC bör det säkerställas att det finns en långsiktig och hållbar lösning som tillgodoser högt ställda krav på oberoende, säkerhet och effektivitet. Den organisatoriska lösning som Sverige väljer måste inge förtroende, både nationellt och internationellt. För att en flytt av verksamheten vid CSEC ska anses rimlig att genomföra bör det finnas betydande synergieffekter att vinna.</p>
<p>Utredaren föreslår vidare att signatärskapet för både CCRA och SOGIS-MRA bör utövas av den myndighet som är certifieringsorgan. Tills vidare bör därför signatärskapet för CCRA överföras från MSB till FMV. Utredaren ser inga skäl till ett uppdelat signatärskap och i flertalet andra länder innehas signatärskap av samma organisation som är certifieringsorgan.</p>
