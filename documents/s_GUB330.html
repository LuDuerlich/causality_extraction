<h1>Sammanfattning och avslutande diskussion</h1>
<h2></h2>
<p>För att sammanfatta resultaten ovan är det kanske lättast att börja med det minst problematiska resultatet, nämligen att det inte finns några uppenbara skillnader på gruppnivå – vare sig det gäller institutionsvistelsernas längd eller de olika behandlingskarriärerna (dvs. akut/utredning och/eller behandling) – utifrån en uppdelning av urvalet i ungdomar med svensk respektive utländsk bakgrund. Detta innebär alltså att systemet inte förefaller diskriminera de ungdomar med utländsk bakgrund som placerats på särskilda ungdomshem genom att hålla dem inom tvångsvården under särskilt noggrann tillsyn under längre tid än ungdomar med helt svensk bakgrund och jämförbar brottsbelastning.</p>
<p>Inte heller när fokus istället flyttas till relationen mellan brottsbelastning, bakgrund och sannolikheten för att placeras på särskilda ungdomshem framträder något stöd för diskriminering. En genomgång av dem som blir intagna på särskilda ungdomshem med kriminalitet bland sina placeringsorsaker visar alltså inte på några systematiska skillnader i brottsbelastning mellan ungdomar med svensk respektive utländsk bakgrund, och det finns därför inte heller något stöd för hypotesen att ungdomar med utländsk bakgrund skulle bli intagna på institutionerna utifrån lägre nivåer av brottsbelastning. Detta resultat ligger i linje med vad som tidigare konstaterats i en liknande studie i Stockholm (Bergström & Sarnecki 1996). Författarna förklarar där främst överrepresentationen av ungdomar med invandrarbakgrund på de slutna ungdomshemmen med att gruppen (inom normalbefolkningen) i större utsträckning präglas av mer allvarliga sociala problem än svenska ungdomar, och att överrepresentationen därför inte på något enkelt sätt kan förklaras av diskriminerande inslag i beslutsprocessen bakom placeringarna.</p>
<p>Bergström & Sarnecki framhåller vidare:</p>
<p>Denna slutsats gäller dock endast vid vissa antaganden om hur socialtjänsten får sina kunskaper om ungdomar med sociala problem. Hypotesen får stöd om socialtjänsten skulle känna till och ingripa mot alla ungdomar med grov asocialitet (eller i varje fall lika stor andel svenska ungdomar som invandrarungdomar). Om det däremot förhåller sig så att socialtjänsten endast känner till en del av de mest socialt belastade ungdomarna, är det tänkbart att den oftare känner till (ingriper mot) de mest socialt belastade invandrarungdomarna, än de mest socialt belastade svenska ungdomarna. (s. 178)</p>
<p>Det är kanske just till den fortsatta diskussionen kring denna problematik som föreliggande studie kan bidra med en mer precis förståelse. Om man antar att socialtjänsten främst får kännedom om de ungdomar som redan har ”hamnat i systemet” genom polisens arbete (dvs. de ungdomar som har registrerats i någon av de populationer av lagöverträdare som ryms inom misstanke- och lagföringsregistren) så indikerar den avslutande analysen att det kan föreligga en viss överrepresentation av utrikes födda ungdomar på de särskilda ungdomshemmen. Samtidigt finns det knappast något entydigt stöd för hypotesen att socialtjänsten skulle placera ungdomar med utländsk bakgrund på särskilda ungdomshem i avsevärt större utsträckning än svenska ungdomar med liknande brottsbelastning.</p>
<p>Den datakälla som väcker flest funderingar och ger mest anledning till oro är troligen skolmaterialet. Här är andelen ungdomar med utländsk bakgrund i det tyngst brottsbelastade segmentet betydligt mindre än de andelar som noteras i de officiella registerpopulationerna och institutionsurvalet. Det finns dock flera tänkbara orsaker bakom dessa skillnader mellan materialen. Minst bekymmersamt – på flera sätt – skulle det vara om avvikelserna främst kunde förklaras av de metodologiska problem som är förknippade med att använda den aktuella typen av självrapportstudie i just denna specifika kontext. Även om användningen av stora normalpopulationsurval med fokus på ungdomsbrottsligheten har inneburit många viktiga framsteg för kriminologin som vetenskaplig disciplin under det senaste halvseklet, så har denna metod samtidigt kritiserats. Som tidigare noterats präglas undersökningar baserade på skolurval av särskilda bortfallsproblem, där framförallt tungt brottsbelastade och marginaliserade ungdomar tenderar att saknas i materialen. Detta innebär i sin tur att vissa grupper i skolurvalen kan antas underskattade i förhållande till gruppens storlek i ungdomspopulationen som helhet.</p>
<p>Samtidigt går det emellertid inte att helt utesluta att det fortfarande finns verksamma (kanske även kraftfulla) diskrimineringsmekanismer på ”gatunivån” i rättskedjan som innebär att ungdomar med utländsk bakgrund i större utsträckning än sina svenska motsvarigheter ”hamnar i systemet”. Om så är fallet kan socialtjänstens arbete kanske snarast betraktas som en reproducering av befintliga diskriminerande skevheter från rättskedjans tidigare led. Frågan om hur och i vilken utsträckning dessa mekanismer skulle kunna tänkas fungera i praktiken ligger emellertid utanför ramarna för föreliggande kapitel. De resultat som presenteras i denna studie kan dock – tillsammans med övriga bidrag i boken – utgöra grunden för en vidare diskussion och fortsatt forskning kring dessa frågor.</p>
<h2>Referenser</h2>
<p>Berg M-L (2002). Problemsyndrom hos flickor på Särskilda ungdomshem. Stockholm: Statens institutionsstyrelse.</p>
<p>Bergström, U. (1996), Invandrarungdomar på särskilda ungdomshem, magisteruppsats i socialt arbete, Stockholms universitet, Socialhögskolan.</p>
<p>Bergström, U. & Sarnecki, J. (1996): ”Invandrarungdomar på särskilda ungdomshem i Stockholms län åren 1990–1994”. I Armelius, B.- A. m.fl. (red) Vård av ungdomar med sociala problem – en forskningsöversikt, Stockholm, Liber Utbildning/Statens institutionsstyrelse. von Hofer, H. (2001). ”Åtgärder mot ungdomsbrottslighet.” I Estrada, F. & Flyghed, J. (red) Den svenska ungdomsbrottsligheten, s 317–331, Lund, Studentlitteratur.</p>
<p>Hood, R. & Sparks, R. (1973). Kriminologi. Problemställningar och forskningsmetoder, Stockholm, Wahlström & Widstrand.</p>
<p>Ring J (1999). Hem och skola, kamrater och brott. PhD thesis. Department of Criminology. University of Stockholm.</p>
<p>Ring J (2003). Stöld, våld och droger bland ungdomar i årskurs 9. Resultat från fyra självrapportundersökningar. Report 2003:5. Stockholm: Brottsförebyggande rådet.</p>
<p>Sarnecki, J. (1996) ”Problemprofiler hos ungdomar inskrivna på särskilda ungdomshem i Stockholms län åren 1990–1994”. I Armelius, B.- A. m.fl. (red) Vård av ungdomar med sociala problem – en forskningsöversikt, Stockholm, Liber Utbildning/Statens institutionsstyrelse.</p>
<p>Skolverket (2001). Sammanfattning av PISA 2000. Svenska femtonåringars läsförmåga och kunnande i matematik och naturvetenskap i ett internationellt perspektiv. Stockholm, Liber Distribution.</p>
<p>Socialstyrelsen 1999: Insatser för barn och unga 1998, Stockholm, Socialstyrelsen.</p>
<p>Socialstyrelsen 2000: Insatser för barn och unga 1999, Stockholm, Socialstyrelsen.</p>
<p>Socialstyrelsen 2001: Barn och unga – insatser år 2000, Stockholm, Socialstyrelsen.</p>
<p>Socialstyrelsen 2002: Barn och unga – insatser år 2001, Stockholm, Socialstyrelsen.</p>
<p>SOU 1996:55. Sverige, mångfalden och framtiden. Betänkande från invandrarpolitiska kommittén.</p>
<p>Statens Institutionsstyrelse (2003). Årsrapport ADAD 00. Stockholm: Statens institutionsstyrelse.</p>
<p>Statens Institutionsstyrelse (2004) Årsrapport ADAD 01. Stockholm: Statens institutionsstyrelse.</p>
<p>Söderholm Carpelan K, Hermodsson A (2004). ADAD och utvecklingen av ett dokumentationssystem för ungdomar. Nordiskt Sosialt arbeide 24, s 110–123.</p>
<p>Vinnerljung, B., Sallnäs, M., & Khyle Westermark, P. (2001).</p>
<p>Sammanbrott vid tonårsplaceringar – om ungdomar i fosterhem och på institution. Stockholm, Socialstyrelsen, Centrum för utvärdering av socialt arbete.</p>
<h2>8 Åklagares och advokaters syn på likabehandling i domstolen</h2>
<p>Helena du Rées</p>
<h2>Inledning</h2>
<p>Att alla människor, oavsett kön, etnicitet, social status eller social kompetens, ska behandlas lika inför lagen är för de flesta en självklar utgångspunkt. I vissa sammanhang framstår den som så självklar att människor reflexmässigt slår ifrån sig tvivel och försök till kritisk granskning av hur likabehandlingsprincipen fungerar i praktiken (se även SOU 2005:56 s 434). Som när det gäller demokratiska principer i allmänhet så kan emellertid likhet inför lagen inte erövras en gång för alla utan är något som ständigt måste återerövras.</p>
<p>En viktig socialpsykologisk förmåga hos människan är att snabbt kunna göra en bedömning av de människor vi möter. Denna förmåga bygger på att vi använder oss av tidigare förvärvade kunskaper och uppfattningar som kopplar ihop t.ex. utseende med beteende och åsikter. Att rutinmässigt och automatiskt, och ofta omedvetet, gruppera människor, s.k. social kategorisering, framstår som ett grundläggande drag i det sociala tänkandet (Lindholm 2005 s 395). Denna kategorisering där vi drar slutsatser om en individ utifrån dennes grupptillhörighet innebär att vi är mindre uppmärksamma på hur någon faktiskt beter sig och i stället uppfattar denne på ett sätt som bekräftar våra föreställningar om den grupp denne tillhör (Lindholm 2005 s 398). Enligt Torun Lindholm så är ”[e]n av de viktigaste slutsatserna från de senaste två decenniernas forskning [ ] att subtila fördomar kan göra våra upplevelser av människor från stigmatiserade grupper partiska och förvrängda utan någon medveten intention från vår sida. Om fördomarna finns hos oss, kanske utan att vi ens vill kännas vid dem, kan mekanismer i vårt kognitiva system systematiskt förvränga vår informationsbearbetning och göra oss benägna att uppfatta, bedöma och minnas människor på ett sätt som förstärker de förutfattade meningar vi har.” (Lindholm 2005 s 408).</p>
<p>I föreliggande undersökning har studerats en delmängd av den arena som kan sammanfattas under benämningen rättsprocessen. Det som har studerats är brottmålsprocessen och närmare bestämt den del av denna process som utspelas i en domstol. Syftet var att ta reda på hur andra aktörer än den brottsmisstänkte själv uppfattar behandlingen av denne i domstolen med avseende på likabehandlingsprincipen.</p>
<p>Forskning om diskriminering inom rättsväsendet är begränsad i Sverige (SOU 2005:56 s 379). När det gäller kvalitativa studier om diskriminering i brottmålsprocessen i allmänhet och domstolsförhandlingen i synnerhet verkar dessa helt lysa med sin frånvaro. Det finns dock några kvantitativa svenska studier om förekomsten av strukturell diskriminering vid straffutmätning. En studie indikerar att när det gäller personer dömda för våldtäkt eller våldtäktsförsök så döms personer med utländsk bakgrund oftare till fängelse än personer med svensk bakgrund (Sarnecki 1994). I en påföljande studie fann Tove Pettersson att domstolen tenderar att vara mer uppmärksam på psykiska störningar hos svenska gärningsmän än hos utländska (Pettersson 1996). En annan studie visar en något större risk för utlandsfödda än svenskfödda när det gäller risken att dömas för rattfylleri (Norström 1998). Linn Sidén har i sitt examensarbete på juristlinjen funnit att när det gällde personer dömda för kvinnomisshandel så dömdes fler till fängelse och färre till skyddstillsyn av de utländska gärningsmännen jämfört med de svenska (Diesen mfl 2005). En studie av Brottsförebyggande rådet om unga lagöverträdare visar att etnisk bakgrund inte påverkar valet av påföljd för dessa (BRÅ 2002).</p>
<h2>Metod</h2>
<p>Intervjuer</p>
<p>Materialet till denna undersökning har inhämtats genom intervjuer med två av aktörerna i brottmålsprocessen, åklagare och advokater. Urvalet av advokater skedde genom att var tionde namn på Advokatsamfundets lista över brottmålsadvokater i Stockholm samt var femte namn på advokatsamfundets lista över advokater i Stockholm som åtar sig ekobrottsmål valdes. Detta innebar ett urval av femton advokater. En av dessa var föräldraledig, en hade inte möjlighet att ställa upp på intervju inom undersökningens tidsramar, en ville inte vara med i undersökningen och en dök aldrig upp vid överenskommet möte. Sammanlagt genomfördes därmed intervjuer med elva advokater. Urvalet av åklagare gjordes bland verksamma chefs- och kammaråklagare på åklagarkamrarna i Stockholm samt Ekobrottmyndighetens östra avdelning. Urvalet skedde genom att två åklagare från vardera åklagarkammaren i Norrort, Västerort, City, Söderort och Södertörn samt en åklagare från varje kammare på Ekobrottsmyndigheten valdes ut. Urvalet från varje kammare skedde utan någon annan systematik än att varannan åklagare skulle vara kvinna och varannan man. Detta innebar ett urval av sexton åklagare och intervjuer genomfördes med samtliga. Totalt genomfördes 27 intervjuer på mellan en timme och två och en halv timme. Den genomsnittliga intervjutiden var en och en halv timme. Sexton av de intervjuade var män och elva var kvinnor. Intervjupersonernas erfarenhet av brottmål framgår av tabell 1.</p>
<p>Samtliga intervjuer utom två genomfördes på intervjupersonens kontor. Av de två återstående genomfördes den ena på mitt arbetsrum på Stockholms universitet och den andra på ett café i centrala Stockholm. Under intervjuerna fördes noggranna anteckningar. Citaten från intervjuerna som redovisas nedan är citat från intervjuanteckningarna. Eftersom vissa frågor i intervjuerna skulle kunna uppfattas som känsliga för verksamma inom rättssystemet så spelades intervjuerna inte in. Bedömningen gjordes att en bandspelare skulle kunna hämma intervjupersonernas utsagor. En annan metodologisk fördel med detta arbetssätt är att intervjuaren hela tiden är tvungen att aktivt ta del av intervjupersonernas utsagor vilket underlättar interaktionen gällande frågeställningarna mellan respondent och intervjuare. Ytterligare en fördel är att det med denna metod uppstår naturliga pauser när svaren från intervjupersonerna antecknas. Detta leder till att den intervjuade får tillfälle till eftertanke och ibland efter en paus vidareutvecklar sitt resonemang.</p>
<p>För intervjupersonerna beskrevs syftet med studien vara att undersöka hur olika aktörer, andra än den brottsmisstänkte själv, uppfattar behandlingen av brottsmisstänkta personer i domstolen. Intervjuerna genomfördes med hjälp av en intervjuguide med färdigformulerade frågor utan några fasta svarsalternativ. Fördelen med öppna frågor är att intervjupersonerna inte tvingas in i en bestämd form som kan ge en skev bild av deras uppfattningar. Intervjuguiden bestod av två delar. Den första delen innehöll allmänna frågor kring den misstänktes situation i brottmålsprocessen. Den andra delen bestod av fyra korta fallbeskrivningar till vilka kopplades ett antal frågor där den intervjuade skulle svara på om han eller hon trodde att ett antal olika typer av omständigheter kunde komma att påverka bemötandet i domstolen av en brottsmisstänkt person. Begreppet ”bemötande” definierades för intervjupersonerna kunna omfatta olika betydelser som dels kan stå var för sig men ibland är svåra eller omöjliga att särskilja. Med bemötande avses i denna studie hur rättens ledamöter behandlar  respektive bedömer  den åtalade personen. Denna definition delgavs även intervjupersonerna.</p>
<p>Fallbeskrivningar löd enligt följande:</p>
<p>A. Narkotikabrott</p>
<p>En person står åtalad för narkotikabrott. Den brottsliga handlingen bestod av införsel av en mindre mängd cannabis, enligt den åtalade avsett för eget bruk.</p>
<p>B. Bokföringsbrott</p>
<p>En person står åtalad för bokföringsbrott. Den åtalade är vd och delägare av ett fåmansbolag. Brottet består av att bokföringen endast skötts sporadiskt under två års tid. Den åtalade har förklarat detta med att en av de tre personer som arbetar i bolaget, och som var den som skötte bokföringen, har haft personliga problem och därför inte hunnit med sina arbetsuppgifter.</p>
<p>C. Misshandel</p>
<p>En taxichaufför står åtalad för att ha misshandlat en kund. En dispyt om betalning ledde till att tumult uppstod i bilen. När taxichauffören försökte att hålla kvar kunden i bilen slutade detta med att kundens axel vreds ur led. Taxichauffören hade fått ett rivsår på kinden.</p>
<p>D. Sexualbrott</p>
<p>En person står åtalad för att sexuellt ha utnyttjat en annan person i dennes lägenhet dit de gått tillsammans efter en fest hos gemensamma bekanta. Båda parter var berusade vid händelsen.</p>
<h2>Resultat</h2>
<p>Att olika utomlegala omständigheter spelar in när det gäller hur rättens ledamöter behandlar och bedömer brottsmisstänkta personer är alla utom två (advokater) av de åklagare och advokater som ingått i denna intervjuundersökning överens om. Den omständighet som framför allt kommer att behandlas nedan är etnisk/ kulturell bakgrund. Dessutom kommer även kön, social tillhörighet och den åtalades uppförande i rättssalen att beröras.</p>
<p>Huvudsakligen kom intervjuerna att kretsa kring de fyra fallbeskrivningar som beskrevs för intervjupersonerna (se ovan), men många intervjupersoner associerade till och diskuterade även andra tänkbara situationer samt refererade till egna erfarenheter av liknande eller andra typer av fall. Syftet var att de beskrivna fallen inte skulle uppfattas som helt uppenbara i straffrättsligt hänseende. De två fall som beskrev ett narkotikabrott respektive ett bokföringsbrott betraktade emellertid många som s.k. tabellbrott vilket innebär ett mindre utrymme för att andra omständigheter än mängden narkotika respektive omfattningen av brottet ska påverka förloppet i domstolen. Genomgående så framfördes dock åsikten att den brottsmisstänktes person har en större betydelse i sådana fall där bevisningen är mindre tydlig.</p>
<p>När det gäller misshandelsfallet och sexualbrottet, som alltså innefattade en fysisk person som målsägande, så ansågs olika omständigheter som kunde påverka bilden av gärningspersonen ha större betydelse för bemötandet i domstolen. Här spelade även bedömningen av målsäganden in. När det gäller sexualbrott anses den brottsmisstänktes person spela särskilt stor roll eftersom dessa fall ofta handlar om att ord står mot ord.</p>
<p>Redovisningen nedan bygger uteslutande på de uppfattningar som framförts av de åklagare och advokater som intervjuats inom ramen för denna studie. Åklagarnas och advokaternas utsagor redovisas tillsammans eftersom dessa två gruppers attityder inte på något substantiellt sätt skilde sig åt.</p>
<h2>Kön</h2>
<p>Den omständighet som flest av de intervjuade åklagarna och advokaterna framförde som betydelsefull när det gäller bemötandet i domstolen var den brottsmisstänktes kön. Samtliga utom två av de intervjuade ansåg att den åtalades kön kunde ha betydelse för bemötandet i domstolen. Den allmänna uppfattningen var att kvinnor ofta både behandlas på ett mildare och mer förstående sätt och döms till lindrigare påföljder. Man påstod att det är svårt att få en kvinna dömd till fängelse och att kvinnor oftare får villkorlig dom. Detta kan enligt de intervjuade bero på flera olika förhållanden, att det är mer ovanligt att kvinnor står åtalade för brott, att kvinnor ofta är mer verbala och socialt kompetenta än män och därför uppfattas som mer trovärdiga och får mer gehör för sina berättelser och förklaringar till det inträffade, att kvinnor oftare uppfattas som offer bl.a. för att de är fysiskt svagare än män, att man tar mer hänsyn till personliga förhållanden hos kvinnor t.ex. att de har ansvar för barn osv.</p>
<p>En vanlig uppfattning var att domstolen tar större hänsyn till förmildrande omständigheter när kvinnor står åtalade för brott. En advokat hävdade att de ofta utarbetade strategin för försvaret av en kvinna efter detta faktum. Man menade att domstolens aktörer ansträngde sig mer för att leta efter ursäkter och förklaringar till kvinnors brottslighet. Framför allt ansågs kvinnor ha en fördel i fall som omfattade fysiskt våld. Det gällde då inte främst hur domstolens aktörer behandlade den åtalade utan vid bedömningen av själva brottet. En åklagare exemplifierade med ett pågående mordfall där hon upplevde ett starkt motstånd från domstolens ledamöter att ta till sig att den åtalade kvinnan var farlig. En annan åklagare exemplifierade med ett nyligen avslutat fall där de åtalade männen fick betydligt strängare straff än den medåtalade kvinnan. En tredje åklagare menade att domstolen utgår ifrån att en kvinna som är åtalad för rattfylleri har problem medan en man bara är dum och oansvarig. När det gällde sexualbrott så var uppfattningen att det i princip är nästan omöjligt att tänka sig att en kvinna verkligen skulle kunna förgripa sig på en man.</p>
<p>Ytterligare en aspekt på behandlingen av kvinnor i rättsprocessen var att man ansåg att dessa ofta skyddas genom att de medåtalade männen tar på sig skulden för brotten vilket godtas av domstolen, medan det omvända inte ansågs vara ett trovärdigt scenario.</p>
<h2>Social tillhörighet och uppförande i rättssalen</h2>
<p>En annan omständighet som ansågs ha betydelse för bemötandet av brottsmisstänkta personer var dennes sociala tillhörighet. Enigheten hos de intervjuade var här inte lika stor som när det gällde omständigheten kön, men två tredjedelar ansåg att den åtalades sociala tillhörighet kan påverka domstolsförhandlingen.</p>
<p>På vilket sätt detta kan ha betydelse var emellertid inte entydigt utan var beroende av kontexten. För att en brottsmisstänkt person ska framstå som trovärdig anses det vara vikigt att vederbörandes signaler om social tillhörighet stämmer överens med vem han eller hon utger sig för att vara, en narkotikamissbrukare bör uppföra sig som stereotypen av en sådan för att verka trovärdig, någon som bedriver affärsverksamhet eller kör taxi bör uppföra sig som en typisk näringsidkare respektive taxichaufför. En annan åsikt var att ju mer lik den åtalade är rättens ledamöter i socialt hänseende, desto mer benägen är man att behandla denne väl och tillmäta honom eller henne trovärdighet. En åklagare hävdade att rättens ledamöter har lättare att tänka sig in i och förstå den brottsmisstänktes situation om denne uppfattas som någon som man kan bo granne med. Att ledamöterna uppfattar det hela som att detta måste vara en ovanlig situation för den åtalade. En annan åklagare ansåg att det för alla typer av brott alltid är bättre för den åtalade om denne bor på en ”fin” adress och att det kan vara svårt att inte påverkas av den åtalades bostadsort eftersom det är mer troligt att man t.ex. begår narkotikabrott om man bor i vissa områden med låg status. När det gäller sexualbrott menade vissa att ett socialt ordnat liv kan vara avgörande vid en trovärdighetsbedömning medan andra menade att just vid dessa brott spelade social tillhörighet ingen roll.</p>
<p>En annan synpunkt som förekom var att det kan uppfattas som mer klandervärt om personer med hög status är misstänkta för införsel av narkotika. Att sedan tidigare förekomma i straffregistret påstods av åklagare vara en klar nackdel för trovärdigheten hos den åtalade.</p>
<p>Har man begått bokföringsbrott är det inte bra för trovärdigheten att vara vare sig för dåligt eller för elegant klädd. Man bör inte heller se ut som en ”missbrukare” eller som en medlem i en kriminell mc-klubb. En taxichaufför som är misstänkt för att ha utövat våld mot en kund ska helst ha taxiuniformen på sig i domstolen för att så mycket som möjligt ge intryck av att vara en ”tjänsteman”. Arbetsuniform i allmänhet påstods ge en positiv signal. Mycket juveler och eleganta klockor anses kunna signalera svarta pengar, särskilt om den brottsmisstänkte är utan arbete. Att inte ha något arbete anses i sig kunna signalera att någon är asocial eller kriminell.</p>
<p>En åklagare hävdade att en vanlig uppfattning hos de åklagare som arbetade med ekobrott var upplevelsen av att domstolarna tar oberättigat stor hänsyn till ”deras” åtalade, att domstolarna inte på ett bra sätt kan hantera sådana brottsmisstänkta personer som står högre upp på samhällsstegen än vad som vanligen är fallet med andra typer av brott. Å andra sidan menade vissa att man i domstolen ställde högre krav på välutbildade personer med branschkunskap än en småföretagare som kämpade för att få det att gå ihop.</p>
<p>En åklagare ansåg att det är självklart att de som arbetar inom rättssystemet måste kunna dra slutsatser efter vilken typ av person de har att göra med, t.ex. att det finns en större anledning att misstänkta brott om en invandrare från Rinkeby åker runt i en dyr bil än om en direktör från Bromma gör det, respektive om en yngling med invandrarbakgrund eller en yngling med svensk bakgrund från en finare förort går omkring i en dyr märkesjacka. Att använda sådana slutsatser i arbetet ökar enligt honom träffsäkerheten när det gäller att upptäcka brott.</p>
<p>Alla intervjupersoner utom en hävdade att den åtalades uppförande i rättssalen är mycket viktigt och hävdade att detta kan påverka domslutet. Många menade att vad som uppfattas som ett aggressivt beteende hos den åtalade kan inverka negativt på vilken tilltro dennes uppfattning om händelseförloppet kommer att tillmätas om rättegången handlar om ett våldsbrott. Det anses även ha betydelse hur den åtalade beter sig mot målsäganden, speciellt i sexualmål. Att inte vilja samarbeta med polisen uppfattas enligt en åklagare som att man definierar sig som kriminell vilket inverkar negativt på trovärdigheten.</p>
<h2>Etnicitet, kulturell och religiös bakgrund och språk</h2>
<p>I intervjuerna ställdes frågan om intervjupersonerna ansåg att nationellt ursprung, etnisk bakgrund, kulturell eller religiös tillhörighet kan påverka bemötandet av den misstänkte i domstolen. Syftet med frågan var att utröna om intervjupersonerna anser att personer som anses falla utanför normen som ”svensk” riskerar att särbehandlas i rättsprocessen. Eftersom nationellt ursprung, etnisk bakgrund, kulturell eller religiös tillhörighet alla är omständigheter som sammanhänger med bedömningen av om en person faller inom normen som ”svensk” eller inte, och det dessutom är svårt att urskilja vilken eller vilka av dessa omständigheter som egentligen har betydelse i varje enskilt fall, ingick samtliga i en och samma fråga. Nedan används termen ”icke-svensk” som samlande begrepp för dessa omständigheter när de uppfattas falla utanför normen som ”svensk”. Ytterligare en fråga i intervjuguiden som har särskild betydelse i detta sammanhang är huruvida en brottsmisstänkts förmåga att uttrycka sig på en god svenska kan ha betydelse för bemötande i domstolen.</p>
<p>De flesta av de intervjuade åklagarna och advokaterna ansåg att en ”icke-svensk” bakgrund kan påverka rättens ledamöter när det gället bemötande av den brottsmisstänkte. En tredjedel av de intervjuade tog spontant upp att personer med en annan etnisk eller kulturell bakgrund än den svenska kan bli negativt särbehandlade i rättssystemet på grund av denna. Ytterligare en tredjedel utvecklade sådana resonemang i samband med frågorna kring de i intervjuguiden ingående fallbeskrivningarna. Den återstående tredjedelen menade att dessa omständigheter inte påverkade bemötandet av brottsmisstänkta personer i domstolen, men tre av dessa ändrade sig senare när de utvecklade resonemangen kring fallbeskrivningarna.</p>
<p>Utseende</p>
<p>En åklagare ansåg att rättssystemet inte lever upp till likabehandlingsprincipen när det gäller väldigt mörka människor eller människor som ”uttrycker sin kultur”, t.ex. romer. En advokat menade att den som var åtalad för bokföringsbrott uppfattades som mer trovärdig om vederbörande var en medelålders västeuropé än om vederbörande var för ”mörk”.</p>
<p>Uppförande</p>
<p>En vanlig uppfattning bland de intervjuade är att ett uppförande som avviker från det som uppfattas som ”svenskt” kan inverka negativt på bemötandet av den brottsmisstänkte personen. En advokat ansåg att en ”icke-svensk” bakgrund allmänt ger den åtalade ”uppförsbacke” i brottmålsprocessen och att vissa människor med en ”icke-svensk” bakgrund uttryckte sig ”lite skrikigt” på ett sätt som uppfattas som negativt av domstolens ledamöter. Han menade också att en ”icke-svensk” som ger ett ”hyggligt” intryck och därmed går emot ”den förutfattade meningen” blir positivt behandlad. En annan advokat trodde att rätten har lättare att förstå den misstänkte om denne inte är alltför ”exotisk”, att det allra bästa är om rättens ledamöter kan känna igen sig i den åtalade.</p>
<p>En åklagare påstod att ”de som kommer från andra länder har ett annat temperament, pratar mycket fortare, vi svenskar blir aldrig arga.”</p>
<p>En annan åklagare ansåg att ”zigenare” var en besvärlig kategori eftersom hela familjen kommer in i rättssalen med massor med barn och det blir stökigt. Detta leder till att man inte lyssnar i lika hög grad på den brottsmisstänkte.</p>
<p>En advokat hävdade att okunskap om hur olika folkslag och kulturer kommunicerar leder till att rättens ledamöter ofta blir irriterade på ”araber” eftersom de inte svarar direkt på frågor utan i stället ger en lång historia. En åklagare uttryckte det som att ”en svensk tröttnar när man upplever att någon aldrig kommer till saken.” Olika kulturer har enligt henne olika sätt att uttrycka sig på, och man orkar inte lyssna på någon som är för långrandig i sina svar.</p>
<p>En åklagare hävdade att olika kulturer ljuger på olika sätt, t.ex. har svenskar en tendens ”att ljuga smart” medan latinamerikaner gråter när de ljuger. Detta påverkar emellertid inte bemötandet i domstolen.</p>
<p>Etnicitet, kulturell och religiös bakgrund</p>
<p>En åklagare ansåg att det är naivt att tro att det inte skiljer sig åt i hur vi behandlar människor från ”andra” kulturer. Hon trodde dock inte att detta beror på någon medveten diskriminering men var ändå övertygad om att det begås fel och försummelser på grund av detta. En annan åklagare trodde att etnisk/kulturell bakgrund hos den brottsmisstänkte påverkar bedömningen av denne men ”ville” samtidigt inte tro att det påverkar bedömningen av gärningen.</p>
<p>En advokat hävdade att det i Sverige råder en ”skuld-kultur” som innebär att en åtalad person bör erkänna, visa ånger och hålla en låg profil för att bli så bra bemött som möjligt, medan vissa med en ”icke-svensk” bakgrund har uppfostrats i en ”skam-kultur” som innebär att man är ”kaxig” och inte tar på sig skuld offentligt men i stället blir utsatt för repressalier för att man har dragit skam över sin familj.</p>
<p>En åklagare påstod att en viss ”icke-svensk” bakgrund innebär att den åtalade inte tar på sig ansvar ens om vederbörande är överbevisad. Han trodde också att den trovärdighet rättens ledamöter tillerkänner en brottsmisstänkt person påverkas negativt om denne tillhör en viss grupp som är känd för den typ av kriminalitet som misstanken handlar om. En annan åklagare menade att om man sammankopplar en viss grupp med ett problem, t.ex. om man talar om en ”jugoslavmaffia”, så är det svårare att bli trodd för en person från denna grupp som står åtalad. Hon trodde även att domstolen har lättare att döma någon som befinner sig tillfälligt i Sverige, t.ex. har ”öststatsmedborgare” som befinner sig i Sverige illegalt och dessutom kanske har ”lite bakgrund” i någon form av kriminalitet mycket svårare att bli trodda än någon ”som tillhör vårt samhälle.”. Ytterligare en åklagare hävdade att det är många som kommer hit från öststaterna som stjäl och att det är ”kört” för dessa redan innan de kommer in i rättssalen. Han trodde att man uppfattar dessa som att de bara kommer hit, t.ex. med någon färja, för att stjäla. Han trodde också att det kan finnas uppfattningar bland rättssystemets aktörer som går ut på att vissa etniciteter begår narkotikabrott oftare än andra samt att vissa grupper med en ”icke-svensk” bakgrund har ett annat förhållningssätt till sanningen än de med svensk bakgrund. En advokat påstod att människor av en viss härkomst har sämre förutsättningar i en viss typ av mål t.ex. gambianer i narkotikamål. Han hävdade också att en brottsmisstänkt utlänning utan hemvist i Sverige har sämre förutsättningar i domstolen eftersom de inte har någon förankring i det svenska samhället. De behandlas ganska summariskt, får inte något stöd och kan inte få någon frivård. En annan advokat trodde att det kan påverka skuldfrågan i ett narkotikamål om den misstänkte kommer från ”något afrikanskt land där de har narkotika”. Ytterligare en advokat trodde att det ibland kan vara en fördel med en ”icke-svensk” bakgrund. Han hävdade att rätten har större förståelse för om en ”kille från mörkaste Afrika” inte klarade att efterleva svensk bokföringslagstiftning än en kille från Djursholm som gått på Handelshögskolan.</p>
<p>En åklagare trodde att vissa människor hade uppfattningen att ”vi svenskar löser konflikter med prat” medan personer med vissa andra ursprung förväntas att lättare bli aggressiva. En annan åklagare menade att det var till nackdel att vara ”icke-svensk” om man är misstänkt för misshandel eftersom ”man tror ju att utlänningar är mer hetsiga”. Ytterligare en åklagare hävdade att man lättare uppfattar människor som kom från krigshärdar, t.ex. Balkan, som bråkstakar.</p>
<p>En åklagare ansåg att det vid bokföringsbrott kan ha betydelse för bemötandet om den åtalade har en ”icke-svensk” bakgrund. Det beror emellertid på vilken typ av verksamhet den brottsmisstänkta personen företräder, är det fråga om en datafirma spelar ursprunget hos den åtalade ingen roll men om det är fråga om t.ex. en pizzeria eller en taxiverksamhet så har det betydelse. Även en annan åklagare trodde att det kan vara en nackdel att vara pizzeriaägare eller något liknade eftersom det, även om detta inte visas öppet i en domstol, finns tankar hos många att ”dessa bara är här för att tjäna pengar, inte betalar skatt och då skippar man bokföringen.” En annan åklagare menade att man vet att vissa kategorier av ”ickesvenskar” håller på med vissa typer av brottslighet. Enligt honom är t.ex. ingen förvånad om man håller på med knark när man kommer från Colombia. Ytterligare en åklagare hävdade att den åtalades religion absolut kan påverka bemötandet av denne i domstolen eftersom religioner väcker känslor och bidrar till att ge en bild av personen. Kanske rättens ledamöter har svårt att förstå eller ogillar vissa religioner.</p>
<p>En advokat hävdade att ”personer födda utomlands eller med utländskt påbrå” betraktas med mer skepsis. Det är svårare att övertyga rätten om innehållet i en tilltalads berättelse om denne är av ”utländskt påbrå” och att rätten lättare tar till sig en ”inhemsk” persons berättelser. En annan advokat hävdade att det var större risk för en ”icke-svensk” eller någon som kom från en lägre samhällsklass att bli dömd till fängelse jämfört med brottsmisstänkta personer från högre samhällsklasser som enligt henne inte ens blir häktade.</p>
<p>När det gäller brott mot kvinnor så trodde en åklagare att det påverkar många domare om den brottsmisstänkte tillhör en grupp med en ”viss” [annorlunda än enligt den dominerande svenska normen] kvinnosyn, att den främlingsfientlighet och rädsla för nya kulturer som finns i samhället i övrigt även omfattar vissa domare. En annan åklagare trodde att bemötandet av den brottsmisstänkte kan påverkas av om denne är en person från ”en främmande kultur där synen på kvinnan är undertryckande eller annorlunda.” Ytterligare en åklagare ansåg att förutfattade meningar får rättens ledamöter att dra slutsatser som att ”det vet man ju hur de behandlar kvinnor osv.”</p>
<p>En ofta förekommande åsikt var att muslimer har sämre förutsättningar till en objektiv behandling i alla mål som gäller brott mot kvinnor. En advokat uttryckte detta i samband med sexualbrottfallet som att ”där vet vi att domstolarna är helt införstådda med att muslimer behandlar sina kvinnor annorlunda än västerlänningar. Det påverkar deras trovärdighet negativt, deras syn på kvinnan påverkar negativt.” En åklagare ansåg att det kunde vara negativt för den åtalade i ett sexualbrott om denne är muslim eftersom man har uppfattningen att deras syn på kvinnor innebär att man kan utnyttja dem. Detta gäller särskilt om målsäganden var en ”svensk” kvinna. En advokat trodde att bemötandet av den brottsmisstänkte, inklusive domslutet, kan påverkas av om denne tillhör en viss etnicitet eller grupp där synen på kvinnan innebär att vissa beteenden medför att hon betraktas som en ”hora”.</p>
<p>En återkommande åsikt var att om den åtalade står ”långt ifrån” målsäganden kulturellt i ett sexualbrottsmål, och dessutom talar dålig svenska (utgångspunkten här är alltså att målsäganden är svensk) kan detta avgöra om rätten kommer att betrakta händelseförloppet som frivilligt sex eller inte. En åklagare exemplifierade med att om målsäganden i ett sexualbrottsmål är verbal med förmåga att uttrycka sig rakt och den misstänkte gärningspersonen är en nyinvandrad person från Gambia som har svårare att uttrycka sig i samma ämne så kan detta ha en negativ inverkan på bemötandet av den misstänkte.</p>
<p>Språksvårigheter</p>
<p>Att den verbala förmågan, det vill säga att på ett bra sätt kunna framföra sin historia, är viktig för någon som är misstänkt för brott, var en åsikt som återkommande framkom under intervjuerna. Många av de intervjuade menade att domstolsförhandlingar med tolk var mycket svårare att genomföra på ett bra sätt. Användningen av tolk innebär att den tilltalade har svårt att få fram sin historia per definition. Nyanserna försvinner med en tolk och rättens ledamöter kan inte heller tala direkt till den åtalade. Dessutom hävdades att det är stor skillnad på tolkarnas kvalité när det gäller olika språkgrupper. En åklagare uttryckte att ”en invandrare som inte talar svenska med försvararen blir nästan osynlig i rättssalen.”.</p>
<p>En åklagare menade att språksvårigheter kan innebära att en åtalad person upplevs ”slingra sig” fast det egentligen handlar om att vederbörande inte förstår vad rättens ledamöter säger. Han upplevde också att tolkar ibland översatte långa haranger till ett kort ja eller nej. En annan åklagare påstod att den som har tolk med sig i domstolen behandlas som om vederbörande vore dummare än normalt.</p>
<p>En åklagare menade att om någon med språksvårigheter företräder en pizzeria så påverkar inte det bemötandet i domstolen, eftersom denna verksamhet inte kräver att man kan tala så bra svenska. Men om vederbörande företräder t.ex. ett konsultföretag för andra bolag så skulle detta påverka rättens ledamöter eftersom detta ”inte stämmer med det normala”.</p>
<p>Att prata för mycket, särskilt på ett främmande språk, uppfattas inte som positivt utan stressar rättens ledamöter som måste hålla vissa tidsramar. En ”icke-svensk” med behov av att prata mycket och förklara sig påstås medföra att rättens ledamöter blir avståndstagande.</p>
<p>Flera intervjupersoner uttryckte oro över att det numera finns många ungdomar som inte kan uttrycka sig tillfredsställande på något språk, vilket innebär att de inte kan redogöra för sin version av ett händelseförlopp inför rätten, inte ens med hjälp av en tolk.</p>
<p>När det gällde sexualbrott så framfördes åsikten att det är bättre för den brottsmisstänkte om denne och målsäganden talar samma språk och uttrycker sig lika bra eller dåligt.</p>
<h2>Teoretiskt verktyg</h2>
<p>Hur kan man då förklara innebörden för rättens aktörer i omständigheter som den åtalades kön, sociala tillhörighet respektive etnicitet och kulturella eller religiösa bakgrund. Här skulle delar av Bourdieus teoribildning kunna tjäna som analysverktyg.</p>
<p>Socialt fält enligt Bourdieus terminologi är ett system av relationer mellan positioner som intas av specialiserade agenter och institutioner vilka kämpar om något för dem gemensamt (Broady 1989 s 3). I vårt fall är brottmålsprocessen ett socialt fält där domare, nämndemän, åklagare, advokat, åtalad, målsägande osv. är de specialiserade agenterna och institutionerna som kämpar om ”sanning” och ”rättvisa”. Det som här är intressant är den specifika art av symboliskt kapital som ligger till grund för trosföreställningarna inom detta fält, de trosföreställningar som handlar om vad hos den brottsmisstänkte som signalerar trovärdighet respektive kriminell identitet.</p>
<p>Begreppet symboliskt kapital i Bourdieus teoribildning är sådana omständigheter som av sociala grupper igenkännes som värdefullt och tillerkännes värde, som åtnjuter förtroende (Broady 1989 s 2, 7). För att en individ ska åtnjuta t.ex. trovärdighet inom en social grupp krävs att vederbörande innehar en viss sorts symboliskt kapital. För att framstå som trovärdig inför rättens ledamöter är det viktigt att den åtalade innehar ”rätt” sorts symboliskt kapital. Genus, här att vara kvinna, framstår som en sorts symboliskt kapital som medför föreställningar om en mindre benägenhet att begå brott eller en mindre skuldbörda. Ekonomiskt kapital i form av ekonomiska tillgångar, som en underavdelning till det symboliska kapitalet, verkar också medföra föreställningar om trovärdighet hos den brottsmisstänkte. Hur mycket kulturellt kapital, i Bourdieus tappning, en person är innehavare av skulle kanske kunna översättas med hur ”kultiverad” någon är, till exempel genom utbildning.</p>
<p>Genom att de intervjuade åklagarna och advokaterna är så samstämmiga i sina utsagor om vilka egenskaper, alternativt uppfattade egenskaper, hos den åtalade som har betydelse för bemötandet av denne kan man dra slutsatsen att det verkligen handlar om symboliskt kapital i Bourdieus tappning eftersom detta just handlar om gruppers trosföreställningar (Broady 1989 s 2). Bourdieu menar också att det finns ingenting som klassificerar en individ tydligare än det sätt som denne själv klassificerar sin omgivning (Bourdieu 1989 s 19).</p>
<p>Genom att lista de omständigheter hos individen som i intervjuerna har ansetts konstituera en identitet som ”icke-svensk” kan man även komma fram till vad som enligt intervjupersonerna konstituerar en identitet som ”svensk”. Genomgående är att en ”ickesvensk” identitet anses påverka bemötandet av individen på ett negativt sätt. Den som anses ha denna identitet betraktas lättare som mindre trovärdig som icke-kriminell medan rätt sorts ”svensk” identitet sammankopplas med ”hederlig”.</p>
<p>Habitus avser det system av dispositioner som tillåter människor att handla, tänka och orientera sig i den sociala världen (Broady 1989 s 2). Det uppförande och de föreställningar som produceras av habitus är bara tillgängliga som sådana av andra aktörer som innehar koden till dessa och därigenom kan uppfatta signalerna (Bourdieu 1989 s 19). Människors beteenden kan enligt Bourdieu förklaras genom mötet mellan habitus och sociala omständigheter. Samma beteende kan ha olika betydelse för olika grupper. Det oftast omedvetna val av strategi som människor gör för att bemästra de sociala omständigheter de möter är ett resultat av individens habitus och dessa omständigheter (Broady 1989 s 22). Habitus är också ett system av skillnader, av särskiljande dispositioner. I skillnaden definieras den sociala identiteten (Bourdieu 1993 s 300). Den individ, vars habitus inte är utformat på ett sätt som innebär att rättens ledamöter kan känna igen sig i denne, samt att denne på samma gång inte förstår de koder som gäller i det fält som är den svenska brottmålsprocessen, får svårare att övertyga rättens ledamöter om sin historia. Framför allt verkar det vara viktigt med ett symboliskt kapital som medför att rättens ledamöter uppfattar att den åtalade omfattas av ”svenska” normer eller, annorlunda uttryckt, av samma normer som de själva omfattas av. Individer som liknar varandra har lättare att förstå varandra och komma överens (Bourdieu.1989 s 17). Det visar sig också i intervjuerna att ju längre bort från den egna sociala gruppen som rättens ledamöter uppfattar att den åtalade står, desto lättare har de att uppfatta denne som ”brottslig” och desto mindre trovärdighet vill man tillerkänna denna.</p>
<p>Enligt Bourdieu är ”officiell nominering”, det vill säga den åtgärd som innebär att någon erhåller en titel, en socialt erkänd kvalifikation, ett av de mest typiska uttrycken för det monopol över legitimt symboliskt våld som tillhör staten eller dess representanter (Bourdieu 1989 s 21). Även om man kan misstänka att Bourdieu i första hand inte tänkte på titeln ”kriminell” i dessa sammanhang, så är det just denna typ av nominering som pågår i brottmålsprocessen. I domstolen knyts ”kriminell” status till vissa aktörer genom att länka samman polisens urval/identifikation av brottsligt beteende med den legala definitionen (Hester och Eglin 1992 s 9).</p>
<h2>Analys</h2>
<p>Kvinnor uppfattas som mer verbala av intervjupersonerna. Kvinnor tillskrivs alltså den form av symboliskt kapital som är språkligt kapital. Det språkliga kapitalet innebär inte bara att kunna uttrycka sig på en god svenska utan även hur  man uttrycker sig, t.ex. på ett sätt som väcker förståelse och sympati hos rättens ledamöter. Intervjupersonerna menade att kvinnor även oftare upplevs inneha ett större mått av social kompetens än män. Här skulle man kunna anta att brottsmisstänkta kvinnors strategi i rättssalen, beroende på habitus, är lyckosam. Det framkom också av intervjuerna att omständigheten att vara kvinna förknippas med ansvar för barn vilket också kan betraktas som en form av symboliskt kapital som är positivt att vara innehavare av för en brottsmisstänkt kvinna.</p>
<p>Social tillhörighet</p>
<p>Det anses vara viktigt att den åtalades signaler om social tillhörighet stämmer överens med vem han eller hon utger sig för att vara. Detta skulle kunna ses som att relevant symboliskt kapital är relaterat till vilket fält den brottsmisstänkte tillhör. En taxichaufför ska uppföra sig som en typisk sådan och helst ha uniformsjackan på sig i domstolen för att på så sätt signalera att han eller hon är ”tjänsteman”. Den som bedriver en viss typ av näringsverksamhet ska vara klädd och uppföra sig på så sätt som det förväntas av denne. Han eller hon får varken vara för dåligt klädd eller för uppklädd för att framstå som trovärdig. Dyrbara smycken och klockor kan dessutom signalera ”svarta pengar” snarare än hög status. Både en ”fin” adress och ett socialt ordnat liv har uppgivits som symboliskt kapital som har en positiv innebörd i domstolen. Att den tilltalades habitus liknar rättens ledamöter är också viktigt, ju mer lik sig själva rättens ledamöter uppfattar den åtalade, desto större chans är det att denne får ett positivt bemötande.</p>
<p>Icke-svensk bakgrund</p>
<p>Det symboliska kapitalet måste vara av ”rätt” sort för att inte inverka negativt på den åtalades trovärdighet. Att vara ”zigenare” eller att ha många barn och ”hela familjen” med sig till domstolen är exempel på signaler om ”fel” sorts symboliskt kapital, vilket i domstolen ger upphov till en negativ bild av den brottsmisstänkte. Att uppfattas som en ”medelålders västeuropé” är däremot något som medför ett positivt bemötande av rättens ledamöter. Den som i domstolen uppfattas som ”skrikig” eller ”exotisk”, inte svarar direkt på frågor eller ger för långa och utförliga svar kan antas omfattas av habitus som ger upphov till ”fel” strategi för uppförandet om syftet är att uppfattas som trovärdig. En ”icke-svensk” som omfattas av sådan habitus som ger upphov till ett beteende som tilltalar rättens ledamöter uppfattas ge ett ”hyggligt” intryck. Att erkänna och ”ligga lågt” är en strategi som är lämplig för att uppfattas som ”svensk” medan en ”kaxig” attityd uppfattas som otillbörlig.</p>
<p>Vissa nationella eller etniska grupper relateras till vissa typer av kriminalitet vilket skulle kunna beskrivas som att individer som tillhör dessa grupper uppfattas som innehavare av ett symboliskt kapital som presumerar kriminalitet. Att driva vissa typer av verksamheter, t.ex. en pizzeria eller taxiverksamhet, kan beskrivas som att inneha ”fel ”sorts symboliskt kapital som av rättens ledamöter kan antas presumera ”svarta” affärer. Att erkänna sig till ”fel” religion eller ha utländskt påbrå är också att vara innehavare av ett symboliskt kapital som inte är värdefullt i domstolen utan i stället missgynnar en positiv trovärdighetsbedömning av den brottsmisstänkte.</p>
<p>Slutligen så är avsaknaden av ”rätt” språkligt kapital, det vill säga svenska språket, en viktig omständighet. För utom att det, som framkommit ovan, är negativt att uppfattas som icke-svensk medför språksvårigheter även att det objektivt sett är svårare att kommunicera med rättens ledamöter. Språkligt kapital innefattar inte bara, i detta fall, att kunna uttrycka sig på svenska utan även på vilket sätt man gör detta. Att leta för länge efter rätt ord kan uppfattas som osäkerhet eller att man inte talar sanning och inverka negativt på trovärdigheten (Lindholm 2005 s 429 f). Även på vilket sätt den åtalade uttrycker sig, hur han eller hon berättar sin historia, kan ha betydelse för trovärdighetsbedömningen (se även Rönneling 2004 s 166 f).</p>
<h2>Avslutning</h2>
<p>I denna undersökning har främst tre omständigheter framträtt som av de intervjuade åklagarna och advokaterna anses kunna ha betydelse för bemötandet av den åtalade i domstolen: Den åtalades kön, sociala tillhörighet samt etniska/kulturella/religiösa bakgrund. Medan kvinnligt kön och hög social status enligt de intervjuade främst medför en särbehandling till den åtalades fördel är konsekvensen av den åtalades ”icke-svenska” bakgrund snarare en särbehandling till den åtalades nackdel. Vad som ytterligare skiljde dessa tre omständigheter åt på ett avgörande sätt var på det sätt som intervjupersonerna beskrev dessa. Medan kön och hög social status oftast behandlades som enkla faktum var beskrivningarna av vad hos den åtalade som konstituerar en ”icke-svensk” bakgrund och vad detta betyder för dennes personlighet, alternativt uppfattningen om dennes personlighet, många och betydelsebärande på olika sätt. En brottsmisstänkt person som avviker, alternativt uppfattas avvika, från vad som uppfattas som det ”svenska” vad gäller språk, uppförande, utseende och åsikter kan bedömas som mindre trovärdig och lättare uppfattas som skyldig till brott. Till exempel kan föreställningar om en åtalad mans annorlunda temperament och större aggressivitet eller en faktisk eller föreställd kvinnosyn som avviker från den ”svenska” vara till nackdel för den åtalades trovärdighet som oskyldig i misshandelsmål och sexualbrottsmål. Svårigheter att uttrycka sig på svenska språket kan också på olika sätt medföra att den åtalade uppfattas som mindre trovärdig (se även Lindholm i denna volym). Vissa ”icke-svenska” grupper anses även vara relaterade till en viss typ av brottslighet vilket innebär en nackdel för den inom denna grupp som är misstänkt för den aktuella typen av brott.</p>
<p>En analys av det empiriska materialet med hjälp av en tolkning av Bourdieus begreppsapparat ger vid handen att kvinnlig kön är en form av symboliskt kapital som signalerar ett icke kriminellt beteende och trovärdighet. När det gäller den sociala tillhörigheten bör de signaler den åtalade sänder ut gällande till exempel klädsel och uppförande överensstämma med vad rättens aktörer förväntar sig av agenter inom det fält den åtalade påstår att han eller hon verkar inom. Att inneha en hög social status är ofta samma sak som att ha ett symboliskt kapital som ökar trovärdigheten hos den misstänkte, men kan även i vissa sammanhang vara en belastning genom att rättens ledamöter på grund av denna ställer högre krav på den som är åtalad. En ”icke-svensk” bakgrund, det vill säga avsaknaden av ett symboliskt kapital som ”svensk”, innebär ofta att den åtalade uppfattas som mindre trovärdig än den som uppfattas som ”svensk”, eller åtminstone som ”västeuropé”. Förutom att habitus hos den som har en ”icke-svensk” bakgrund kan ge upphov till en icke ändamålsenlig strategi när det gäller att framstå som trovärdig i en svensk domstol, medför denna bakgrund ett antal föreställningar om den åtalade hos rättens ledamöter som är negativa för denne. Med en ”icke-svensk” bakgrund följer ofta dessutom språksvårigheter som lägger ytterligare sten på börda för den åtalade. Dels genom att det rent praktiskt är svårare att kommunicera sin syn på saken i brottmålsprocessen, men även att sättet att prata och uttrycka sig på ger upphov till att den åtalade upplevs som mindre trovärdig.</p>
<p>Benägenheten och behovet hos människan av att mer eller mindre rutinmässigt kategorisera andra individer är troligen ett grundläggande drag i människans sociala tänkande (Lindholm 2005 s 395) som kan förklaras både socialpsykologiskt och sociologiskt. Detta beteende som i sitt ursprung handlar om att spara på kognitiva resurser, det vill säga att hantera social information på ett effektivt sätt, samt ett känslomässigt behov hos individen av att identifiera sig med en grupp handlar emellertid om samma mekanismer som skapar fördomar, diskriminering och i sin ytterlighet förtryck och rasism. Att kunna dra skarpa gränser mellan vad som är ett uttryck för medveten rasism eller för omedvetna fördomar är vanskligt. Klart är emellertid att människor med aspirationer på makt i alla tider utnyttjat individers och gruppers behov av kategorisering i syfte att skapa opinion för inre sammanhållning och exkludering av vissa grupper. En mer subtil konsekvens av social kategorisering är den strukturella och institutionella diskrimineringen. Denna uppstår när föreställningar hos makthavande grupper om andra grupper av människor, ofta minoriteter, leder till att dessa andra grupper hindras från att uppnå lika rättigheter och möjligheter som de makthavande grupperna. Grundläggande för att kunna motverka och förebygga strukturell och institutionell diskriminering är att lyfta fram och skapa förståelse både för den sociala kategoriseringens mekanismer och processer och för vilka konsekvenser denna kan leda till. När det gäller människor med makt att ta beslut som påverkar andra människors liv, till exempel personer som är verksamma inom rättssystemet, är en hög medvetenhet om dessa problem särskilt viktig.</p>
<h2>Referenser</h2>
<p>Bourdieu, P. (1993). Kultursociologiska texter  i urval av Donald Broady och Mikael Palme, Stockholm: Brutus Östlings Bokförlag Symposium AB.</p>
<p>Broady, D. (1989).  Kapital, habitus, fält. Några nyckelbegrepp i Pierre Bourdieus sociologi , Stockholm: UHÄ. de los Reyes, P. (2005). ”Intersektionalitet, makt och strukturell diskriminering”, I de los Reyes, Paulina och Kamali, Masoud (red.) Bortom vi och dom. Teoretiska reflektioner om makt, integration och strukturell diskriminering , SOU 2005:41, Stockholm: Fritzes.</p>
<p>Diesen, Ch. (2005). ”Processrättsligt perspektiv”, I Diesen, Lernestedt, Lindholm och Pettersson. Likhet inför lagen , Stockholm: Natur och Kultur.</p>
<p>Lindholm, T. (2005). ”Socialpsykologiskt perspektiv. Fördomar och diskriminering – klassiska problem i modern skepnad”, I Diesen, Lernestedt, Lindholm och Pettersson. Likhet inför lagen,  Stockholm: Natur och Kultur.</p>
<p>Norström, T. (1998). ”Påföljdsval vid rattfylleri. Effekter av 1990 års reform av trafikbrottslagen”, Nordisk Tidskrift for Kriminalvidenskab , Vol. 85, s 81–99.</p>
<p>Pettersson, T. (1996).  Svenska och utländska gärningsmän i våldtäktsdomar ,  D-uppsats  i kriminologi, Kriminologiska institutionen, Stockholms universitet.</p>
<p>Pettersson, T. (2005). ”Kriminologiskt perspektiv. Diskrimineras personer med utländsk bakgrund av rättsväsendet? ” I Diesen, Lernestedt, Lindholm och Pettersson. Likhet inför lagen , Stockholm: Natur och Kultur.</p>
<p>Rönneling, A. (2004).  Berättelser från en välfärdsstat. Om förståelse av marginalisering , ak. avh, Stockholm: Kriminologiska institutionen, Stockholms universitet.</p>
<p>Sarnecki, J. (1994).  Våldtäkter i Stockholm. Polisanmälda våldtäkter i Stockholm 1986–1990,  Stencil, Stockholm: Kriminologiska institutionen, Stockholms universitet.</p>
<p>SOU 2005:56  Det blågula glashuset – strukturell diskriminering i Sverige , Betänkande från utredningen om strukturell diskriminering på grund av etnisk eller religiös tillhörighet.</p>
<h2>Bil. 1.</h2>
<p>Enkät</p>
<p>I förklarar syftet med studien:</p>
<p>Hur olika aktörer som är verksamma i rättsprocessen uppfattar behandlingen av brottsmisstänkta personer. Beskrivningen av den brottsmisstänktes situation från andra perspektiv än den brottsmisstänkte kan ge värdefulla insikter i rättsprocessen. 1. Yrkeskategori? 2. Specialisering? 3. Erfarenhet i år och typ av mål? 4. Hur skulle du spontant beskriva behandlingen i rättssystemet av brottsmisstänkta personer? 5. Hur skulle du beskriva den åtalade personens situation i domstolen? (tex. i termer av utsatthet, maktrelationer) 6. Hur anser du att bemötandet av den åtalade i ett brottmål är med avseende på dennes rättssäkerhet? (tex. möjligheterna att på ett relevant sätt föra fram sin talan, förbereda sitt försvar) 7. Hur anser du att bemötandet av den åtalade i ett brottmål är med avseende på dennes integritet? (tex. hur vederbörande bemöts av ledamöterna i domstolen, vilka uppgifter om den åtalade som offentliggörs genom rättegången) 8. Har du några andra tankar kring den brottsmisstänktes roll i domstolen? 9. Har du några spontana tankar när det gäller frågan om likabehandling av människor inom rättssystemet? 10. Jag ska nu kort beskriva fyra olika hypotetiska brott som en person står åtalad för. I anslutning till varje beskrivning kommer jag att fråga om du tror att någon eller några av ett antal olika omständigheter kan komma att påverka bemötandet i domstolen av den person som är misstänkt för brottet:</p>
<p>A. Narkotikabrott</p>
<p>En person står åtalad för narkotikabrott. Den brottsliga handlingen bestod av införsel av en mindre mängd cannabis, enligt den åtalade avsett för eget bruk.</p>
<p>B. Bokföringsbrott</p>
<p>En person står åtalad för bokföringsbrott. Den åtalade är vd och delägare av ett fåmansbolag. Brottet består av att bokföringen endast skötts sporadiskt under två års tid. Den åtalade har förklarat detta med att en av de tre personer som arbetar i bolaget, och som var den som skötte bokföringen, har haft personliga problem och därför inte hunnit med sina arbetsuppgifter.</p>
<p>C. Misshandel</p>
<p>En taxichaufför står åtalad för att ha misshandlat en kund. En dispyt om betalning ledde till att tumult uppstod i bilen. När taxichauffören försökte att hålla kvar kunden i bilen slutade detta med att kundens axel vreds ur led. Taxichauffören hade fått ett rivsår på kinden.</p>
<p>D. Sexualbrott</p>
<p>En person står åtalad för att sexuellt ha utnyttjat en annan person i dennes lägenhet dit de gått tillsammans efter en fest hos gemensamma bekanta. Båda parter var berusade vid händelsen. ***</p>
<p>Tror du att någon av de omständigheter jag nu kommer att räkna upp, kan påverka bemötandet i domstolen av den som är åtalad för detta brott? Jag vill att du beaktar samtliga medverkande i brottmålsprocessen, åklagare, domare, nämndemän, advokat eventuella andra medverkande: a) – Tror du att huruvida den misstänkte gärningspersonen är kvinna eller man, kan påverka bemötandet av denne i domstolen? b) – Tror du att den misstänktes arbetssituation kan påverka bemötandet av den denne i domstolen? (tex. inte har något arbete, har ett lågstatusarbete eller ett högstatusarbete) – Tror du att den misstänktes bostadssituation kan påverka bemötandet av den misstänkte i domstolen? (T.ex. bor i en hyreslägenhet i ett område som är känt för mycket social problem eller bor i en bostadsrätt eller en villa i ett högstatusområde) – Tror du att den misstänktes klädsel kan påverka bemötandet av denne i domstolen? (T.ex. är klädd i jeans eller kostym) c) – Tror du att den misstänktes ålder kan påverka bemötandet av den misstänkte i domstolen? (T.ex. huruvida den tänkte är ungdom, medelålders eller äldre) d) – Tror du att den misstänktes förmåga att utrycka sig på en vårdad svenska kan påverka bemötandet av den misstänkte i domstolen? (T.ex. huruvida denne talar vårdad svenska eller använder mycket svordomar och slanguttryck eller talar god svenska eller bryter på annat språk) – Tror du att den misstänktes uppförande i rättssalen kan påverka bemötandet av den misstänkte i domstolen? – Tror du att yttre attribut som t.ex. tatueringar, hårfärg, speciella frisyrer (rakad skalle, punkfrisyr), skägg eller mustasch kan påverka bemötandet av den misstänkte i domstolen? – Tror du att om den misstänkte bär några yttre attribut som signalerar religiös tillhörighet (text slöja, turban) kan påverka bemötandet av denne i domstolen? – Tror du att nationellt ursprung, etnisk bakgrund, kulturell eller religiös tillhörighet kan påverka bemötandet av den misstänkte i domstolen? (t.ex. ras, hudfärg eller om den misstänkte tillhör en speciell grupp som t.ex. zigenare, kurder) – Kommer du att tänka på några andra yttre attribut som du tror kan påverka bemötandet av den misstänkte i domstolen? – Tror du att det är några av de omständigheter som vi nu har tagit upp som, om de förekommer samtidigt hos samma person, kan påverka bemötandet av den misstänkte i domstolen? e) – Tror du att någon annan omständighet, liknande de vi just talat, om kan påverka bemötandet av den misstänkte i domstolen? f) – Tror du att någon av de omständigheter vi har pratat om kan påverka domslutet?</p>
<p>Övriga kommentarer? 9 ”Kulturella försvar”, likhet och diskriminering 1</p>
<p>Claes Lernestedt</p>
<h2>Prolog</h2>
<p>I en kongolesisk familj bosatt i Skogås utanför Stockholm, tre vuxna (två kvinnor och en man) och två barn (dock inte till de vuxna), kom de vuxna att tro att barnen hade blivit besatta av onda andar. Existensen av onda andar var för dessa personer – liksom för många andra i den del av Kongo från vilken de kom – en realitet . Onda andar anses där inte bara existera utan också ha en kapacitet att skada, även allvarligt, och de vuxna i vårt rättsfall fruktade bland annat just det. Därför beslöt de att de onda andarna behövde drivas ut ur barnen. Den hemgjorda exorcism som följde fick ett mycket tragiskt slut: ett av barnen kvävdes till döds genom att få en bibel pressad mot ansiktet (detta var slutpunkten i en utdraget händelseförlopp). Också det andra barnet skadades. De vuxna – en man och två kvinnor – åtalades, mannen för mord och grov misshandel, kvinnorna för grov misshandel.</p>
<p>I rättegången i tingsrätten var motivet  för gärningarna klart och ifrågasattes varken av åklagare eller domstol: behovet av att bli av med de onda andarna, för att, måste det förstås, dessa inte skulle orsaka familjen skada. En socialantropolog vittnade om den utbredda andetron på den plats varifrån de tilltalade stammade. Vad vi nu frågar oss är: hur handskades tingsrätten i sin juridiska argumentation med detta motiv? Inte alls, kunde man säga: motivet förbigicks mer eller mindre – ”rättsligt” – med tystnad. Domstolen uttalade följande:</p>
<p>Tingsrätten har … att utgå från att bakgrunden och orsaken till deras handlande står att finna i deras övertygelse om häxor och onda andar. När det gäller att bedöma deras handlande – i första hand om det utgör brott – måste emellertid detta göras i enlighet med det svenska rättssystemet.</p>
<p>Vad menas då med yttrandet att den svenska tingsrättens bedömningar skall ”göras i enlighet med det svenska rättssystemet”? Det tycks för tingsrätten ha inneburit att andetron kunde lämnas närmast utan avseende. Men tingsrätten kunde, och borde  utifrån gällande rätt, ha handskats med motivet på ett annat sätt. Den borde ha uppfattat och behandlat – i bemärkelsen diskuterat och bemött – motivet som ett påstående om att de tilltalade agerat i nödvärn eller nöd, eller alternativt i vad som kallas för putativ  (innebärande att man inte är, men väl tror sig vara, i en situation som skulle  ha givit exempelvis nöd- eller nödvärnsrätt om den verkligen hade varit för handen). Finner rätten att en nöd- eller nödvärnssituation har förelegat kan gärningen under vissa ytterligare förutsättningar vara rättfärdigad . Befinns i stället en putativsituation ha förelegat kan den tilltalade ursäktas  för gärningen (återigen om vissa ytterligare förutsättningar uppfyllts). Applicerat på vårt fall är en första fråga om en svensk domstol bör anses ha rätt att utgå ifrån att det inte finns några onda andar (i vart fall inte i Sverige, i vart fall inte rättsligt sett). Kanske är detta en rimlig utgångspunkt, om än knappast självklar. Låt oss ändå anta denna utgångspunkt som rimlig. Då får vi formulera fortsättningen som att de tilltalade inte var  i en nödvärns- eller nödsituation (för det finns inga onda andar), men att de trots detta uppriktigt trodde  sig vara i just en sådan situation. En fråga som då måste ställas är om det var rimligt  att uppfatta situationen som de gjorde eller, uttryckt på ett annat sätt, om det var oaktsamt eller ej av de tilltalade att hamna i en sådan missuppfattning. Anses missuppfattningen rimlig, inte oaktsam , finns förutsättningar att fortsätta till nästa led i prövningen.</p>
<p>Men vi skall stanna vid innevarande led ett slag till. Följdfrågan är förstås: ”oaktsamt för vem?, rimligt utifrån vems synvinkel?”. Ett slags fiktiv jämförelseperson, en ”reasonable person”, måste konstrueras så att vi kan ställa den tilltalade mot den: en normal, vettig, genomsnittlig person. Men vilken  fiktiv person skall den tilltalade jämföras med? Detta är en kärnfråga. För genomsnitts- ”svensken” skulle det säkert anses oaktsamt att tro att andebesatthet förelåg, men däremot – kan vi för argumentations skull anta – knappast för genomsnittspersonen på den plats varifrån de tilltalade kom, en plats där onda andar är en realitet. Vilka måttstockar skall då användas? Vi befinner oss i Sverige, det är den svenska rättsordningen som skall döma  i målet, men det är den enskilde tilltalade som skall dömas , vars individuella  skuld, individuella  klandervärdhet, skall prövas. Konflikten är uppenbar, dess lösning inte.</p>
<p>Men varken domstolen eller någon av de övriga aktörerna (åklagare, försvarsadvokater) tycktes – i vad som kan utläsas av den skrivna domen – se eller vilja se denna konflikt. Inte heller ville de se det åberopade motivet som ett påstått ”försvar” vilket rätten måste ta ställning till. Domstolen kan ha haft relativt ”tekniska” skäl för att avstå från en diskussion i termer av nöd, nödvärn eller deras putativformer. Hade domstolen t.ex. i ett första led accepterat att icke oaktsam putativ förelåg, så hade den i nästa led behövt ta ställning till i vilken utsträckning de tilltalades agerande var proportionerligt  i förhållande till det upplevda angreppet. I klartext: domstolen hade haft att ta ställning till hur mycket våld som är försvarligt gentemot onda andar från Kongo som tagit plats i ett barn. Detta är en bedömningssituation som en domstol kanske vill undvika.</p>
<p>Kommenterades då inte andetron ytterligare på något ”rättsligt” relevant sätt? Jo då: när det handlade om att bestämma påföljd för de tilltalade (vilka alla fälldes, mannen för mord och grov misshandel, de bägge kvinnorna för grov misshandel) citerade rätten, avseende den yngsta av kvinnorna, det rättspsykiatriska utlåtandet:</p>
<p>Hennes kulturellt inhämtade föreställningar är så intensiva, att de i svensk miljö framstår som uttryck för psykisk sjuklighet, en paranoid psykos med megalomana drag, hallucinationer och vanföreställningar.</p>
<p>Detta citat, liksom rättsfallet som helhet, synliggör en konflikt mellan olika åskådningar – den ”svenska” och en annan – vilken just i detta mål, genom domstols användning av ”svenska” glasögon, har lösts till de tilltalades nackdel på ett sätt som kan kallas diskriminerande. Jag säger därmed inte, skall understrykas, att de tilltalade borde ha friats. En någorlunda rimlig lösning hade varit att domstolen (a) slagit fast att de tilltalade i och för sig måste anses ha befunnit sig i en (rimlig) putativsituation, och att det därför i ett nästa led skulle göras en försvarlighets/proportionalitetsbedömning, och att domstolen där (b) slagit fast att vad som gjordes för att driva ut andarna var uppenbart oförsvarligt: de åtgärder som de vuxna i familjen vidtog – vilka bland annat ledde till ett barns död – var grovt oproportionerliga . Men domstolen valde inte detta tillvägagångssätt, trots att det skulle ha lett till samma ”slutresultat”: fällande dom. Det kunde då hävdas att om ”slutresultatet” ändå hade blivit identiskt, så spelar vägen till resultatet ingen roll. Men detta är fel: vägen spelar  roll. Den gör det både ur vad som i dagens ”mångkulturella” politiska filosofi oftast kallas ett ”recognition”-perspektiv   och allmänt i fråga om straffrättens ambition att sända relativt nyanserade moraliska budskap (mer om detta längre fram).</p>
<h2>Inledning</h2>
<p>Jag tackar dig, Allah, för att du besparar mig ’storlek 6-haremets’ tyranni’, sa jag om och om igen för mig själv där jag satt på flyget från Paris till Casablanca, äntligen på väg hem igen. ’Jag är så glad att den konservativa manliga eliten inte vet om det. Tänk er om fundamentalisterna bytte taktik från slöjan till att tvinga kvinnorna att bli storlek 6.</p>
<p>Hur kan man organisera en trovärdig politisk demonstration och ropa på gatorna att ens mänskliga rättigheter har blivit kränkta när man inte kan hitta rätt kjol?”</p>
<p>Prologen visar hur den svenska straffrättsordningen – i det här fallet en domstol – driver igenom sin världsåskådning på ett sätt som kan medföra att den individ drabbas hårt som på ett eller annat sätt faller utanför normen för vad en ”svensk” ”reasonable person” kan tänkas uppfatta, förstå, tycka och göra. I farozonen för detta är särskilt personer från platser eller sammanhang där livsåskådning, normer, kultur skiljer sig markant från ”det svenska” (eller i vart fall föreställningar om detsamma).</p>
<p>Problemet  i det konkreta fallet ovan, för att uttrycka det klart, var att domstolen genom användning av dessa utpräglat svenska måttstockar fråntog de tilltalade det möjliga försvar som en missuppfattning kunde ha varit (och hade  varit) för en annan tilltalad som haft en för en ”reasonable swede” mer rimlig (miss)uppfattning. En huvudfråga för den följande framställningen är vilka måttstockar och standarder individer som kommer någon annanstans ifrån, i viss utsträckning präglade av andra värde- och trossystem, andra vanor och traditioner, bör relateras till, mätas mot, när deras personliga klandervärdhet skall bedömas och ligga till grund för individuell bestraffning. Frågan är av generell, principiell art och också en mindre del av flera successivt större diskussioner: hur, på vilka sätt, till vilken grad, har dagens befolkningsmässigt diversifierade (national)stat rätt att genom och i sin straffrättsanvändning kräva av personer tillhöriga olika minoritetsgrupper, exempelvis invandrare, att de alla skall leva upp till och mätas enligt, i vårt fall, ”svenska” måttstockar? Och i ett ännu större perspektiv är också straffrätten som helhet bara en liten (om än betydelsefull) del i de övergripande frågor som aktualiseras genom utvecklingen till ett mer ”mångkulturellt” samhälle.</p>
<p>Frågeställningen rörande måttstockar för personlig klandervärdhet har uppenbart mer bäring på vissa grupper än på andra: sådana där skillnader i tradition, kultur, religion och allt övrigt som socialt medverkar till att forma en person till att bli det den blir, är stora. Problematiken har dock bäring på många olika grupper med sätt att se på och handskas med världen som avviker från majoritetskulturens (inklusive exempelvis olika slags gängkulturer). Med tanke på denna forskarvolyms fokus diskuteras här dock främst invandrare.</p>
<p>Frågeställningen är både politiskt laddad och komplex, vilket återspeglas i vad som måste beskrivas som en rad tvivelaktigheter i den existerande, mest nordamerikanska, akademiska debatten rörande ”cultural defenses”, där den tilltalade hävdar att något förhållande, som klassificeras som ”kulturellt”, bör medföra ansvarsbefrielse, ansvarslättnad eller mildare straff, och därigenom fungera som ett ”försvar” mot ett åtal. Svensk debatt saknas i stort sett helt, förutom stötvis i dagspressen, med vad detta ofta innebär av förenkling. En ambition med den följande framställningen är därför att, skissartat, redogöra för vissa av de problem som frågeställningen aktualiserar samt för vissa huvuddrag i den existerande debatten rörande hur problemen bör  lösas. Därtill ger jag vissa egna synpunkter, bl a i fråga om vilka parametrar som måste vägas in vid besvarandet av böra-frågorna.</p>
<p>Även om det i Sverige är glest med akademisk debatt kring straffrätt och ”kultur”, finns det i samhället i stort mycket åsikter i omlopp om det (som en icke distinkt del av den nämnda större och övergripande mångkulturella debatten rörande ”vem skall anpassa sig till vem, och hur mycket?” osv.). En ambition med min framställning är just att göra straffrättens  roll mer distinkt inom denna debatt, och också att inom  straffrätten peka på viktiga distinktioner. Men låt oss dock som del i en bakgrundsteckning uppehålla oss något ytterligare i den allmänna och politiska debatten: den lär nämligen ha påverkat aktörerna i rättssystemet. Ett slags vändpunkt i den officiella svenska synen på frågorna, eller i vart fall ett utropstecken i en redan påbörjad trend, tycks ha kommit med det massmedialt uppmärksammade mordet på Fadime Sahindal och de ungefär samtidiga terroristattackerna mot bl a World Trade Center. Två deltagare i debatten:</p>
<p>Mona Sahlin  uttalade i en välkänd intervju i DN den 8 juni 2001 att i Sverige gäller svenska värderingar, ”det är bara att gilla läget”, att ”alla måste följa Sveriges syn på frihet och jämlikhet”, och vidare bland annat att ”om folk drar sig undan samhället för att slippa anpassa sig måste vi hitta sätt att tvinga in svenska värderingar”. Sahlins uttalanden kom, bland annat, att ge en vokabulär och legitimitet till en nationalistisk och främlingsfientlig hållning, i vilken ”den andre” tenderar att demoniseras kollektivt och den oönskade ”annanheten” gärna vävs ihop till ett helt: bärande av slöja framstår då emellanåt som lika viktigt att motarbeta som ”hedersmord”. Mohsen Hakim  framhöll i en kritisk replik på Sahlin vikten av att bejaka olikheter: ”osvenskhet” får inte generellt sett ses som ett problem. Han betonade dock ett antal gånger inom ramen för den korta artikeln att odlandet av olikhet skulle ske inom ramen för lagarna :</p>
<p>En svensk borde ha rätt att behålla sina svenska värderingar och så långt lagen tillåter leva svenskt i ett främmande land. På samma sätt borde en invandrare ha rätt att - inom lagens ramar - bete sig osvenskt ... Den svenska lagen skall gälla för alla som bor i Sverige men därutöver borde man vara fri att bete sig som man vill ... Precis som en kvinna skall ha rätt att bejaka sin kvinnlighet och bete sig omanligt skall en invandrare ha rätt att - inom lagens ramar - tänka och bete sig osvenskt. Att inte få vara sig själv är nedlåtande och förtryckande” ... (och slutligen, som avslutning på debattartikeln:) ”Varje person skall ha rätt att välja sitt levnadssätt så länge han eller hon håller sig inom lagens ramar.</p>
<p>Men lagarna , då, måste inte också de påverkas och ändras? Tänks de vara oförändrade, på melodin ”when in Rome, do as the Romans do”? I framställningen nedan ges lagarna viss uppmärksamhet, men det huvudsakliga intresset riktas dock mot deras tillämpning. Frågan är främst i vilken utsträckning det bör vara tillåtet att hjälpa den politiska viljan att tvinga in svenska värderingar genom att i straffrättstillämpningen inte låta ”den andre” få mätas utifrån sina  förutsättningar, sin  världsbild, i den utsträckning som ”svensken” får göra det (eftersom ”svensken” i högre utsträckning har samma, bara i mångt och mycket icke explicitgjorda, världsbild, kanske ”kultur”, som domstolen har).</p>
<p>Ett metodologiskt påpekande. Problemområdet är ett sådant, där det i hög grad behöver diskuteras hur sakerna bör  hanteras. Hur de har  hanterats och hanteras i dag är av begränsat rättsligt intresse: av de rättsfall som är intressanta, såväl i Sverige som i den nordamerikanska debatten, har endast ett fåtal avgjorts av högre rätt (vilket ger ett högre prejudikatvärde). Många av de nordamerikanska fallen har dessutom avgjorts genom s k plea bargaining , med resultat att de rättsfrågor som fallen tycks aktualisera egentligen inte prövats rättsligt. Så mycket är dock möjligt att utläsa som att (a) domstolarna generellt sett är osäkra i fråga om hur de skall förhålla sig till ”kulturell” argumentation, vilket manifesteras genom att (b) rättsfallen pekar i bägge riktningar, vissa mot en extremt tillåtande hållning, andra mot en extremt avvisande hållning (som i Skogåsmålet), varvid det framstår närmast som att det är slumpen som styr vilken hållning viss domstol kommer att inta i det konkreta fallet. Det finns alltså utomordentligt goda skäl, både ur rättssäkerhets- och rättvisesynpunkt, att diskutera hur problemområdet bör hanteras. Rättsfallen bör därvid främst ses och användas som diskussionsunderlag, med ungefär samma funktion som konstruerade exempel.</p>
<p>För att på ett korrekt sätt nalkas frågan hur straffrättsväsendet bör handskas med ”kulturella försvar” behövs vissa utvikningar rörande annat. ”Kulturella försvar” reses i prövningen av personligt ansvar och klandervärdhet för (objektivt) begånget brott. Men det är inte (vare sig av Gud eller på annat sätt) givet hur lagarna  bör se ut, exempelvis vad som bör vara kriminaliserat . Även i fråga om det senare finns ”mångkulturella” stridsfrågor, vilka något berörs.</p>
<p>Också utomstraffrättsliga redskap behövs för att diskutera de ”kulturella försvarens” relation till forskarvolymens tema, ”strukturell diskriminering i rättssystemet på etnisk och religiös grund”. Såväl ”likhet” och ”diskriminering” som ”etnisk och religiös grund” behöver beröras. Det sistnämnda kan klaras av direkt: ”kulturella försvar” rör inte bara ”etniska och religiösa” grunder, utan något bredare och vagare, dem bägge inneslutande, som åtminstone för närvarande kallas ”kultur”. Det ännu vagare ”annanhet” vore, just på grund av att vagheten är så uppenbar, kanske att föredra som samlingsbegrepp. Vad gäller ”likhet” och ”diskriminering” behöver några olika likhetsbegrepp och –ideologier beröras. Det blir då lättare att se i vilka bemärkelser olika ståndpunkter i debatten kring ”kulturella försvar” kan sägas förespråka respektive vilja motverka ”diskriminering”.</p>
<p>För tydlighets skull: detta kapitel har inte  som syfte att empiriskt undersöka faktisk förekomst av diskriminering. Avsikten är i stället att peka ut ett närmast obearbetat område där det behöver diskuteras både vad som över huvud taget skall anses vara särrespektive likabehandling och dessutom vilken sär- eller likabehandling som också skall anses vara diskriminerande. Framställningen kunde vidare möjligen sägas diskutera rättslig  diskriminering i någon snävare bemärkelse.</p>
<h2>Likhet och diskriminering</h2>
<p>Sättet som begrepp som ”likhet” och ”diskriminering” används är komplext. Diskussion försvåras av att begreppen är kraftigt normativt laddade, vilket medför att envar har ett intresse av att driva igenom sin egen tolkning av dem och en låg vilja att enas med meningsmotståndaren om en gemensam definition. Nedan några påpekanden och distinktioner som underlättar diskussionen av ”kulturella försvar”.</p>
<p>• Straffrätten tänks vara en statsmaktens sista utpost, en slutstation i den samhälleliga näringskedjan. När den blir aktuell har det redan uppkommer en mängd skevheter – och orättvisor – mellan olika människor i ett samhälle. Flertalet av de individer som till slut döms till ett långt straff i fängelse  har  på ett tydligt sätt varit utsatta för sådana skevheter under resans gång. Frågor av intresse är då förstås var  dessa uppkommit och om  och i vilken utsträckning staten, samhället, har skuld i det, och, om så, detta också bör innebära att en viss tilltalads straffrättsliga skuld bör anses mindre. Ur vissa synvinklar kan ju en relativt ”blind” rättvisa vara att föredra. Straffrätten blir då bunden att vidmakthålla det som stoppas in i den, och bara sällan kompensera för inkommande skevheter.</p>
<p>• Användning och innebörd av begreppet ”likhet” (liksom ”diskriminering”) har skiftat över tid. Politiska strävanden i namn av ”likhet” kan historiskt sett i huvudsak sammanfattas i några grundläggande ”faser”. I vad vi kan kalla för ett  initialt skede  är samhället i stor utsträckning skiktat i grupper, och personer identifieras, identifierar sig, värderas och värderar sig i hög grad utifrån grupptillhörighet. Jämförelser i termer av ”likhet” och ”olikhet” som vi tänker på begreppen i dag sker bara mellan personer inom samma grupp : jämförelser mellan personer i olika grupper går inte. I denna fas handlar ”likhets”-strävanden inte om att rasera barriärer mellan grupper, utan om att framställa krav på förbättring inom ramen för  rådande strukturer.</p>
<p>I en nästa fas, för vilken ett gott exempel är den franska revolutionen, söks i vart fall i retoriken grupptillhörighet utraderad  som kriterium. Individen  lanseras som den ”riktiga” sociala enheten, och fram växer successivt vad som i dag brukar kallas en klassisk ”liberal” syn på rättsordning och samhälle: individerna skall respekteras i sin egenskap av individer. Sättet som rättsordningen gör detta på är när det gäller tillämpningen  av lagarna att på vissa sätt hålla sig okunnig om individen (inte minst dess olika grupptillhörigheter), och när det gäller utformandet  av lagarna bör samhället inte ha någon egen materiell uppfattning om ”det goda”. Det förespråkas alltså, för att det är bra, att individerna skall vara ”blanka”, ansiktslösa, inför maktens ögon. Bland annat därför reduceras individerna i straffrättstillämpningen (som tilltalade) till ett visst mindre antal egenskaper och kännetecken. Devisen kunde, bryskt uttryckt, vara: ju mer information som domstolen skall eller får beakta, desto större risk för uppkomst av otillbörliga skevheter. Sammanfattningsvis: medicinen för att nå likhet och rättvisa i relevant mening menas vara formell likställdhet på individbasis i lagen och ett förbud för Justitia att se för mycket av individen i rättstillämpningen.</p>
<p>I en därpå följande fas kritiseras den föregående: formell likställdhet och reducerade individer ger måhända likhet men inte alltid relevant  ”likhet”: de samhälleliga strukturerna är alltför djupgående. Grupptillhörighet spelar roll, och att då hålla fast vid formellt likställande och blindhet kan medverka till att skymma  och förstärka  strukturella orättvisor. Strävan blir därför att försöka synliggöra och beakta strukturer och skiktningar. Fokus är mer på utgångsläge och resultat än på behandling: lagen kan behöva behandla olika  för att få slutresultat eller startpositioner som är lika . Den föregående (formella) fasen ses i och för sig som huvudsakligen lovvärd, men också som en genomgångsstation  felaktigt framhållen som slutstation . Det som en gång var vägen till större likhet – formell likhet osv. – blir nu i stället delvis ett hinder mot ytterligare steg på samma väg.</p>
<p>I denna ”materiella” eller ”strukturella” fas sker en återgång till ett tidigare synsätt, enligt vilket grupptillhörigheter faktiskt har, och i vissa bemärkelser bör  ha, betydelse. Rekommendationen att Justitias bindel delvis ska bort görs dock med andra mål än i det avsiktligt skiktade samhället: nu handlar det om att stötta (individer som hör till) utsatta grupper. Justitia måste därför i vissa avseenden se individen mer kontextualiserad  än ett formellt-neutralt förhållningssätt tillåter. Både lagen och dess tillämpning sägs exempelvis – neutralitetsretoriken till trots – vara ”gendered”, präglade av ett manligt synsätt och manliga preferenser. Neutraliteten, likheten, är då farliga chimärer. När denna typ av kritik riktas mot rättsordningen , och i någon bemärkelse mot juristerna , är kritiken extra känslig: tanken att det som juristen håller på med är i relevant bemärkelse objektivt och ”neutralt” tillhör kärnan i skråets självförståelse och självförtroende. Kritiken har visat sig ha poänger. Juridik avbildas ofta som en rätt kall och avpersonifierad verksamhet. Men hantverket, vare sig det gäller rättsvetenskapare eller domare, bär med sig en hel del ”tyst kunskap”, av vilken en del säkerligen en gång i tiden var och uppfattades som aktuella politiska direktiv, men som i takt med att tiden har gått har kommit att uppfattas som formella, neutrala hanteringsregler (”så här gör man”) vilka förs från en generation till en annan. Mycket av sådan kunskap är inte neutral utan baseras på tysta standarder som utformats av (och därmed delvis också för) personer och grupper med vissa tillhörigheter i fråga om klass, kön och innanförskap.</p>
<p>Det är sammanfattningsvis rörande faserna intressant att dagens  strävanden handlar om att delvis vända tillbaka till ett tidigare och mer grupp- och kontextbaserat skede, om att delvis överge lanseringen av ”Individen”: den har inte givit önskade resultat, och måste i viss utsträckning beskrivas som ett nederlag.</p>
<p>• I vart fall inom mitt problemområde är det svårt att göra klart för sig vad som skall förstås med både ”likhet”och ”diskriminering”. Ett påstående om att ”likhet” råder, eller dess motsats ”olikhet”, är grundläggande betraktat ett påstående om att det finns något slags  relation  mellan minst två objekt, personer e d. Påståendet innefattar en jämförelse  mellan dem (ingenting kan vara likt ”i sig”). ”Likhet” innebär att det föreligger något slags överensstämmelse mellan dem, i något specifikt  hänseende. Det finns otaliga aspekter utifrån vilka t.ex. två människor kan jämföras. Vissa egenskaper delar viss individ med många (som kön), andra med få, och kombinationen av alla ens egenskaper (naturgivna såväl som socialt konstruerade) delar den med ingen. ”Likhets”-jämförelser och -strävanden kan endast välja ut någon eller ett fåtal aspekter, och vad som varit i fokus har växlat över tid. Närmast berörs två likhetsvarianter, ”likhet inför lagen” och att behandla ”as equals” (”som likar”).</p>
<p>Begreppet ”likhet inför lagen” återfinns i regeringsformen (RF) 1:9:</p>
<p>Domstolar och förvaltningsmöjligheter och andra som fullgör uppgifter inom den offentliga förvaltningen skall i sin verksamhet beakta allas likhet inför lagen samt iaktta saklighet och opartiskhet.</p>
<p>Stadgandet anses inte röra lagars utformning , bara deras tillämpning . En aldrig så särbehandlande lag kan då inte strida mot kravet på likhet inför lagen, så länge domstolen tillämpar lagen på det sätt som lagstiftaren avsett: med  distinktioner och åtskillnader som lagstiftaren tänkt sig, och utan andra distinktioner. Vad kravet då strängt taget handlar om är yrkesskicklighet hos domarkåren och andra rättstillämpande aktörer, något som framgår redan genom kravet på saklighet och opartiskhet. Kravet på just ”likhet inför lagen” skulle i så fall vara (bara) ett slags klatschig etikett.</p>
<p>Också bredare definitioner av ”likhet inför lagen” ges dock, tolkningar som tenderar att flyta ut i en allmän ”likhets”-debatt rörande hur samhället bör gestaltas. Det är då ”reell”, inte ”formell” likhet som sätts i fokus, med betoning på synliggörande av strukturer och på att ett ”blint” eller ”neutralt” förhållningssätt inte heller i lagstiftning  fungerar. Ett slags paraplybegrepp som kan täcka alla sorters likhetssträvanden kan hämtas hos Ronald Dworkin : det övergripande målet är att behandla människor ”as equals”, eller med ”equal respect” eller ”equal concern”. Detta kan, beroende på omständigheter, innebära olika saker: att behandla folk efter förtjänst , att behandla  dem lika, att sträva efter likhet i slutresultat  eller i startläge , osv.. Dworkins term innebär att begreppet likhet, på gott och ont, blir en ”catch-all”. Första stycket i ett annat stadgande, RF 1:2, klingar Dworkin:</p>
<p>Den offentliga makten skall utövas med respekt för alla människors lika värde och för den enskilda människans frihet och värdighet.</p>
<p>RF 1:2 är dock endast ett målsättningsstadgande , som anger övergripande samhälleliga målsättningar men saknar någon kraft att binda eller ens med verkan åberopas i domstol (och även om stadgandet hade bindande kraft är det så vagt att det vore svårt att ”tolka” det). I en ”böra”-diskussion kan det dock fylla en funktion, vilket visas längre fram. ” Diskriminering ” betyder i sin enklaste språkliga version bara ”särbehandling”, som en motsats till ”likhet” i dess enklaste version: ett konstaterande av att det i visst avseende föreligger en olikhet i behandling, dock utan att den värderas som bra eller dålig. Med denna definition finns förstås ett stort mått av diskriminering i rättsväsendet (så kan t.ex. en vuxen man men inte ett barn fällas för brott). Den diskriminering som vi skall söka efter är emellertid bara ”dålig” särbehandling, eller, som det ofta uttrycks i dag, diskriminering utan ”saklig grund”, särbehandling utan goda (och i lag förankrade) skäl. Detta är också den (förändrade) betydelse som begreppet ”diskriminering” i dag har.</p>
<p>I den kommande redogörelsen för ”kulturella försvar” används RF 1:9 och RF 1:2 1 st (eller snarare tanken om behandling ”as equals”) som struktureringsverktyg. Det diskuteras (a) vilka hänsynstaganden till ”kulturella” olikheter hos en tilltalad som måste ske för att domstolen inte ska bryta mot  det snäva kravet på likhet inför lagen i RF 1:9 (genom att oriktigt behandla den tilltalade sämre), (b) vilka hänsynstaganden till ”kultur” som i stället strider mot RF 1:9 genom att oriktigt gynna  den tilltalade, och (c) huruvida det finns fall under (b) vilka trots att de strider mot RF 1:9 kan försvaras med hänvisning till att alla skall behandlas ”som likar” eller har ”lika värde”. Punkten (a) kan klart sägas röra ”diskriminering”, medan (b) och (c) kan sägas röra positiv särbehandling. Används ett bredare likhetsbegrepp, ”som likar”, och definieras ”diskriminering” som frånvaro av relevant likhet, kan dock också fall som i och för sig uppfyller kraven i RF 1:9 (och som alltså inte strider mot principen om likhet inför lagen) bedömas vara ”diskriminerande”. Det är alltså inte säkert att ”diskriminering” och ”likhet inför lagen” alltid används som varandras motsatser.</p>
<h2>Straffrätt</h2>
<p>Två områden, två frågor</p>
<p>För förståelsen av diskussionen av ”kulturella försvar” nedan bör två straffrättsliga frågeställningar särskiljas: (a) vad bör kriminaliseras och (b) vem bör hållas ansvarig för överträdelse av ett straffbud? Inom bägge dessa områden måste det skiljas mellan å ena sidan syften  (vad som önskas uppnått), å andra sidan rättfärdiganden  (hur medlen för att uppnå det som önskas uppnått – liksom målen själva – kan försvaras). Straffrätten brukar beskrivas som statsmaktens yttersta vapen, och den är på många sätt också ett destruktivt  vapen som kan orsaka mycket skada: den hotar med ett ont som svar på ett ont (brottet), och bör därför uppfylla högt ställda krav på formell rättssäkerhet, t.ex. i fråga om likhet inför lagen i snäv bemärkelse. Den behöver därutöver också, på andra sätt, kunna rättfärdigas moraliskt.</p>
<p>För det första behöver det generellt sett kunna rättfärdigas att staten ö h t använder sig av något slags ”straffrättssystem” eller liknande system, som (a) förbjuder vissa gärningar och (b) till förbudet kopplar ett hot om en kännbar negativ sanktion för den ohörsamme. På en så generell nivå anses rättfärdigandefrågor inte behöva ägnas så stor uppmärksamhet: det råder rätt bred enighet om att något  sådant system behövs, och om att vi hittills inte har funnit någon bättre variant. Behovet tillåts fungera som ett hjälpligt rättfärdigande. Men från ett principiellt rättfärdigande av något  sådant system till ett blankt rättfärdigande av vilket som helst  sådant system, med vilka som helst komponenter , går det inte att gå: systemets delkomponenter bör prövas och kunna rättfärdigas var och en för sig. Det gäller exempelvis (a) vilka gärningstyper som bör få kriminaliseras, (b) vilka förutsättningar som bör vara uppfyllda för att en individ skall få hållas ansvarig, och straffas  (utsättas för lidande) för en överträdelse av ett sålunda kriminaliserat straffbud, samt (c) vilka typer av sanktioner som bör får användas mot den som får straffas (varvid dödsstraff förstås är ett kontroversiellt exempel). Nedan berörs kriminalisering och personligt ansvar.</p>
<p>I anslutning till detta, ett (krångligt) förtydligande i förväg: Fokus i debatten  kring ”kulturella” frågor rör avseende (a), specifika straffbud, främst utväljande  av vad som skall kriminaliseras och utformning  av straffbuden (dvs. det som sker på ”politisk” väg), inte så mycket domstols tolkning av straffbuden. I fråga om (b), förutsättningar för individuellt ansvar, är förhållandet det motsatta: debatten rör främst (domstols) tillämpning av reglerna. Det finns dock också tolkningssvårigheter (och tolkningsutrymme) i tillämpning  av specifika straffbud, liksom det finns lagstiftning rörande förutsättningarna för individuellt ansvar (mycket rörande dessa är dock utarbetat i praxis och doktrin).</p>
<h2>Kriminalisering</h2>
<p>När det onda som straffrätten gör diskuteras hamnar oftast själva straffandet  i fokus. Redan att visst beteende kriminaliseras  är dock ett principiellt ont, eftersom detta inskränker individers handlingsfrihet (det tänks ju vara hela vitsen med en kriminalisering). Klassiska debatter rörande moraliskt rättfärdigad kriminalisering har mycket kretsat kring kriterierna ”skada” och ”skada mot annan” (grundbegreppet ”harm to others” är hämtat från John Stuart Mills  ”On Liberty”) och dessas förhållande till, och tillåtligheten av, s k moralistiska (skydda samhälleliga moralföreställningar) och paternalistiska (skydda personer mot sig själva) straffbud. Denna debatt har initierats och till stor del förts av klassisk-liberaler med individer  i fokus: man är fast i den fas vars högsta mål är individuellt självbestämmande och statlig neutralitet i förhållande till individers olika och egna uppfattningar om det ”goda” sättet att leva det egna livet. Individers ”blankhet” och privata sfär liksom formellt likställande o d har därför varit framträdande ideal, och åtminstone den ”blanka” individbilden har präglat också lagstiftarens syn. Intressant är därför det faktum att den svenske lagstiftaren under senare tid börjat inta en strukturellt ”seende” attityd till kriminaliseringsfrågor, främst (närmast uteslutande) i fråga om olika aspekter av skydd (mot män) för kvinnor och barn. Ökad kontextualisering har då fått genomslag både i lagtext och i det tankegods som legat bakom utformningen av vissa nykriminaliseringar (ett exempel på det senare är sexköpslagen, numera inflyttad i brottsbalken som BrB 6:11, där en långtgående ”materiell” eller ”reell” syn på vad som är ”frihet” förs fram i förarbetena: ingen (kvinna) kan  sälja sex frivilligt).</p>
<p>På vilka sätt kan då ”kulturella” strukturella frågor aktualiseras när det handlar om kriminalisering? En första fråga: kan kriminalisering av något som (bara) viss specifik grupp ägnar sig åt komma i konflikt med något slags ”likhets”-tänkande? Svaret är både ja och nej. Det är för det första givet att en viss kriminalisering lägger olika stor börda på (utgör ett olika stort hinder för) olika personer och grupper. Även om kriminaliseringen formellt  inskränker allas  frihet att begå handlingen i fråga (många, men långt ifrån alla, kriminaliseringar riktar sig till envar) så kan det korrekt argumenteras för att friheten i reell  mening bara inskränks för dem som de facto  kunde tänkas begå gärningen. Anatole France  noterar i ett välbekant citat: ”Hur rättfärdig är icke lagen: den förbjuder såväl den rike som den fattige att sova under broarna och tigga bröd.” Det tycks väl då materiellt sett, rörande sådana kriminaliseringar, finnas goda grunder att tala om något som kunde kallas diskriminering? Nå, på ett sätt är informationen trivial: det finns knappast något  brott vilket alla  kunde tänkas begå (om inte förutsättningarna spetsas intill det orealistiska), så det måste vara så att olika kriminaliseringar olika mycket inskränker (eller försöker inskränka) olika människors liv (straffbudet för mord inskränker seriemördarens liv mer än många andras). Detta är inget som stör uppfyllandet av det så kallade generalitetskravet för kriminalisering, vilket i princip för uppfyllande endast kräver att straffbud är generellt avfattade, formellt tillämpliga på alla (ibland i bemärkelsen alla som har visst arbete, viss ställning e d): att de i praktiken  träffar viss grupp stör inte.</p>
<p>Frågan blir mer intressant om den relateras till det bredare ”lika värde”- eller ”som likar”-tänkandet. Om  den grupp individer som överträder ett visst straffbud uppvisar stark överensstämmelse med en annan grupp, självständigt identifierbar som grupp utan  hjälp av det faktum att personerna begått liknande brott, finns generellt sett anledning att fundera över (a) vad som är grunden till korrelationen och (b) vilka skäl  gruppmedlemmarna har för att engagera sig i aktiviteten, och exempelvis om dessa skäl enligt gruppmedlemmarnas åsikt – även om den avviker från majoritetsbefolkningens vilja så som denna kommit till uttryck genom kriminaliseringen – är goda. Å andra sidan har ju lagstiftaren också i vissa fall redan tänkt  gruppspecifikt vid införandet av viss kriminalisering e d: ett uttalat syfte kan vara att söka stoppa just invandrargruppers praktiker (se t.ex. utbrytningen av könsstympning (tidigare ”kvinnlig omskärelse”) till en egen strafflag).</p>
<p>I fokus för diskussioner när det gäller invandrare och ”kultur” är och har varit utöver könsstympning bland annat polygami, manlig omskärelse och rituell slakt. Det finns ett relativt litet antal av sådana relativt klara ”invandrar”-kriminaliseringar.   Den typ av diskussion som bör föras handlar i stor utsträckning om att väga, i en politisk process, styrkan av majoritetssamhällets intresse av och skäl för att vilja agera genom kriminalisering mot styrkan av minoritetens intresse av och skäl för att företa beteendet. Det politiska förfarandet gör diskussionen och dess överväganden relativt öppna för insyn, vilket innebär att hanteringen är förknippad med mindre faror än när det gäller personligt ansvar. Det bör också finnas goda möjligheter att i sinom tid nå rimliga kompromisser.</p>
<p>Sådana möjliggörs genom större flexibilitet i förhållande till det annorlunda, och större öppenhet för ”lika värde”-resonemang: aktiviteter som menas inte kunna jämföras kanske visst kan jämföras, de kanske rentav måste  jämföras, åtminstone utifrån sådant som den vikt de har för utövaren. På svenska tänks uttrycket ”äpplen och päron” illustrera omöjlighet i jämförelse. Detta är intressant, för de är rätt jämförbara: de klassificeras båda som frukt, de är båda ätbara, de växer båda på träd, osv. ”Äpplen och plaststolar” vore en rimligare och mer utmanande illustration, eller ”päron och kannibaler”. Låt oss jämföra värdet av älgjakt (vilket är tillåtet) med värdet av rituell slakt (vilket är förbjudet); värdet av rituell ansiktsrispning på barn (torde vara förbjudet, men jag har inte sett några svenska rättsfall) med värdet av att föräldrar tillåts låta göra hål i öronen på sina barn (tillåtet); värdet av bruk av drogen alkohol (tillåtet för vuxna) med bruk av drogen khat (förbjuden, narkotikaklassad); värdet av ”skönhets”-motiverade silikonimplantat i bröst (tillåtet) med värdet av att vilja dölja kroppen, inklusive ansiktet (snart otillåtet?); värdet av kvinnlig skönhetsbetingad så kallad intimkirurgi jämfört med värdet av det som sedan ett tiotal år tillbaka kallas könsstympning, tidigare kvinnlig omskärelse. Om jag har förstått saken rätt är ”skönhets”-betingade intimkirurgiska ingrepp tillåtna, vilka i fråga om fysisk påverkan är större än vissa mindre varianter av straffbelagd kvinnlig omskärelse, sådana varianter som vare sig stympar eller lämnar bestående men. Då torde spelplanen vara mer öppen än vad man kunde tro: det återstår då att föra en ideologisk diskussion av hur vi bör definiera ”tvång” (formellt eller materiellt, närmast) och hur vi bör värdera de ideologiska tankegods och kontexter som driver fram en önskan om respektive typ av ingrepp, extra påtagligt när det gäller vuxna kvinnor.</p>
<p>Det handlar alltså om att reflektera även över de egna mallarna och förföreställningarna. Därefter återstår frågan i vilken utsträckning majoriteten i en nationalstat bör ha rätt att (genom förbud) driva igenom (”tvinga in”) just sina tolkningar av frihet, jämlikhet och det goda. Detta är en svår fråga som utrymmet inte tillåter behandling av.</p>
<p>Beslut om kriminalisering fattas på en rätt abstrakt, samhällelig, och ”politiserad” nivå. Fokus vid kriminaliseringsöverväganden ligger framåt, på visioner om hur vi vill att samhället skall se ut i framtiden , hur individerna i framtiden skall och inte skall umgås med varandra och sitt samhälle. I diskussionen existerar inga verkliga  individer. Mer i stället av en idé, ”Individen”, en relativt endimensionell pappfigur som ensam eller i en grupp dras i snöre över en scen. Tänkandet inom diskussionen ligger nära – och influeras av – den politiska filosofins teorier kring det önskvärda och goda samhällets gestaltning och förhållningssätt till ”Individen”. De antaganden om individen som görs, den bild av och den kunskap om människan som staten tänks böra ha (hur man vill att staten ska ”se” individen), styrs inte bara av empirisk kunskap (hur det ”är”), utan också i hög grad av visionerna om det framtida samhället, om hur man vill att det skall vara.</p>
<p>Att individen, inom ramen för frågan hur kriminalisering bör användas i skapandet av det goda, framtida samhället, reduceras och ”fiktionaliseras” rätt mycket bör i rätt hög utsträckning tillåtas: på detta stadium drabbar det mindre påtagligt verkliga individer, och de samhälleliga målen bör kanske sättas högre än vad som är realistiskt. I behandlingen av nästa område – personlig klandervärdhet – ter sig sakerna delvis annorlunda: där avtecknar sig konflikterande ideal skarpare.</p>
<h2>Personligt ansvar</h2>
<p>Att en person – strängt taget en persons kropp – tycks ha agerat på ett sätt som beskrivs i ett straffstadgande lär för lekmannen framstå som något av en slutpunkt: brottet är, i någon bemärkelse, begånget. Det är dock samtidigt startpunkten för en relativt omfattande undersökning med mål att slå fast om personen  också kan hållas ansvarig för det som kroppen gjort: det handlar om att finna skuld och klandervärdhet i relation till det inträffade, och om att skatta arten  och mängden  av klandervärdhet. Var exempelvis personen straffmyndig, var den tillräknelig, eller i stället psykiskt störd på ett sådant sätt att den inte kan hållas ansvarig? Kan de iakttagna kroppsrörelserna karaktäriseras som en mänsklig handling , i någon bemärkelse kontrollerad, eller (bara) som spasmer eller rörelser under sömn? Fanns en subjektiv inställning, uppsåt eller (för vissa brott) oaktsamhet? Fanns i situationen något som rättfärdigade  gärningen, exempelvis att den var en berättigad respons på ett angrepp eller en hotande situation, eller att den företogs med samtycke, så att den trots brottsbeskrivningsenlighet och uppsåt ändå allt sammantaget inte skall anses vara fel? I denna grupp faller den oskrivna rättfärdigandegrund som i dag brukar kallas ”social adekvans” och som används för att förklara bl a varför idrottsutövare i t.ex. hockey inte fälls för misshandel eller vållande till kroppsskada när de skadar varandra. Vidare: om det inte fanns något som rättfärdigade, fanns det i stället någon ursäktande omständighet, innebärande att gärningen fortfarande anses fel men personen  ursäktas för den? I ett senare led, om  dessa och andra frågor besvaras på ett sådant sätt att personen får fällas för det inträffade, skall vidare det som kallas brottets straffvärde fastslås. Detta kräver bland annat en undersökning av motivet  för gärningen (se BrB 29:1-3).</p>
<p>Bland annat de regler som ovan berörts hör till vad som brukar kallas straffrättens allmänna del. Reglerna är relativt abstrakta, och detta är naturligt: de tänks vara tillämpliga på alla eller i vart fall många brottstyper av vitt skilda slag, och måste därför vara flexibla. Det sagda innebär att praxis och doktrin ges ett rätt stort spelrum att fylla reglerna med innehåll, exempelvis (apropå Skogåsfallet) avseende normalitets- och rimlighetsstandarder. Spelrummet för tolkning är ofta större i den allmänna delen än rörande enskilda straffbud, och detta spelrum hamnar i centrum när det gäller ”kulturella” försvar: det finns goda möjligheter för domstolen att beskära, inskränka, de generella reglernas tillämpning till ”svenska” missuppfattningar, ”svenska” grunder för provokation, osv. (liksom det i och för sig finns rum också för att göra motsatsen).</p>
<p>De ovan nämnda distinktionerna i ansvarsbedömningen möjliggör åtminstone relativt nyanserade moraliska skattningar. Ett problem i straffrättssystemets kommunikation med befolkningen är att dessa distinktioner, om än moraliskt viktiga, inte alltid påverkar det slutliga utfall som drabbar den tilltalade. Exempelvis är skillnaden mellan att (a) en gärning menas ha varit rättfärdigad , och att (b) gärningen i sig menas ha varit fel men personen bör ursäktas  för den, viktig ur ett moraliskt perspektiv. Men utfallet i grund bemärkelse – närmast det straff (icke-straff) som drabbar gärningsmannen, vilket också blir vad allmänheten genom media får sig till livs – är likadant i bägge fallen: frikänd, inget straff. Jämför vad som inledningsvis sades om Skogåsfallet: jag föreslog ett annat sätt att resonera, en annan väg, vilken dock skulle ha lett till fällande dom med samma rubricering.</p>
<p>Vilken individbild bör det arbetas med när det gäller personligt ansvar? Här sker appliceringen av reglerna på konkreta  personer, som redan har agerat i konkreta  situationer. Det handlar inte längre om den i egenskaper kraftigt reducerade ”Individen” från kriminaliseringsdiskussionen, där det främst handlade om att tänka framåt , att konstruera den önskade framtiden. Här handlar det i stället om riktiga individer, och om att genom att blicka bakåt  bedöma en persons skuld för något som redan inträffat. Detta måste få ha konsekvenser, på så sätt att mer av den ”verkliga” personen tas in i bilden. Inte heller när det gäller individuellt ansvar, förstås, är det möjligt (eller önskvärt) att hänsyn tas till envars särart på det sätt att den ”fulla” verkliga personen granskas. Även här måste det arbetas med fiktionaliseringar och reduceringar: personen får i viss utsträckning passas in i redan befintliga formar. Men det får inte tas alltför långt.</p>
<p>Vad som bör vara syftet  med bestraffning i det enskilda fallet är något varom många – och knappast bara de lärda – tvistat. Det kan enligt traditionella sätt att framställa det handla om prevention (individualprevention, där den enskilde överträdaren skall förhindras från att begå ytterligare brott i framtiden, eller allmänprevention, där bestraffningen av den enskilde överträdaren skall hindra andra från att begå brott) eller vedergällning (retribution). Retribution kan alltså framställas som ett syfte  med bestraffningen av den enskilde (det kan t.ex. beskrivas som att offret, eller samhället, skall återupprättas e d, och brottslingen ”sänkas” ned från den nivå som den försökte höja upp sig till genom brottet). Men retributiva tankegångar har flera roller, och de spelar en viktigare roll i konstruktionen av ett rättfärdigande  av bestraffningen av viss individ. Individen måste i någon bemärkelse kunna sägas ha förtjänat straffet genom att ha varit moraliskt ansvarig för gärningen. Bara  den som kan hållas moraliskt ansvarig får enligt detta synsätt straffas, detta oavsett om syftet  med bestraffningen må vara aldrig så eftersträvansvärt. Samma rättfärdigandehänsyn medför enligt svensk rätt i dag att personen bara får straffas motsvarande mängden  visad klandervärdhet: straffet tänks böra vara proportionellt  till brottet. Alltså: det centrala med det retributiva är dess begränsande, inskränkande potential. Det sagda bör, i en anständig straffrätt i en anständig demokrati, medföra att rätten att använda stereotyper, ”reducerade” individbilder, är mindre vid prövningen av individuellt ansvar än vid exempelvis kriminaliseringsöverväganden.</p>
<p>Om det från genderhåll sägs att lagens utformning och tillämpning är ”gendered” – så att exempelvis många regler är utformade efter mallar för manligt beteende och inte tar hänsyn till kvinnliga perspektiv – så sägs lagen från ett mångkulturellt  kritiskt perspektiv på ett motsvarande sätt vara ”cultured”: reduktioner och stereotyper i lag och tillämpning har i någon utsträckning kulturellt färgade glasögon, även där de påstås – och tros – vara neutrala. När en tilltalad åberopar ”kultur” är det med denna utgångspunkt inte  så att den plötsligt försöker föra in ”kultur” i en kulturellt neutral hantering: det handlar om ett möte  mellan ”kulturer”. Därmed över till de ”kulturella försvaren”.</p>
<h2>Debatten om ”kulturella försvar”</h2>
<p>Som nämnts förs en rätt intensiv debatt främst i USA rörande den verkan ”cultural defences” och ”cultural evidence” bör få ha på en tilltalads ansvar. Schablonbilden (snarare nidbilden) av åberopandet av ett ”kulturellt försvar” är den tilltalade som invänder ”my culture made me do it!”. Den hävdar att den i något hänseende var påverkad av sin bakgrund och historia (inte sällan i ett annat land än det där den står åtalad) på ett sådant sätt att det inte kunde begäras att den fullt ut skulle ha rättat sig efter det nuvarande landets normer. Invändningar som diskuterats i termer av ”kulturella” kan röra flertalet av de förutsättningar för personligt ansvar som berördes tidigare, och i vissa fall också uppfyllande av rekvisiten i det specifika straffbudet. Termen ”cultural defense” används i debatten både brett, innefattande allt som kan innebära att den tilltalade går fri eller får ansvaret mildrat, och i olika snävare varianter. Nedan omfattar termen allt som har att göra med personen och situationen, en relativt bred definition.</p>
<p>Debatten hittills är relativt lätt att sammanfatta (det bör betonas att det följande är just en skissartad sammanfattning av en relativt omfångsrik litteratur och en komplex frågeställning). Den kretsar huvudsakligen kring ett relativt litet antal rättsfall och typsituationer (någonstans mellan tio och tjugo). Flertalet av rättsfallen kommer från USA. Några exempel: en kvinna av japansk härkomst som på grund av den skam som makens otrohet dragit över familjen, inte minst över deras gemensamma barn, dränker de bägge barnen och försöker därefter begå självmord men misslyckas; en man av kinesisk härkomst som mördar sin fru i raseri över hennes (förmodade) otrohet; sikhers bärande av kirpan  (religiös dolk) offentligt trots att bärande av kniv offentligt generellt sett är förbjudet; rituell rispning i ansiktet på barn hos vissa grupper; en laotisk man tillhörig hmong-stammen som, åtalad för våldtäkt, påstår sig ha trott att han vid bortrövandet av och det sexuella umgänget med en kvinna (också hmong) praktiserat den version av hmonggiftermål som kallas ”marriage-by-capture”, vilken inkluderar att kvinnan förväntas skrika och göra motstånd (vilket kvinnan i fallet också gjorde, något som stärkte honom i uppfattningen att hon var med på det hela); religiöst betingad användning av marihuana och peyote; en man av albansk härstamning som kysser sitt lilla barns penis på ett sätt som i albansk kultur inte ses som en sexuell handling.</p>
<p>Merparten av de olika fall som kan aktualiseras kan grovt sorteras i några grupper: där vad som kan kallas för ”kulturella” omständigheter menas medföra (a) att personen inte uppfattade situationen så som den i själva verket var (eller som rättsordningen menar att den var), men personen hade trots det goda skäl, utifrån sin bakgrund, att uppfatta den så som han eller hon gjorde, (c) att personens viljemässiga förmåga att göra (eller vilja göra) det som lagen krävde i situationen var nedsatt, samt (d) att det bör anses vara objektivt rätt att personen (för att den tillhör viss grupp) företog gärningen, även om gärningen i princip var brottsbeskrivningsenlig.</p>
<p>Det är två slags påståenden som görs: dels  att den faktiska verkligheten varit beskaffad på visst sätt (att de ”kulturella” omständigheterna i fråga de facto  påverkat), dels  att detta också bör innebära att den normativa bedömningen av personens ansvar påverkas i gynnsam riktning.</p>
<p>Exempel där en diskussion enligt (a) aktualiseras kan vara Skogåsfallet och fallet med hmong-mannen och ”marriage-bycapture”. Det handlar då om hur människor, beroende på olika ”kulturell” bakgrund, uppfattar verkligheten olika. Exempel på (b), vad som kallas straffrättsvillfarelse , torde kunna vara legio, eftersom dagens brottskataloger är tämligen svåröverskådliga och varierar rätt mycket mellan länder. Exempel att diskutera under (c) kan vara den kinesiske mannen, den japanska kvinnan, samt fall där en person uppfattar sig ha blivit kränkt eller provocerad. Exempel på (d) kan vara av viss religion påbjuden användning av droger, rituell ansiktsrispning och sikhers bärande av kirpan . Ett svenskt HD-fall som kan diskuteras under kategorin är NJA 1997 s 636, rörande omskärelse på pojkar.</p>
<p>Också positionerna  i debatten kan sammanfattas rätt enkelt. Den innehåller ett antal underfrågor, bland annat (a) om ”kulturell” bevisning över huvud taget skall tillåtas i rättssalen, (b) om det bör utformas ett speciellt ”kulturellt försvar”, närmast ett eget stadgande, eller om ”kulturell” bevisning i den utsträckning den tillåts skall användas inom ramen för andra (befintliga) försvar, (c) om det existerar omständigheter som inte kan föras in under befintliga försvar men som ändå borde kunna verka ansvarsbefriande eller mildrande just som ”kultur”, och (d), om  ”kulturell” bevisning skall få inverka, hur djupgående  detta skall få ske (skall bevisningen t.ex. kunna resultera i en friande dom – genom att verka rättfärdigande eller ursäktande, eller innebära att uppsåt saknades – eller bara verka förmildrande inom ramen för bedömningen av straffvärdet?). Många författare ser att där finns svårlösliga konflikter och lägger sig någonstans mittemellan ytterlighetsåsikterna (”alltid och fullständigt” respektive ”inte alls”). De försöker finna vad som ofta ter sig som godtyckliga kompromisser, på ett sätt som fungerar bättre vid balansering av motstående intressen i en kriminaliseringsdiskussion, sämre rörande individuell klandervärdhet. Nedan berörs dock inte denna grupp av ”kompromiss”-författare utan i stället de för tillfället mest tongivande  åsiktsriktningarna, bägge starka motståndare till ”kulturell” bevisning. Trots att dessa två åsiktsriktningar i mycket annat är meningsmotståndare (de är bl a i olika ”faser” av likhetssträvanden, den ”blinda” respektive den ”seende”) delar de åsikt i fråga om hur domstolar bör handskas med tilltalads åberopande av ”kultur”: närmast inte alls. I avslutningen på kapitlet argumenteras för att de dock också förenas i en gemensam, om än icke explicitgjord, ideologisk utgångspunkt.</p>
<p>Den första  riktningen är en medvetet ”blind” sådan: den klassiska, formell-liberala straffrättsdogmatikern. Denne, med rötterna i den franska revolutionens tankegods, menar att lagens tillämpning både är och bör vara neutral, att lagen tillämpas och bör tillämpas lika för alla, att rättvisan skall befatta sig med gärningar och inte personer, osv. Företrädaren är inte beredd att acceptera att ”kulturella” skillnader kan vara av relevans. Den upprätthåller den kanon av åsikter – inklusive ett närmast provocerande grunt likhetstänkande – som varit under hård och delvis förtjänstfull attack från genushåll, bl a för att ha hjälpt till att skyla över strukturella orättvisor (se avsnittet om Likhet och diskriminering  ovan). Har den genderbaserade kritiken gjort något intryck så har dess strukturella slutsatser i vart fall inte  förts över till det mångkulturella fältet. Inställningen är inte ägnad att förvåna: som nämnts är likhets-, neutralitets- och objektivitetsidealen centrala för juristens självbild. Något ”kulturellt” som stormar in i salen och attackerar den fridfullt neutrala rättvisan vill förespråkaren för denna riktning inte veta av. Rekommendationen  är, sammanfattningsvis, att ”kulturella försvar” skall tillmätas ingen eller ringa betydelse. Motiveringen  är att skulle ett sådant hänsynstagande ske, så skulle det innebära att vissa bedöms enligt andra måttstockar än andra, något som strider mot kravet på likabehandling (i Sverige uttryckt exempelvis i RF 1:9). Detta skulle vara orättvist mot resten av befolkningen, som inte kan åberopa denna typ av ”extra” försvar. Hänsynstagande till ”kultur” beskrivs inte sällan som att det – generellt och alltid – vore ett slags positiv särbehandling.</p>
<p>Den huvudsakliga invändningen mot argumentationen är att den inte stämmer (och det bör ju räcka en bit): ”kulturella” faktorer påverkar såväl den tilltalade som rätten, vilket gör ”neutraliteten” – hur eftersträvansvärd den än är – delvis till en fiktion. Accepteras denna utgångspunkt bör vi, när det handlar om att bestraffa individer av kött och blod – vilket bör ske baserat på deras klandervärdhet – söka undvika skevheter skapade av en (icke infriad) förhoppning om neutralitet. Efter redogörelsen för nästa åsiktsriktning vidareutvecklas något hur  neutralitetstänkandet går fel, och varför hänsynstagande till ”kultur” i vissa fall  vore att se som en positiv särbehandling, i andra fall  i stället är något som krävs för att grundläggande principer om formell likabehandling skall respekteras.</p>
<p>Den andra  riktningen tenderar i stället att ”se”, ”kontextualisera” och läsa in för mycket  i sin tolkning av världen, samtidigt som den inte ser eller vill se existensen eller betydelsen av grundläggande straffrättsliga  strukturer, exempelvis skillnaden mellan ett syfte och ett rättfärdigande. Åsiktsriktningen hör mest hemma i den större grupp av icke straffrättsvetenskapare som engagerat sig i debatten, främst statsvetare, rättsfilosofer och politiska filosofer. Om ett problem hos föregående åsiktsriktning – de ”blinda” straffrättsvetenskaparna – var avsaknad av intresse eller förmåga att ta till sig dels strukturella perspektiv, dels politisk och annan filosofi som behandlar mångkulturella frågeställningar, inklusive den roll som personers ”kultur” spelar, är ett problem här i stället att straffrättskunskaperna är låga (och, tror jag, delvis ansedda som oviktiga). Åsiktsriktningen tillhör ”struktur- och gruppfasen” (se avsnittet om Likhet och diskriminering  ovan): den är feministinspirerad och har långtgående åsikter i fråga om vilka beteenden och livsstilar som skall klassificeras som fria-ofria, normala-onormala, bra-dåliga osv. Den är i varierande grad öppet västcentrisk i dessa åsikter. Det sagda påverkar i hög grad dess kriminaliseringsrekommendationer, men vi ska här koncentrera oss på individuellt ansvar. Åsiktsriktningens rekommendation när det gäller kulturella försvar blir att sådana skall tillmätas ingen eller ringa betydelse. Det motiveras med argument som alla mer eller mindre har att göra med ”balansering” mellan olika intressen och värden. Jag försöker här förtydliga (och därmed också delvis förenkla) motiveringen i punktform: (1) ”Mångkulturella” kvinnor och barn befinner sig i en  dubbelt  svag position, ”mångkulturella” män bara i en enkelt  svag situation. I vad som delvis blir ett konkurrensförhållande mellan två slags utsatthet (ur ett genderperspektiv och ett ”mångkulturellt” perspektiv) bör genderperspektivet ges ett relativt kraftigt försteg. (2) I de fall där ”kulturella försvar” görs gällande är dessa kvinnor och barn inom gruppen ofta offer, männen förövare, varför ”kulturella försvar” inte bör tillåtas. I en balanseringsakt bör offrets intressen  uppvärderas , den tilltalades intressen nedvärderas . (3) Straffets huvudsakliga syften är prevention och retribution. I denna typ av fall skall betydelsen av prevention  uppvärderas , betydelsen av retribution nedvärderas . (4) Straffrättssystemets signaler. Om det ska kunna åstadkommas bättre prevention, snarast genom avskräckning – och det behövs i de här fallen – kan straffrätten inte få sända ”fel” signaler till befolkningen (”fel” i bemärkelsen att människor får uppfattningen att rättsordningen skulle tolerera t.ex. hustrumisshandel på ”kulturella” grunder). Eftersom befolkningen inte kan förstå alltför komplicerade signaler, måste vikten av att kunna sända nyanserade budskap  nedvärderas , och vikten av de budskap som uppfattas uppvärderas , detta genom att det ses till att dömandet resulterar i de avhållande budskap som behövs.</p>
<p>Punkten (1) är, avseende olika grad av utsatthet, en högst rimlig beskrivning. Åsikterna under (2-4) i fråga om hur detta bör påverka straffrättshanteringen behöver dock bemötas. Argumentationen är behäftad med grundläggande tvivelaktigheter, sprungna ur ett nedtonande av vad som ur ett generellt straffrättsligt perspektiv är centrala värden. (2) Med att offrets rättigheter i ”kulturella” fall skall värnas tycks närmast avses att förövaren alltid skall fällas , om den bevisning som kunde påverka detta är ”kulturell”. Det sagda innebär ett förespråkande av ett slags – till visst slag av bevisning begränsat – strikt ansvar . Det bör finnas ett ytterst begränsat, om ens något , utrymme för sådana förslag: exempelvis kravet på uppsåt är knappast något som bör kunna balanseras bort i ”kulturella” fall men inte annars. Offrets rättigheter måste dessutom, i vad avser vad som händer med den tilltalade, ses som tillgodosedda om denne åtalas och prövas på ett korrekt sätt enligt regler som vi enats om som goda och rättvisa. I detta avseende bör täta skott existera mellan tilltalad och offer. Det är svårt att tro att förespråkarna för positionen menar att alla  offer, generellt sett, bör ha en rätt till fällande dom mot förövaren. I stället måste det förstås som att man uttalar sig om just ”kulturell” bevisning. Ett bakomliggande skäl till varför man tycker sig kunna rättfärdiga sådan selektiv behandling just när det gäller invandrare nämns i avslutningen. (3) Genom användning av vaga begrepp som ”the  rationales  of punishment”, och genom att likställa  prevention och retribution som vore de bägge bara syften (eller alternativt att de bägge är rättfärdiganden, det viktiga är att de på ett förenklat sätt likställs), maskeras det faktum att prevention är ett framåtblickande syfte med bestraffning, medan retribution har flera roller, av vilka den främsta i ett anständigt straffrättssystem måste vara den av ett bakåtblickande och negativt begränsande  rättfärdigande: bara  den klandervärde får straffas. Det bör generellt sett vara i det närmaste uteslutet att nedvärdera krav på rättfärdigande av bestraffningen i syfte att nå bättre framtida prevention. (4) Glappen mellan å ena sidan de rätt subtila signaler som sänds ut i ett domslut och å andra sidan de signaler som befolkningen uppfattar är ett reellt, och markant, problem. Exempelvis: att någon  ursäktas  innebär inte att gärningen  i sig anses rätt: den anses fel , men personen  ursäktas för den. Lösningen får dock inte vara – vilken i alla fall mellan raderna anas – att förändra de straffrättsliga bedömningarna (vilka borde vara baserade på klandervärdhet) så att de ”rätta” signalerna skall nå fram till folket.</p>
<p>Sammanfattat: ett genomdrivande av föreslagna förändringar skulle när det gäller individuellt ansvar innebära att viktiga straffrättsliga principer åsidosätts på ett sätt som inte kan motiveras. Inställningen är att det mesta på ett ingenjörsmässigt sätt kan balanseras för att med straffrättsliga och andra medel – utan tankar kring straffrättens särart – skapa det önskade samhället.</p>
<p>• Något kort om vissa problem gemensamma för hela debatten. De har att göra med förhållandet mellan å ena sidan strukturer och gemensamheter, å andra sidan olika slags partikuläriteter. 1. Problematiken kring ”kulturell bevisning” har kommit att beskrivas på ett sådant sätt att all bevisning och alla bevisteman som menas kunna kallas ”kulturella” diskuteras i klump, som om de vore något enhetligt. Detta har givit förhoppningen att frågorna också skulle kunna besvaras  i klump, på så sätt att en generell regel kan och bör gälla för alla rättsfall där det på något sätt åberopas ”kultur”, oavsett vad det ”kulturella” tänks styrka. Förhoppningen är felaktig. Det finns givetvis vissa (med nödvändighet) generella utgångspunkter att använda, så som ett slags allmän ”mångkulturell” plattform vilken erbjuder verktyg för studium och diskussion av lag och tillämpning i ett delvis nytt ljus. En sådan utgångspunkt är att lagen inte automatiskt bör antas vara i relevant mening neutral, utan också bör ses som ”cultured”. Men att ”kultur” är en gemensam nämnare  för disparata fall medför inte att ”kultur” i sig är det viktigaste i vart och ett av fallen: de rör alla partikulära saker, partikulära regler, och efter ett nyttigt besök på den gemensamma plattformen måste de i ett nästa led återbördas till sitt partikulära . Där är det exempelvis viktigare vad som tänks åstadkommas  med den ”kulturella” bevisningen. Att låta ”kulturella försvar” påverka rättens bedömning är nämligen i vissa fall i strid med RF 1:9, i andra fall ett krav för att undvika att hamna i konflikt med samma stadgande. Några exempel (det antas nedan att vad de tilltalade uppgivit är korrekt). (a) Låt oss först återvända till  hmong-mannen och ”marriage-bycapture”. I svensk rätt, exempelvis, krävs det för ansvar för våldtäkt uppsåt till att det sexuella umgänget skett mot offrets vilja. Saknar en tilltalad sådant uppsåt (den förstod inte att offret inte ville) kan den tilltalade inte fällas för våldtäkt. Följaktligen, saknade hmongmannen  sådant uppsåt (han förstod inte att kvinnan inte ville), får  han inte fällas för våldtäkt, detta oavsett om skälet till att han inte förstod att offret inte ville bedöms som ”kulturellt” eller ej, och likaså oavsett om inte en enda ”svensk” hade kunnat hamna i en identisk missuppfattning: kravet på uppsåt är generellt. Vad som skapat det bristande uppsåtet är irrelevant. Att under sådana förutsättningar fälla hmong-mannen för uppsåtligt brott vore direkt i strid med RF 1:9. Ett hänsynstagande till hmong-mannens ”kultur” kunde snarast beskrivas som ett desarmerande av det ”svensk- ”kulturella i domstolens föreställningar. (b) Något annorlunda, men ändå relativt besläktade, resonemang gör sig gällande i Skogåsmålet. Trodde de tilltalade att barnen var besatta av onda andar och att detta var mycket farligt, och skulle vidare en ”reasonable person” från samma kultur tro samma sak, så  måste  detta leda in i en diskussion av putativ som en möjlig ursäktande omständighet, detta oavsett att den svenska rättsordningen och den ”svenska” rimliga personen inte tror på onda andar. En skillnad mot fall (a) är att vi där inte, men väl här, explicit behöver konstruera en ”kulturellt” vald jämförelseperson. Därmed finns också i detta fall ett större utrymme för normativ diskussion med skilda meningar: hur specifik skall jämförelsepersonen göras, hur ”nära” den tilltalade skall den förläggas? Den får inte läggas alltför långt bort, men den får ju heller inte läggas för nära: då skulle den förlora sin karaktär av måttstock. Även här vill jag hävda att ett bortseende från kulturella faktorer i många fall skulle strida mot kravet på likhet inför lagen i RF 1:9 (för det fall att aktuell regel är så flexibel att en inpassning av situationen är möjlig): ett godtyckligt bortväljande av viss bevisning – ”kulturell” sådan – skulle innebära att dessa tilltalade inte får samma tillgång till existerande försvar som en ”svensk” tilltalad får. Ett hänsynstagande till kulturella faktorer i fallen har då ingenting  med positiv särbehandling att göra, utan handlar – i motsats till vad den ”blinde” straffrättsvetenskaparen menar – om att parera det ”svensk-kulturella”. Det handlar inte  om att ge personen extra försvar, som ”svensken” inte får, utan i stället om att ge den motsvarande försvar som ”svensken” får.</p>
<p>Liknande resonemang borde göra sig gällande när det handlar om vilka slags provokationer som skall kunna medföra ansvarslättnad, vilket slags beteende som skall kunna anses vara ”skymfande” osv. Det bör inte generellt uteslutas att den kinesiske mannen, den japanska kvinnan, den ”hedersmördande” fadern m fl i vissa fall kan ha haft en sådan nedsatt förmåga att rätta sig efter lagen att klandervärdheten måste ses som mindre, i den utsträckning som detta kan minska straffvärdheten hos en ”svensk” förövare som utsätts för vad som bedöms vara en motsvarande ”svensk” pressad situation. Här kan det fortfarande handla om att ge den tilltalade ”andre” samma möjligheter som den ”svenske”. (c) Även vid straffrättsvillfarelse kan besläktade resonemang föras. Utgångspunkten (som de flesta rättssystem använder sig av) att alla personer känner lagen är i det närmaste praktiskt nödvändig för att nå någon grad av effektivitet i systemet. Utgångspunkten är dock givetvis en fiktion : ingen person känner hela lagen (t.ex. alla gärningar som är straffbelagda). Skall presumtionen ändå rättfärdigas – utöver med att den av praktiska skäl är nödvändig – måste det ske med att en person som finns i landet på ett eller annat sätt borde ha skaffat sig kunskap om strafflagen, så att kunskapen rätteligen  kan förväntas. Men det måste rimligen kunna göras skillnad mellan exempelvis å ena sidan den som tillbringat sitt liv i landet, å andra sidan den som anlänt nyligen. I den mån det är rättfärdigat att kräva att invånarna kan lagen, är det i vart fall mer  rättfärdigat att kräva det av den infödde än av nykomlingen. Att i viss utsträckning låta straffrättsvillfarelse verka i klanderminskande riktning i de senare fallen skulle vara att kompensera för ett ”handikapp”, en sämre möjlighet att veta. Inte heller sådant borde ses som någon positiv särbehandling, om individens klandervärdhet menas böra ligga till grund för bestraffningen. Det handlar fortfarande, om än i en något mer uttunnad version, om att ge den individuelle tilltalade samma konkurrensmöjligheter som en ”svensk” i tävlingen som går ut på att inte bryta mot lagen. Med följande fall ställer sig det hela något annorlunda: (d) När det handlar om exempelvis sikhen som vill bära kirpan  i strid mot knivlagens förbud, personen som på religiösa grunder vill bruka narkotikaklassificerade droger, rituellt slakta djur eller rispa sitt barn, kan det knappast sägas att en fällande dom enligt respektive aktuellt stadgande skulle stå i strid med RF 1:9, den snäva innebörden av likhet inför lagen. Det kan också på goda grunder argumenteras för att en friande dom vore i strid med kravet på likhet inför lagen i snäv bemärkelse. Skall stöd sökas för en friande dom får det i stället ske i ett bredare ”lika värde”- och ”lika respekt”-tänkande.</p>
<p>Merparten av de fall som argumenteras för under (d) är av flera skäl av en annan typ än de tidigare berörda. För det första är fokus typiskt sett mer på gruppers gemensamma, gruppspecifika och medvetna beteenden, vilka de vill ägna sig åt och menar vara ”rätt” och att samhället därför skall erkänna deras rätt att bete sig just så: sikhen vill inte ursäktas  för sitt kirpanbärande (dvs. på så sätt att gärningen är felaktig, ett brott, men personen ursäktas), utan i stället få beskedet att det är rättfärdigat , korrekt, tillåtet, accepterat, eller i vart fall tolererat, av samhället. För det andra är frågorna av den karaktären att de kanske borde hamna hos lagstiftaren snarare än hos domstolen: det handlar om att på ett rätt ”politiskt” sätt väga olika intressen mot varandra, liksom vid en kriminalisering.</p>
<p>Det tänks i termer av relativt ”reducerade” personer, reducerade till en grupptillhörighet (”rastafaris”, ”sikher”, osv.), och i dessa fall får diskussionen sägas röra huruvida gruppspecifik positiv särbehandling skall ges. Detta gör frågorna avsevärt öppnare än de under (ab). Det sagda hindrar emellertid inte att också domstol kan ta ställning till frågorna (kommer det ett mål kan den vara tvungen). Domstolen lär då göra ungefär vad lagstiftaren skulle ha gjort. Det naturliga sättet att handskas med denna typ av fall bör då vara att diskutera huruvida beteendet i fråga kan anses vara ”socialadekvat” eller ej, vilket om frågan besvaras jakande medför att det, allt sammantaget, anses rättfärdigat. Utfallet i domstolen får då en mer generell verkan än i de fall som berörts tidigare. Det handlar inte bara om huruvida just den här  sikhen har rätt eller inte rätt att bära kirpan offentligt: det handlar om alla  sikher i landet.</p>
<p>Exemplen under (a-d) är tänkta att visa på de stora olikheterna mellan olika frågor (alla inom ramen för prövningen av individuellt ansvar) i vilka ”kultur” görs gällande och kan spela roll. ”Kultur” och individuellt ansvar får inte diskuteras i klump och besvaras med hjälp av en generell regel. Därför bör heller inte ett fristående ”kulturellt försvar” – i form av ett eget lagrum, där alla invändningar som har att göra med ”kultur” skulle samlas och prövas – införas. 2. Även personer  är partikulära. För att knyta an till vad som sades  rörande bl a sikher under (d): andra fall, under (a-c), handlar om att bedöma enskilda personer  och deras individuella  klandervärdhet. Att envar individ skall ha rätt att bedömas utifrån sina egna förutsättningar är ju också en viktig del av själva motiveringen till varför kulturella försvar ö h t bör tillåtas. Men denna strävan efter individualisering får inte gälla bara i den tilltalades relation till den ” svenska ” straffrättsordningen: den måste i lika hög grad gälla i bedömningen av relationen mellan den tilltalade och den andra ”kultur” vars påstådda mönster den tilltalade åberopar. Det bör aldrig vara tillräckligt eller ens ges ett direkt  värde att viss tilltalad, utöver att styrka att den på något mer eller mindre formellt sett ”tillhör” viss kultur, blankt åberopar att personer från denna kultur är och gör si eller så i förhållande till viss problematik: detta skulle leda in i en farlig essensialisering. Värdet av sådan bevisning bör bara kunna vara medelbart , i bevisningens egenskap av information i ljuset av vilken den tilltalade, tillsammans med annan relevant information, bör betraktas.</p>
<p>Utmaningen för rättsordningen är att hitta en farbar väg mellan å ena sidan  hävdandet av envar persons totala unicitet och frikoppling från alla (nuvarande och tidigare) sammanhang, något som betraktat som empirisk utsaga framstår som absurt, å andra sidan  hävdandet av en djupgående kulturell determinism som på ett motsatt sätt ser individen som helt fångad av dessa sammanhang. Det är när det gäller frågor om personligt ansvar i straffrätten viktigt att betona de dubbla  riskerna, en i vardera ytterkant av spektrumet: å ena sidan en alltför långtgående essensialisering av andra kulturer (se exempelvis vad de korta rättsfallsbeskrivningarna i början av avsnittet om Kulturella försvar  inbjöd till!), å andra sidan den diskriminering som blir resultatet när det låtsas (önskas) att gruppbaserade, exempelvis ”kulturella”, skillnader inte existerar. Vänder vi oss till domstolen, till den svenske domaren, är det givetvis rimligt att tro att en hel del av dennes föreställningar om verkligheten beror på att den också är en individ, personen Lisa, personen Kalle osv, inte bara en ”svensk domare”. Men något signifikant delas säkerligen, både av ”svenskarna” som grupp och av andra grupper, även om det är olämpligt att strukturera det i termer av ”vi” och ”dom”, och ur ett straffrättsligt perspektiv kan sådant behöva beaktas.</p>
<h2>Avslutande anmärkningar</h2>
<p>Det socialt-tekniska betraktelsesättet är generaliserande och typiserande och därför en smula omänskligt. Ritbrädet och dragstiftet är radikaliserande. När man börjar arbeta med medeltal och indexserier, mister man så många hänsyn.</p>
<p>Ovan berördes de öppet framförda argumenten hos motståndarna till en ökad öppenhet mot ”kulturella försvar”. Det framgår dock rätt tydligt att bakom de skilda argumenten hos respektive åsiktsriktning finns något outtalat men gemensamt annat: en primitiv hållning som kort sagt går ut på att majoriteten, de som var här först, i någon relevant bemärkelse tänks ”äga” landet och har en mycket långtgående rätt att skydda sig mot det som kommer ”utifrån”. Det ”svenska” (eller föreställningar om det) har i Sverige enligt denna åsikt en rätt att mycket tydligt regera. Invandraren tänks fullständigt anpassa sig. Ingenting motsvarande gäller för majoriteten. ”Seden” är satt en gång för alla, och den som kommer ny får ta den, oavsett om det (som emellanåt när det gäller skev tillämpning av reglerna i straffrättens allmänna del) innebär en diskriminerande behandling av nykomlingen. Vad en kongoles tänker, tror och uppfattar må vara av intresse i Kongo, här är det det inte.</p>
<p>Det behöver sättas gränser för vilket utrymme denna åskådning ges. En möjlig distinktion för gränssättande i straffrätten är den mellan individuellt ansvar och kriminalisering. Det kan hända att majoritetssamhället menar att alla ”icke-svenska” sedvänjor borde arbetas bort. Spelrummet för sådant när det gäller kriminalisering kanske kan vara rätt stort (beroende på vilken politisk ideologi som sitter vid makten). Spelrummet måste i vart fall, relativt sett, vara väsentligt mindre  i fråga om personligt ansvar. Där tänks det straffas efter förtjänst och klandervärdhet. Skall denna idé upprätthållas får inte klandervärdheten skattas utifrån alltför rigida ”svenska” måttstockar. Den tidigare berörda åsikten att den felaktiga toleransens tid nu är förbi uppmuntrar dock domstolarna att avstå  från att ifrågasätta det egna och i stället odla  ”svenska” glasögon.</p>
<p>Friktion uppstår med det avvikande. Den spontana hållningen tycks då vara att se det avvikande som det som (ensamt) producerar friktionen. Denna utgångspunkt är sällan försvarbar, ej heller i fråga om ”kulturella” försvar åberopade av enskild tilltalad: det handlar om ett möte, en konfrontation, mellan  ”kulturer”.</p>
<h2>Referenser</h2>
<p>Andersson, U. (2001). ”Det gränslöst feminina. Kvinnliga kroppar och sexualiteter i rättslig hantering av våldtäkt”. I Lövkrona, Inger (red). Mord, misshandel och sexuella övergrepp. Historiska och kulturella perspektiv på kön och våld . Nordic Academic Press.</p>
<p>Azar, M.l (2005). ”Det symboliska objektet. Delen, delandet och den nationella gemenskapen”. I de los Reyes, Paulina & Kamali, Masoud (red). Bortom vi och dom. Teoretiska reflektioner om makt, integration och strukturell diskriminering . SOU 2005.41.</p>
<p>Christie, N. (2005). Lagom mycket kriminalitet . Natur och Kultur. Cohen, J., Howard, M. & Nussbaum, M., C (red) (1999). Is Multi-</p>
<p>Hakim, M. (2001). Värna rätten att vara olika . GP debatt. Hallberg, P. (2003). Ages of Liberty. Social Upheaval, History Wri-</p>
<p>Holmberg, E. & Stjernquist, N. (1980). Grundlagarna med tillhörande författningar . Norstedts.</p>
<p>Jareborg, N. (2001). Allmän kriminalrätt . Iustus.</p>
<p>Lernestedt, C. (2002). ”Frihet”. I Hallberg, Peter & Lernestedt, Claes (red). Svenska värderingar? Att se och ompröva det invanda . Carlsson bokförlag sid 163-180.</p>
<p>Lernestedt, C. (2003b). Berättande straffrätt . Tidskrift för litteraturvetenskap 2003 nr 3 sid 33-56.</p>
<p>Lernestedt, C. (2004). Sexualitet är i betraktarens öga?  Tidskrift utgiven av juridiska föreningen i Finland, 3-4 2004 sid 398-434.</p>
<p>Lernestedt, C. (2005). ”Principen om likhet inför lagen. Rättsfilosofiska perspektiv”. I Diesen, Christian Lernestedt, Claes, Lindholm, Torun & Pettersson, Tove. Likhet inför lagen . Natur och Kultur sid 17-130.</p>
<p>Lernestedt, C. & Hamdorf, K. (1999-2000). Sexköpskriminaliseringen – till skydd av vad? Del I. JT 1999-00 sid 846-858. – till skydd av vad? Del II. JT 2000-01 sid 111-131.</p>
<p>Mernissi, F. (2002). Shahrazad reser västerut . Norstedts.</p>
<p>Myrdal, G. (1932). Socialpolitikens dilemma II , Spektrum 1932 häfte 4.</p>
<p>Nygren, R. (1999). Domstolar och etniska hänsynstaganden. SvJT 1999 sid 521-528.</p>
<p>Nytt juridiskt arkiv (NJA) 1997 s. 636</p>
<p>Strömberg, H. (2000). Allmän förvaltningsrätt . 20 uppl, Liber Ekonomi.</p>
<p>Östergren, P. (2004). Alla som vill måste få operera sig intimt. www.aftonbladet.se/vss/debatt/story/utskrift/0,3258,47526,00 .html 2004-05-14 (urspr publ 2004-05-10)</p>
<h2>10 Konstruktionen av en brottsbenägen kategori</h2>
<p>Anders Pedersson</p>
<h2>Inledning</h2>
<p>”Huvudparten av den anmälda brottsligheten i Sverige står svenskarna för. I den kriminalpolitiska debatten är dock invandrarnas brottslighet föremål för ett särskilt intresse. Avsaknaden av relevanta uppgifter har därvid utgjort ett problem” (Ahlberg 1996, s.5). På detta vis inleds Brottsförebyggande rådets (BRÅ) rapport 1996:2 Invandrares och invandrares barns brottslighet , en skrift som har kommit att bli något av ett svensk standardverk i ämnet som titeln åsyftar. Flera grupper som i media kommit att benämnas ”främlingsfientliga” har också använt och använder BRÅ:s rapport, i vilken det konstateras att invandrarna är överrepresenterade i brottsstatistiken, som ett argument för minskad invandring och mot det ”mångkulturella” samhället.</p>
<p>Innebörden i den här ovan citerade passagen utgör den grund var på svensk forskning om relationen mellan invandrare och brottslighet vilar. Det är en tämligen sorgfri inställning: Det finns ett förhållande mot vilket ”den kriminalpolitiska debatten” riktat sitt intresse. Detta förhållande kan genom användandet av samhällsvetenskaplig metod blottläggas och visas upp på ett korrekt vis. Forskningens del, uppgift och ansvar innefattar endast detta. Den förmedlar endast kunskap till politiker och allmänheten. I den här artikeln kommer det att göras ett försök att problematisera detta förhållande.</p>
<p>Syftet med artikeln är inte att undersöka förhållandet mellan invandrare och brottslighet utan snarare att se hur kunskap om detta produceras och legitimeras. Utgångspunkten för undersökningen är  BRÅ-rapport  1996:2  Invandrares och invandrares barns brottslighet . Genom att närmare granska den och reaktionerna på dess resultat i framförallt i ledar- och debattartiklar i dags- och kvällstidningar ska en bild målas upp av hur relationen mellan invandrare och brottslighet framställs under det sena  1990-talet  och början av 2000-talet. Vilka är forskningens förutsättningar och möjliga konsekvenser?</p>
<p>Teoretisk utgångspunkt</p>
<p>Verksamhet som innebär att man genom vetenskaplig forskning eller andra sätt tar fram kunskap om ett förhållande eller en företeelse kan benämnas ”kunskapsproduktion”. Kunskapsproduktion kan enligt Paulina de los Reyes ”[…] uppfattas som en ständigt pågående process, där de kategorier och definitioner som används för att beskriva och tolka verkligheten inte är en objektiv avspegling av verkligheten utan en del av den verklighet som avses att beskrivas”(de los Reyes 2001, s.12). Det BRÅ gör genom sin rapport är att producera och legitimera kunskap om sambandet mellan invandrare och brottslighet, inte att endast objektivt beskriva förhållandet. Detta är uppsatsens teoretiska utgångspunkt.</p>
<p>I  Invandrares och invandrares barns brottslighet rör man sig ganska bekvämt och obehindrat med vissa nyckelbegrepp. Två av dem är ”invandrare” och ”brottslighet”. Dessa två begrepp definieras förvisso i rapportens inledning för att tydliggöra vad de innebär men det handlar dock om begrepp som inte med nödvändighet korresponderar mot en på förhand given verklighet. Man kan snarare säga att definieringen är en del i ett diskursivt formerande av begreppen. Med begreppet ”diskurs” avses i denna uppsats ett bestämt sätt att ge betydelse till, tala om och förstå världen. Mer specifikt handlar det här om ett sätt att ge betydelse till, tala om och förstå ett samband mellan invandrare och brottslighet. Förande av statistik, forskning och analyser, men också reaktioner, stöd och kritik mot detta verkar genom att ge betydelse till och att ordna den sociala verkligheten. ”Därmed är förändring i diskursen också ett av de sätt på vilka det social förändras. Det sker en strid på den diskursiva nivån som bidrar till att både förändra och reproducera den sociala verkligheten” (Winther Jörgensen & Phillips 2000, s.15). Olika sorters utsagor om förhållandet mellan invandrare och brottslighet är alltså alla en del av en process i vilken detta förhållande ges sin betydelse.</p>
<p>Handling föregås av kunskap. I denna uppsats görs ingen egentlig skillnad på vad man skulle kunna kalla olika ”kunskapsformer”, dvs. ett beslut är oavsett om det är baserat på myter, vetenskap eller önsketänkande, ett beslut baserat på en slags kunskap. Andersson konstaterar ”att den politiska makten är beroende av den kunskap som finns tillgänglig” (Andersson 2002, s.9). Mot bakgrund av detta, blir en studie av produktion, legitimerande och befästande av kunskap en studie av politikens förutsättningar, en politik som i slutändan påverkar människors liv och vardag.</p>
<p>Kategorier</p>
<p>Att det finns människor som är folkbokförda i Sverige men som är födda med annat medborgarskap (BRÅ:s definition av invandrare) ifrågasätts inte. Dock kan man fråga sig om alla dessa sammantaget skulle utgöra en i samhället relevant grupp och framförallt om den gruppen skulle vara relevant inom kriminologisk forskning och inom kriminalpolitiken. Om den är relevant, på vilket sätt?</p>
<p>Kategoriseringar av människor sker ständigt, i vardagen, inom politiken och inom forskningen. Hedin och Tydén menar att ”[b]egreppet social kategori  avser en mängd människor vars omfattning och karakteristika bestäms av den som definierar kategorin. Ingenting säger att de individer som ingår i kategorin känner samhörighet med varandra eller ens själva anser sig tillhöra kategorin i fråga. Detta skiljer kategorin från den sociala gruppen  som definieras av medlemmarnas inbördes relationer […]” (Hedin & Tydén 1998, s.489).</p>
<p>Sociala kategoriseringar är alltså godtyckliga men inte slumpmässiga. Kategoriseringen som en praktik, må det vara inom forskning, politik eller offentlig byråkrati är en konkret form av maktutövning då kategoriseringarna ofta ligger till grund för hur en individ kommer att behandlas. Kategorier kan dock förmodligen sägas vara oundvikliga i forskning som strävar efter att beskriva och analysera någon slags generellitet (Borevi & Strömblad 2003, s.8f ). En bild av kategorisering framställd på detta viss förstår kategorier i första hand som i och för sig något diskursivt och analytiskt, men som får betydelse även för praktisk handlande.</p>
<h2>Undersökningens material</h2>
<p>Det material som kommer att undersökas i uppsatsen utgörs i första hand av  BRÅ-rapport  1996:2  Invandrares och invandrares barns brottslighet samt nyhetsledar- och debattartiklar som anknyter till rapporten och annan vetenskaplig forskning angående invandrare och brottslighet. Detta material täcker perioden  1996–2004.  Artiklar från media har tagits fram genom att i olika kombinationer använda nyckelorden  Brott, Brottslighet, Kriminalitet, Kriminella, Invandrare, BRÅ samt rapportens titel i de på Internet tillgängliga databaserna  Mediearkivet och  Presstext . Även tidskrifter vars främsta intresseområde är antingen invandrare eller brottslighet har granskats i de nummer som är utgivna i tämligen nära anslutning till utgivningen av BRÅ:s rapport i oktober 1996. Detta val av material har sina fördelar och nackdelar. Fördelarna är att det i både omfång och tid är ett väl avgränsat material. Nackdelen kan sägas vara att fokus i rektionerna på BRÅ:s rapport ligger på dags- och kvällspress och på så sätt bortses från en hel del fackpress och för den delen också facklitteratur. Detta kan dock också sägas ligga i fas med artikelns syfte: att se hur forskning om förhållandet mellan invandrare och brottslighet diskuteras och framställs i allmänpress, som inte riktar sig till ett tämligen begränsat antal människor utan kan sägas vara en mer populär framställning av forskningen.</p>
<h2>BRÅ-rapport 1996:2</h2>
<p>BRÅ-rapport  1996:2  Invandrares och invandrares barns brottslighet skrevs av Jan Ahlberg på BRÅ som en del av ett samarbetsprojekt med  Centrum för invandringsforskning (CEIFO). Undersökningen gjordes på ett material som omfattar åren  1985–1989.  Syftet med undersökningen var att söka fakta om ett aktuellt område som enligt BRÅ varit eftersatt när det gäller forskning. Den tidigare forskningen på området, påpekar man, har mätt utländska medborgares del av brottsligheten, inte invandrares.</p>
<p>Som ”invandrare” definieras i undersökningen alla personer som är födda i ett annat land och folkbokförda i Sverige. Som ”invandrares barn” räknas personer födda i Sverige som har minst en förälder som är ”invandrare”. En annan kategori som förekommer men som alltså inte står i fokus för undersökningen är ”svenskar”, i den kategorin räknas inte ”invandrares barn” in. Sammantaget utgör ”svenskar” och ”invandrares barn” gruppen ”Sverigefödda”. En sista kategori utgörs av utländska medborgare. En sådan uppdelning av kategorier, där vissa individer som är födda som svenska medborgare inte räknas som svenskar, öppnar självklart för kritik vilket Ahlberg också påtalar att han är medveten om. Uppdelningen sägs göras av praktiska skäl (Ahlberg 1996, s.10).</p>
<p>Brottslighet förstås i rapporten som alla de anmälda brott under den undersökta perioden där det finns en misstänkt gärningsman registrerad. Man avser att ”analysera om invandrare och/eller invandrares barn är över- eller underrepresenterade vad avser brottslighet av olika slag” och ”att skatta den del av brottsligheten, fördelad på olika brottskategorier, som invandrare och/eller invandrares barn står för” (Ahlberg 1996, s.11). Dessutom ska de givna begreppen också styckas upp i ursprungsland (eller samling av länder). En sådan indelning ger enligt Ahlberg ”en mer nyanserad bild av den studerade brottsligheten, en bild som frångår den lika vanliga som olämpliga hopslagningen av människor under etiketten ’invandrare’”(ibid.) Det påpekas också tydligt att detta inte görs för att bidra till befästandet av stereotyper om olika nationaliteters brottslighet utan för att ge ”ett bättre underlag för bedömningar av och hypoteser om flera viktiga frågeställningar, t.ex. hur den kulturella bakgrunden, skälen till migrationen, avsikten att stanna eller återvända samt hur man bemöts i det nya landet påverkar brottsbenägenheten” (ibid., s.11). Men eftersom det undersökta materialet inte tillhandahåller någon sådan information överhuvudtaget blir diskussionerna spekulativa, baserade på Ahlbergs uppfattning om olika nationaliteter. T.ex. menar Ahlberg i fråga om öststatsinvandrares koncentration till stöldbrottslighet (i stället för våld) att det inte är osannolikt att dessa ”på grund av omställningen från en situation med stor brist på många varor, till en situation med ett överflöd av varor, kan vara en faktor som genererar en viss stöldbrottslighet” (ibid., s.59).</p>
<p>Undersökningen visar att ”invandrare” är överrepresenterade i brottsstatistiken jämfört med ”svenskar”, det samma gäller för ”invandrares barn” fast i lägre grad. Under perioden 1985–1989 begicks 14 procent av de brott till vilken de knutits en misstänkt gärningsman av ”invandrare” och av dessa var 8 procent nordiska invandrare.</p>
<p>Ahlberg anser sig kunna bevisa att invandrares överrepresentation inte beror på ogynnsam fördelning i avseende på kön, ålder, eller bostadsort och inte heller vad det gäller socioekonomisk status om man använder s.k. SEI-kod   som ett mått på detta. En av de vanligare invändningarna mot att studera invandrares del av brottsligheten utifrån brottstatistiken är att invandrare löper högre risk att upptäckas för brott (Nygren 1997). Ahlberg avvisar även detta (Ahlberg, 1996 s.39).</p>
<p>Ahlberg kommer slutligen fram till två huvudhypoteser när det gäller invandrares tydliga överrepresentation i brott. Den ena är att invandringen medför en situation som kan verka ”brottsgenererande”. Där nämns bl.a. ekonomiska svårigheter. Den andra hypotesen är att invandringen är selektiv, dvs. ”att en proportionellt sett större andel av dem som utvandrar är kriminellt belastade eller har en hög risk för kriminalitet” (Ahlberg 1996, s.89). Av dessa två anses sedan selektionshypotesen som den främsta förklaringen, men man konkluderar med att materialet inte tillåter djupare analyser. Med avseende på den grupp som kallas ”invandrares barn” så konstateras att dessa förvisso är överrepresenterade i brott i jämförelse med ”svenskar” men inte i lika hög grad som ”invandrare”. Vilket föranleder slutsatsen att de ”jämfört med föräldrarna, i högre grad har anpassat sig till det svenska samhället och därmed löper mindre risk att hamna i brottslighet” (ibid., s.91).</p>
<h2>Motivet till forskningen</h2>
<p>Kritiken mot forskningen om invandrare och brottsligt har, framförallt sedan publicerandet av Ahlbergs rapport, varit stark och vanligt förekommande. Det har främst handlat om att man ansett att forskningen bidrar till fördomar (se t.ex. Aftonbladet 020629). I den här artikelns sammanhang fyller denna kritik en funktion. Den tvingar nämligen forskare och andra som stödjer denna forskning att motivera varför forskningen bedrivs. Detta är inte alltid fallet vid annan forskning. Motiveringarna möjliggör på ett bra sätt en analys av forskningens förutsättningar och utgångspunkter.</p>
<p>Man motiverar ofta forskningen giltighet trots omfattande kritik utifrån en försvarsposition: Det finns främlingsfientliga grupper som odlar och sprider myter om invandrarnas brottslighet. Dessa myter kan motverkas genom forskning på ämnet och levererandet av fakta. Denna åsikt är vanligt återkommande, både när BRÅ kommer till tals och när de får stöd i ledar- och debattartiklar. På vissa håll utgör avmytifieringen själva berättigandet av forskningen. Det finns alltså inget egentligt intresse av att forska i ämnet, man har tvingats till det. Jan Ahlberg och Helen Lööv från BRÅ förklarade i en debattartikel 2002 varför de räknade invandrares brott: ”Debatten om invandrare och brott har blivit infekterad. Främlingsfientliga krafter bygger sin propaganda på överdrifter snarare än hårda fakta. Därför vill brottsförebyggande rådet presentera kriminalstatistiken uppdelad på ’invandrare’ och ’svenskar’” (Expressen, 020629). Denna inställning är inte ny. I BRÅ:s rapport</p>
<p>Utlänningarna och brottsligheten  från 1983 återfinns en liknade argumentation i förordet: ”Det är vår förhoppning att denna skrift skall bidra till en ökad förståelse för de anpassningsproblem som möter invandrarna i vårt land och tona ner de ofta överdrivna föreställningar som finns om invandringens betydelse för kriminaliteten i Sverige ” (Eriksson & Tham 1983, min kursiv).</p>
<p>Utgångspunkten för resonemang som dessa verkar vara ungefär följande: Det förs en kriminalpolitisk diskussion i samhället. Den diskussionen fokuserar till viss del på relationen mellan invandrare och brottslighet, oavsett vad man tycker om detta. Det är främlingsfientliga krafter som lägger fokus på just det förhållandet. Den utgångspunkten, att fokus bara ligger där det ligger, leder till att ”taktiken” för att motverka de främlingsfientliga myterna blir att bedriva seriös forskning utifrån de redan givna förutsättningarna (dvs. med en utgångspunkt i att det kan finnas skillnader mellan ”invandrare” och ”svenskar” i brottsstatistiken.). Ahlberg och Lööv avslutar sin sammanfattning av varför man redovisar invandrares brottslighet för sig med att påpeka att skillnaden mellan invandrares och svenskars representation är mindre än mellan tjänstemän och arbetare och att detta ”ger lite perspektiv på invandrares överrepresentation” (Expressen, 020629). I och med detta menar man att uppdelandet inte främst görs för att man vill finna orsaker till brottsligheten utan att det är en form av anti-rasistisk statistikaktivism.</p>
<p>Man kan dock också mot bakgrund av denna utgångspunkt se det som forskning som bedrivs på villkor dikterade av just de krafter man säger sig vilja motverka. Den gängse uppfattningen bland dem som ser den aktuella forskningen som positiv är dock att den enda alternativa taktiken för att motverka främlingsfientliga myter är att tiga. Detta ses som ännu farligare än att ta upp och belysa problemet (se t.ex. Helsingborgs Dagblad, 020629). Man bör trots detta försöka se det problematiska i en sådan utgångspunkt. De grundläggande premisserna (skillnaden mellan ”svenskar och ”invandrare” i fråga om brottslighet) erkänns dikterade av någon man vill motverka och ses som ”oegentliga” och ”olämpliga” (Ahlberg 1996, s.10f.). Trots det ska alltså förhållandet undersökas vetenskapligt och en sanning om förhållandet mellan invandrare och brottslighet produceras. Avmytifierandet blir ett vetenskapliggörande av myten. Fördomarna blir inte nödvändigtvis bekräftade men de ges en annat slags legitimitet när den förs in i och ordnas i ett vetenskapligt sammanhang.</p>
<p>Ahlberg och Lööv påpekar i sin artikel att främlingsfientliga grupper i sin propaganda om invandrare och brottslighet ser sig som ”förmedlare av en stigmatiserad ’sanning’” (Expressen, 020629). Även tidningarnas ledarartiklar målar upp bilden av att det faktum att invandrare är överrepresenterade i brottsstatistiken är en sådan obehaglig sanning att många vill förtiga den. Ett stort antal artiklar där forskningen stöds utnyttjar avsevärt av utrymmet att kritisera de som är har vänt sig mot den för att försökt mörka sanningen och vara ”räddhågsna” (Göteborgsposten 020630). I vissa artiklar sker detta till den grad att det blir en slags appell för ”fri” forskning (se t.ex. Helsingborgs Dagblad 020629).</p>
<p>Tanken om den stigmatiserade sanningen blir dock ännu tydligare när man ser på nyhetsartiklar där man rapporterar om BRÅ:s resultat. En del av det mediala framställandet av rapporten ges en karaktär av närmast triumferande avslöjande. Man lyfter fram rapporten som ett avslöjande av en tidigare tabubelagd sanning och inte bara en rapport i raden av andra. Med fraserna ”Nu är det slut med spekulationer” och ”Invandrare är mer brottsliga än svenskar. Jodå, det kan sägas högt. Det är nämligen bevisat i en ny undersökning.” inleds två framställningar av rapportens resultat i massmedia (Dagens Nyheter, 961018 och Göteborgsposten, 961026). Att det först är nu ”det kan sägas högt” ger bilden av tidigare dolda fakta som man inte vågat tala om p.g.a. någon slags politisk korrekthet. Medieforskaren Ylva Brune menar dock att det inte är sant att media tidigare skulle ha undvikit att tala om invandrare och brott. ”Varje ny undersökning sen 1980 som visat på invandrares överrepresentation i brottstatistiken får stor publicitet, ofta med just motiveringen att först nu berättar vi hur det verkligen är” (Expressen, 000322).</p>
<p>Att forskningen ses som ett vetenskapligt bekräftande av myten behöver heller inte vara kopplat till en rapports publikation. I mars 2000 publicerades i Aftonbladet en artikel som inleds med orden ”Aftonbladet granskar verkligheten som få vågar tala om” (Aftonbladet, 000313). Artikelns resonemang bygger på BRÅ:s rapport från 1996 som alltså publicerades fyra år innan artikeln. Man hävdar vidare att ”media har tassat kring ämnet som katten runt het gröt” trots att rapporten både förmedlades och diskuterades i media 1996.</p>
<p>Detta framställande skapar en slags exklusivitet (som inte står i proportion till forskningens resultat). Vilket ger intrycket av att forskningen behandlar något särskilt allvarligt eftersom man inte vågat tala om det. Det skapar en situation där invandrares brottslighet kan komma att uppfattas som ett oproportionerligt stort kriminalpolitiskt problem.</p>
<p>Viljan till kunskap om brottslighet</p>
<p>Om viljan att motverka fördomar kan sägas vara något av en ideologisk (anti-rasistisk) anledning till forskningen så finns det en annan åtminstone på ytan mer opolitisk motivering. Det är en slags generell vilja att identifiera vilka som begår brott. Men försök till en inringning av vilka som begår brott är inget som görs slumpmässigt utan den är en riktad verksamhet. Kategorier för vilka man söker finna kunskap om inom forskning om brottslighet är t.ex. kön och social klass och alltså också ”invandrare” och ”svensk”. Användandet av dessa kategorier görs för att de anses vara relevanta på ett eller annat sätt. Anledningen till varför ”invandrare” skulle vara en relevant kategori motiveras sällan med annat än att man vet att de är överrepresenterade i brott. Detta sker i det undersökta mediematerialet med en direkt eller indirekt referens till BRÅ-rapport 1996:2 (se skillnaden i t.ex. Svenska Dagbladet 980628 och Göteborgsposten, 020630). I själva rapporten motiveras det bara med att det är en kategori som diskuteras i den ”kriminalpolitiska debatten”. Men även fast rapporten är referens och utgångspunkt i diskussionen så har kunskapen om invandrare och brott föregått den, inte bara i form av myter. Rapporten sägs vara den första som undersöker invandrares brottslighet men andra undersökningar har mer eller mindre dragit slutsatsen av sina resultat (att personer utan svenskt medborgarskap som är folkbokförda i Sverige är överrepresenterade i brottstatistiken) att invandrare (personer folkbokförda i Sverige men födda i ett annat land) är överrepresenterade i brottsstatistiken. Redan i slutet av 1960-talet gjordes vid bl.a. universiteten ett antal arbeten om utlänningars brottslighet både avseende invandrare i stort och avseende skilda nationaliteter (Se t.ex. Edling m.fl. 1969). Under 1970- och 1980-talen gjordes ett antal undersökningar på olika håll som bl.a. visades att utlänningar var överrepresenterade i lagföringsstatistiken. Ämnet ansåg även då vara ”känsligt” (se t.ex. Sveri 1981). Svensk forskning på området har även funnits med i internationella publikationer (Se t.ex. Tonry 1997). BRÅ-rapport 1996:2 är alltså en rapport i raden av andra som ansett att invandrare är en relevant kriminologisk och kriminalpolitisk kategori även om de tidigare rent metodologisk kanske inte undersökt just detta. Även efter 1996 har det kommit undersökningar där invandrarstatus berörts och resultatet blir så gott som alltid detsamma, eller nästan detsamma. Ändå återkommer undersökningarna vilket i sig inte är märkligt. Det som är anmärkningsvärt är att det hela tiden påstås vara dels en tabubelagd sanning det handlar om och dels att vi inte tidigare haft kunskap om förhållandet.</p>
<p>Viljan att få kunskap om invandrares förhållande till brottslighet kan alltså inte motiveras främst av att man vill veta hur det ligger till, för det vet man, åtminstone själva faktumet att de är överrepresenterade. Som ett exempel kan en intervju med vice riksåklagare Catharina Bergqvist Levin stå. Hon menar att ”[i]nvandrarnas andel av brottstatistiken är okänd” och att man ”behöver mer fakta” (Dagens Nyheter, 021018) Samtidigt vill hon inte av kunskapen om att bland de som erkänns oskyldigt anhållna, häktade eller fängslade är invandrare överrepresenterade dra några slutsatser med motiveringen att ”[f]ler invandrare begår allvarliga brott och vid misstankar om dylika brott är anhållanden och häktningar vanligare.” Kunskapen om förhållandet är alltså ändå så stor att Bergqvist Levin vet att fler invandrare begår allvarliga brott. Mot bakgrund av det blir forskningen inte bara ett arbete för att ta reda på förhållandet, snarare att precisera de exakta förhållandena och att återupprepa och befästa att skillnaden mellan ”invandrare” och ”svenskar” är relevant för kriminalvetenskaperna och kriminalpolitiken. Varje ny undersökning, trots liknande resultat, blir därför en tillgång i forskningen i egenskap av ytterligare en legitimering av kategorierna. Det leder till vad Jerzy Sarnecki benämner ”en etnifiering av brottslighetsfrågan” (Dagens Nyheter, 020627). Återkommande fokus på invandrare och brottslighet bidrar till att invandrarskap ses som en generell egenskap som kan förklara brottsligheten. Invandrare kan därmed sägas ha övertagit rollen som den problemgrupp som arbetarklassen tidigare var (se t.ex. Estrada 1999, s.131f). Denna ”etnifiering” är beroende av frågan aktualiseras och att forskningen återkommer, upprepar och fördjupar sig, en enda undersökning ändrar inte synen på brottslighetens orsaker.</p>
<p>Formandet av kategorin</p>
<p>BRÅ kommer alltså fram i sin rapport till att invandrare är överrepresenterade i brottsstatistiken. Den definition av invandrare som BRÅ använder är den strikt formella: Personer bosatta i Sverige men födda med ett annat medborgarskap än svenskt räknas som invandrare. Definitionen saknar i allt väsentligt sociologisk, etnisk och kulturell betydelse. Det enda det betyder är ju i själva verket ”inte svensk”. Begreppet ”invandrare” som BRÅ använder det är alltså i sig intetsägande. Man kan därmed säga att de är forskningen i sig som skapar betydelse åt begreppet invandraren.</p>
<p>Den ”invandrare” som skapas av forskningen är helt enkelt den som i egenskap av kategori varit föremål för forskning. Den invandraren har egentligen inte heller några andra egenskaper än de som givits denne av forskningen, i det här fallet vill det säga att invandrare är en grupp som är överrepresenterade i brottslighet jämfört med svenskar. Till stora delar har alltså denna utgångspunkt inte sin orsak i något egentligt omdöme om invandrare (dvs. varför det är intressant att diskutera dem som kategori i förhållande till brottsligheten) utan orsaken ter sig till stora delar endast vara att då skillnaden mellan ”svenskars” och ”invandrares” representation i brottsligheten faktiskt visats genom forskning så är de facto  uppdelningen relevant. Fortsatt forskning i ämnet uppmuntras mot bakgrund av just detta (Göteborgsposten, 020630.). Det blir ett slags cirkelargument, dvs. själva motivet till forskningen anses finnas i forskningens eget resultat. Forskningen skapar sitt eget objekt och tillskriver detta ett antal egenskaper och erkännandet av den forskningen förstärker detta skapandet av invandrare som en relevant kategori. Det bör påpekas att ”godkännandet” av ”invandrare” som en relevant, om än tämligen egenskapslös, kategori har sin förankring utanför forskningen. Man kan föreställa sig andra kategorier som i dagsläget inte skulle accepteras, t.ex. hudfärg. Det är inte ett helt enkelt producent-konsument förhållande mellan forskning och mottagare utan ett komplicerat samspel mellan de olika sidorna eller nivåerna i producerandet och legitimerandet av kunskapen.</p>
<p>Framställningen av invandraren som någon som är född i ett annat land men är bosatt i Sverige samt överrepresenterad i brottstatistiken i jämförelse med ”svenskar” gör att man med fog kan säga att ”invandrare” är ett begrepp som i större grand än många andra är öppet för tillskrivande av olika betydelser och egenskaper i olika situationer och diskurser. Det är ju väldigt sällan man med begreppet invandrarna åsyftar alla i Sverige folkbokförda personer som är födda i ett annat land. Begreppet som det används i politiken och framförallt i vardagslivet och samhället i stort har oftast en annan betydelse än den BRÅ gett. I många fall inkluderas ofta personer som inte inbegrips i BRÅ:s invandrarbegrepp, t.ex. ”invandrares barn” s.k. ”andra generationens invandrare”, och andra exkluderas, t.ex. andra skandinaver. Problemen med BRÅ:s forskning och kategorisering måste förstås mot bakgrund av denna splittrade bild av invandrare:</p>
<p>Det är en bild av invandraren som främmande men framförallt annorlunda och avvikande från det normala: Invandrare antar skepnad av en tänkt kategori, konstituerad framförallt i relation till det som upplevs som mer bekant och vanligt. Samtidigt blir då emellertid kategorins gränslinjer suddiga. Vem som i realiteten refereras till som invandrare bedöms utefter en skala som tycks vara oberoende av faktisk immigration. (Borevi & Strömblad, s.10.)</p>
<p>Invandrare som den främmande visar sig främst när orsaken och lösningen på förhållandet mellan invandrare och brott, som ses som ett problem, ska redovisas. Invandrare tillskrivs en särart. Detta ger ”invandrare” en mer specifik innebörd än person född i ett annat land, det snarare implicerar en person som är född i en annan kultur. Invandrarnas representation förklaras således genom deras avvikande från det svenska samhället och den svenska kulturen. Detta var vanligare förekommande under 1980- och början av 1990-talet än den tidsperiod (1996–2004) som den här undersökningen främst riktar sitt intresse emot (undantagen från detta minskade intresse är de s.k. ”hedersmorden” och till viss del också gruppvåldtäkter). Ahlberg berör i BRÅ-rapport 1996:2 inte kulturaspekten i någon större utsträckning när det diskuteras olika nationaliteters brottslighet. Men i sina slutsatser berör han detta. En aspekt av synen på kulturella skillnaders relevans är Ahlbergs teorier om skillnaden i de olika undersökta nationaliteternas ”brottsbenägenhet”. Även fast begreppet kultur inte nämns i sammanhanget så är det tydligt att det är det som det handlar om (Ahlberg, s.89f). Det är i det sammanhanget inte främst överrepresentationen i statistiken gentemot gruppen ”svenskar” som förklaras med dessa teorier utan skillnaden mellan de nationaliteter som sammantaget utgör invandrarna. Men om kulturskillnader mellan invandrande nationaliteter kan vara del av orsaken till skillnaden i ”brottsbenägenhet” kan självklart samma förklaring användas för att förklara skillnaden mellan svenskar och andra nationaliteter.</p>
<p>En följd av forskningens skapande av en kollektiv identitet är att den identiteten tillskrivs egenskaper. Det handlar konkret om hur invandrare bedöms i förhållande till brottslighet. Här är ett inom kriminologins mycket vanligt förekommande begrepp, ”brottsbenägen” centralt och återkommande. Ahlberg menar t.ex. att ”invandrares barn är mindre brottsbenägna än invandrare” och i en artikel sägs att rapporten pekar på att ”[…] invandrare är mer brottsbenägna än svenskar” (Svenska Dagbladet, 961021) Det som har skett är att kunskapen om att invandrare enligt statistiken är överrepresenterade i brottslighet har lett vidare till att ”Invandrare” som kategori tillskrivs en egenskap. Ännu tydligare, och något aggressivare, är uttalandet ”[i]nvandrare är mer brottsliga än svenskar” (Göteborgsposten, 961026) Det kanske förvisso är en skillnad i att anse att en kategori är ”brottsbenägna” och att de är ”brottsliga” men rent principiellt är det samma sak, dvs. att tillskriva en kategori som anses utgöras av flera personer en egenskap. Detta återspeglas förstås ofta på enskilda personer som ses som invandrare vare sig dom kvalificerar sig som det enligt BRÅ eller inte. Åsikten att invandraren-främlingen var överrepresenterad i brottstatistiken hade förmodligen florerat i samhället utan den här undersökta forskningen. Det BRÅ har gjort är att bekräftat och legitimerat åsikten genom att undersöka invandraren-immigranten.</p>
<p>Man kan säga att förknippandet av invandrare med brottslighet görs på två olika nivåer. Dessa nivåer är dock inte särskiljda utan återverkar på varandra. Den första nivån är den kategoriserande. Dvs. där ”invandrare” och ”svenskar” åtskiljs som två på olika sätt relevanta kategorier i fråga om vem som begår brott och varför. Statistik förd utifrån dessa kategorier utpekar alltså en skillnad mellan invandrares och svenskars brottslighet bara genom att finnas till. När statistiken sedan visar på en överrepresentation för invandrare i brottstatistiken förknippas invandrarbegreppet med brottslighet. Den andra nivån är där invandrare uttryckligen alltså utpekas som mer ”brottsliga” eller mer ”brottsbenägna” än svenskar. I fallet med invandrare förekommer dessa tillskrivningar av egenskaper främst utanför forskning, dvs. främst i pressen och i vardaglig diskussion. Dessa utryckliga stämplingar har självklart till viss del sin utgångspunkt i statistikens uppdelning mellan invandrare och svenskar men det motsatta förhållandet råder också. Forskningen och statistiken hämtar i regel sina kategorier och uppdelningar från den populära diskussionen om brottslighet och vetenskapliggör dessa. Denna samverkan gör att det kan vara svårt att se var en kategorisering och kunskap om den uppstår. Detta är kanske inte ett stort problem, man kan nöja sig med att konstatera att det sker en ständig samverkan. Brune menar dock att just i fråga om invandrarproblem är det myndigheter som levererar kunskap till medierna:</p>
<p>I nyhetstexter från och med mitten av 1970-talet är det självklart att svenska tjänstemän, experter och forskare definierar vari invandrarproblemen består och hur invandrare bäst ska anpassas. [---] En viktig del av den nyhetsrapportering som berör kategorin ’invandrare’ utgår alltså från samhällsinstitutioner, där myndigheten, forskaren eller den politiska enheten framträder som den aktiva parten, som den som definierar och åtgärdar problem av olika slag och där myndighetsrepresentanter bli historiens subjekt och bekymrade hjältar (Brune, s.65.).</p>
<p>Om man instämmer med Brune så har BRÅ ett stort ansvar, kanske det yttersta ansvaret, för hur begreppet invandrare sätts i relation till brottslighet och på så sätt även hur det definieras i en vidare, samhällelig kontext. Men som tidigare påvisats under rubriken Motivet till forskningen  så motiverar BRÅ sin forskning till viss del med att det måste föras seriös forskning på de kategorier som främlingsfientliga grupper använder sig av. Att fixera den ursprungliga kunskapsproducenten, den som levererar kunskap och definierar problem är förmodligen omöjligt att göra, men det kanske inte heller är särskilt viktigt. Det viktiga är att se vilka som är en del av detta och, i denna undersöknings sammanhang, se att BRÅ är en av huvudrollsinnehavarna, inte kanske främst som producent av kunskap utan som den som legitimerar den.</p>
<p>Bilden av invandraren har alltså lite eller inget att göra med verkliga immigranter. Bilden av invandraren som främling är dock en verksam och levande bild. Det är verksam och levande därför att bilden ständigt återskapas och legitimeras i utsagor om invandrare och deras egenskaper och egenheter och deras särskiljande från ”svenskar” och svenskhet. Sådana utsagor kan förekomma i nyhetsrapportering eller, som i det här undersökta fallet, forskning och diskussion om forskningen. De förekommer också i vardaglig diskussion, en diskussion som åtminstone delvis har sin grund i kunskap hämtad från nyhetsrapportering och forskning. Dessa utsagor eller framställningar som skapar den här ovan beskrivna, vad man skulle kunna kalla, ”diskursiva invandraren” är inte endast de där man talar om invandrare och brottslighet utan alla de utsagor där invandraren beskrivs som något som äger en särart, som är annorlunda, som helt enkelt ”icke-svensk”. Just forskning som den här undersökta kan dock sägas vara central i detta skapande. Forskningen om invandrare och brottslighet handlar främst om en forskning där identifikation och utpekande av brottslingar står i centrum. De kategorier som genom forskningen förknippas med brottsligheten blir därför i en vetenskaplig utsaga förknippade med negativa associationer. Invandraren blir därmed inte bara sedd som främmande och annorlunda utan även som farlig och hotande. Med Mekonnen Tesfahuneys ord:</p>
<p>Det är inte så enkelt att denna bild skapas i sammanhang där invandrare uttryckligen framställs som farliga. Den skapas genom de ständiga och återkommande associationerna och sammankopplandet med obehagliga företeelser såsom brottslighet, vilket i sin tur leder till at synen på kategorin invandrare ”präglas av en slags negativ förförståelse.” (Borevi & Strömblad 2003, s.12.) BRÅ:s vetenskapliggörande av den godtyckliga kategorin invandrare, de generaliseringar som följer på detta och kategorins formerande i en problematiska relation till ett stort samhällsproblem som brottslighet bidrar till bilden av den farliga och hotande invandraren.</p>
<h2>Frågan som ett brottslighetsproblem</h2>
<p>Frågan om invandrare och brottslighet är frågan om ett problem. Forskningen om förhållandet är på samma gång en del av formulerandet och identifierandet av det problemet. De slutsatser  som dras i forskning och offentlig i debatt är inte det enda av betydelse utan detta samtals  förutsättningar är lika, om inte ännu viktigare för problemets existens. Dessa förutsättningar är att det finns ett samband mellan invandrare och brottslighet och att detta förhållande är en fråga om brottslighet i första hand och invandrare i andra hand. Detta märks tydligt när man ser på vilka det är som gör undersökningarna om sambandet mellan invandrare och brottslighet. Det är i första hand kriminologer och andra ”brottsforskare” som utreder frågan. Framförallt produceras kunskap om invandrare och brottslighet inom organisationer som har forskning på och arbete med brottslighet i fokus. Detta kan illustreras med en artikel där de tre som intervjuas i fråga om att invandrares brottslighet återigen ska kartläggas är vice riksåklagaren Catharina Bergqvist Levin, Jan Ahlberg på BRÅ och justitieministern Thomas Bodström (Dagens Nyheter, 021018). Frågan om invandrare och brottslighet är så att säga inmutad. Det ska dock påpekas att  BRÅ-rapport  1996:2  Invandrares och invandrares barns brottslighet skrevs inom ramen för ett samarbetsprojekt mellan BRÅ och  Centrum för invandringsforskning (CEIFO). Projektets titel visar dock att det är brottsligheten som står i fokus ändå: ”Internationell migration och brottslighet: förövare och offer mot bakgrund av etniska relationer, kulturskillnader och livssituationer.” Det är alltså ”förövare och offer” som skall undersökas, ”etniska relationer, kulturskillnader och livssituationer” är relevanta i den utsträckning de kan förklara brottsligheten. Detta sätt att placera brottligheten i fokus gör ju såklart att problemet blir kriminalpolitisk, vilket här inte ska förstås som den samlade politik som bidrar till eller strävar efter att bidra till en minskning av brottsligheten utan som den politik som med hjälp av främst lagar och rättsväsendet avser minska kriminaliteten. Det är justitieministern som tillfrågas om invandrares brottslighet, inte socialministern, skolministern eller arbetslivsministern. 1978 publicerades ett nummer av den vänsterorienterade  Pockettidningen R med titeln  Sverige, Sverige fosterhem på temat utsatta invandrare. Numret inleddes med en presentation av ämnet. Där lyftes fram att Sverige under årtiondena efter andra världskriget behövde arbetskraft för att bygga välfärden och myndigheterna uppmanade sin befolkning att inte visa fördomar mot invandrare.</p>
<p>Den officiella moralen tycktes gå ut på att bara det svenska folket uppförde sig väl och inte öppet visade sig fördomsfullt så kunde man lugnt visa sitt förakt i handling. Dvs. låta invandrarna arbeta i dåligt betalda, smutsiga och bullriga arbeten utan kunskap om sina fackliga rättigheter. [---] Så blev invandrarna isolerade i det svenska samhället.</p>
<p>Vi släppte dem helt enkelt inte nära oss [---] Glåpord, isolering och dåliga jobb är bättre än hunger och förföljelse. Invandrarna arbetade och arbetade och så länge den svenska industrin behövde arbetskraft så fick de komma hit. I dag är läget inte sådant och någon ”arbetskraftsinvandring” förekommer knappast. [--- D]et här R-numret handlar inte om majoriteten av invandrarna. Det handlar om dem för vilka problemen blir övermäktiga. De som hamnar i den svenska vårdapparaten eller på fängelserna. ( Pockettidningen R  1978, s3ff)</p>
<p>Endast ett par av numrets artiklar handlar i huvudsak om invandrare och brottslighet. Andra handlar om t.ex. språkproblem, allt i sammanhanget av invandrares utsatthet. Beskrivningen av invandrare och brottslighet handlar om samma ämne som den här tidigare undersökta forskningen och diskussionen som utspelades omkring 20 år senare. Problemformuleringen skiljer sig dock radikalt från den som förekommer i diskussionen om invandrare och brottsligheten i dag. Brottsligheten ses i  Pockettidningen R inte som det primära problemet utan som ett symtom på problemet, dvs. invandrares utanförskap och marginalisering. Detta resonemang återkommer bl.a. i BRÅ:s rapport 1983:4  Utlänningarna och brottsligheten . Fortfarande efter  BRÅ-rapport  1996:2  Invandrares och invandrares barns brottslighet återkommer argumentationen men i mycket mindre grad. Denna förändring i attityd och problemformulering kan sägas gå parallellt med en generell och successiv förändring av kriminalpolitiken från  1960-talet  och framåt. Dessa förändringar som i stort kan sägas gälla för hela västvärlden har beskrivits av bl.a. David Garland:  Behandlingstanken förlorande mark . Påföljden av ett brott har inte längre som främsta syfte att uppnå den dömdes rehabilitering, Vedergällning och straff är principer som tas hänsyn till vid utdömande av påföljd.  Återupptäckten av fängelset . Fler människor än tidigare sitter inspärrade. En av de viktigast punkterna av den rättsliga påföljden är att samhället ska skyddas från den dömde.  Offret i centrum . Offret står i centrum för omtanke och identifikation. Förståelse för gärningsmannen ses som motsvarande brist på förståelse för offret.  Ökat politiskt utnyttjande av brottsproblemet . Brott anses vara ett problem som kan åtgärdas med politisk handlingskraft. En prioriterad politisk fråga blir mot bakgrund av detta vilka som driver den hårdaste kriminalpolitiken med t.ex. förslag på fler poliser och höjda straff.  Individualisering . Förståelsen av brottslighet har förändrats. I stället för att förklara brottslighet som ett resultat av sociala förhållanden ses gärningsmannen som en kalkylerande individ som helt enkelt väljer att bryta lagen. Detta leder till att skydd och kontroll prioriteras. Filipe Estrada menar att detta kan sammantaget ses som en förändring från socialpolitik till kriminalpolitik (Estrada, 2004, s.128f. )</p>
<p>Individualisering, med dess individförklaring till brott, får förstås politiska konsekvenser både i den politiska retoriken och i den politiska praktiken. Rättsväsendet och dess verksamhet hamnar i fokus. Fler poliser och väktare anses leda till ökad och bättre konkret, fysisk kontroll, ökade straff både i antal och tid ska inkapacitera brottslingen och avskräcka andra brottslingar och potentiella brottslingar från att begå brott. Den bild som målas upp genom detta är att brottslingar precis som övriga medborgare är rationella och alltså själv efter övervägande begår sina brott. Konsekvenserna av en sådan bild är att den brottsliga handlingen ses som än mer klandervärd och således värd ett straff och att brottspreventionen främst riktar in sig på övervakning, kontroll och skydd. Motsatsen till denna bild är den där de sociala orsakerna förklarar brottet. Detta leder till åtgärder som syftar till att förbättra potentiella brottslingars sociala situation samt att brottet förvisso ses som klandervärt men till vis del utom den dömdes kontroll. Kriminologen Henrik Tham ser i detta två olika typer av brottslingar som svarar mot två olika ideologier. Den rationella, kalkylerande brottslingen är ”marknadens” förbrytare medan den brottsling vars handlingar förklaras med sociala orsaker är ”välfärdsstatens”. De olika typerna av brottslingar kommer av nödvändighet behandlas olika. Särskiljandet mellan båda dessa sätt att se på brottslingen och brottslighetens orsaker är inte den verkande politiken så tydlig som här målas upp. Det i Sverige ledande partiet Socialdemokraterna har haft svårt att förhålla sig fullt ut till något av de två synsätten. Detta har lett till att den svenska socialdemokratin har adopterat den slogan som myntades av engelska New Labour: ”Tough on crime, tough on causes of crime”. I och med det lyckas man visa handlingskraft gentemot brottslighet samtidigt som man relaterar till det som Tham menar är hörnstenar i den socialdemokratiska ideologin t.ex. solidaritet och social ingenjörskonst (Tham 1995, s.89ff). Den infallsvinkel som lyftes fram av Pockettidningen R  har sin grund i välfärdsstatens kriminalpolitik. Det finns en nästintill outtalad förförståelse om att brottslighet är resultatet av sociala missförhållanden. En identifiering av kategorier överrepresenterade i brottstatistiken blir därmed inte främst ett utpekande av en problematisk grupp utan lokaliserandet av en grupp som helt enkelt på olika sätt är socialt eftersatt. Den lösning som detta implicerar är såklart sociala reformer som leder till minskade sociala missförhållanden som leder till minskad brottslighet. Denna mer eller mindre självklara förförståelse förekommer fortfarande i tämligen stor utsträckning både på ledarsidor och bland politiker och forskare som intresserar sig för förhållandet mellan invandrare och brottslighet (Se t.ex. Svenska Dagbladet, 030512 och Aftonbladet, 000318).</p>
<p>Inom ramen för ”marknadens” kriminalpolitik får forskningsresultatet med den innebörden att invandrare är överrepresenterade i brott i jämförelse med svenskar andra konsekvenser. Om brottslingen ses som ”en aktör på marknaden, som väljer fritt mellan lagliga och olagliga beteenden” så blir utpekandet av invandrare inte en lokalisering av en grupp som har  problem utan av en grupp som utgör  problemet. Konsekvensen av detta kan t.ex. bli att invandrare utsätts för hårdare kontroller av polis och andra instanser än ”svenskar”. Med tanke på hur centralt brottsproblemet har blivit i politiken och hur stort problemet antas vara kan utpekandet av överrepresentation få allvarliga följder för den utpekade gruppen.</p>
<p>Även om det i Sverige i dag inte bedrivs en renodlad ”marknadens” kriminalpolitik så är den förmodligen mer åt marknadens håll än vad forskare, politiker och debattörer som stödjer välfärdsstatens kriminalpolitik skulle önska. Mot bakgrund av detta bör man förstå att den vetenskapliga kunskapen om invandrare och brottslighet inte verkar i ett vakuum utan är en del av en vidare kunskap om detta förhållande. Det betyder både att resultaten kan förkastas helt eller att vissa delar av resultaten lyftes fram som relevanta. I detta sammanhang kan således forskningens konkreta resultat kopplas lös från detta resultats förklaringar. En forskare som anser att invandrare är överrepresenterade i brottslighet p.g.a. den gruppens sociala situation men ändå väljer att forska på specifikt invandrares brottslighet kan få se resultaten ge oönskade konsekvenser. För i ett kriminalpolitiskt klimat där individen ses som ensamt ansvarig för det brott han begått så blir de sociala orsaker som en forskare lyfter fram ointressanta, de siffror som visar vem eller vilka som begår brott är däremot av intresse. Snarare än sociologisk blir då forskningen närmast polisärt taktisk, det enda relevanta informationen är vem som begår brottet inte varför. Nu är inte den verkliga bilden riktigt så extrem. ”Marknadens” kriminalpolitik har inte fullkomlig dominans i Sverige (och inte heller i många andra länder). Socialdemokraternas (och flera andra partiers) kriminalpolitik leder till, eller är ett tecken på, ett klimat där fortfarande ”välfärdstatens” värderingar i frågan ges avsevärt utrymme: [A]tt inta en tuff attityd mot brottslighet är inte detsamma som att ge upp kampen mot den segregation som utgör grogrund för denna brottslighet” (Dagens Nyheter, 000317). Under denna paroll kan flera olika åsikter samsas, sådana som vill öka polisens resurser och särskilda insatser i storstädernas förorter och sådana som anser att brytandet av segregationen är den enda lösningen på problemet. Det finns i det sammanhanget inte någon motsättning mellan de två åsikterna och för båda fyller BRÅ-rapport 1996:2 ett syfte fast på olika vis.</p>
<p>Slutligen kan man fråga sig vad som egentligen gör att just invandrares förhållande till brottsligheten som från och med slutet av 1970-talet har varit föremål forskning och debatt, att brottsfrågan etnifieras? Att besvara den frågan är svårt och egentligen inte artikelns syfte men man kan peka på ett par möjliga orsaker. von Hofer m.fl. lyfter fram två företeelser som gjorde att invandrare kom att pekas ut som särskilt skyldiga till brottsligheten. För det första hade Sverige en omfattande arbetskraftsinvandring under 1960-talet. Invandrarna togs emot relativt väl av både industri och allmänhet. Invandrare behövdes i Sverige. Vid slutet av 1970-talet kom sedan invandringen att bestå av stora delar flyktingar och behovet av invandrad arbetskraft var inte längre stor och debatten om de problem man ansåg att invandringen hade dragit med sig började dryftas (von Hofer m.fl., s.70ff). För det andra ledde den skiftande synen på brottslighet i stort, där t.ex. behandling byttes mot straff, till bilden av gärningsmännen som onda och oförbätterliga. Brottslingen var inte vem som helst utan någon stod utanför samhället. Här blev invandrare en lämplig syndabock: ”Bilden av både lagöverträdaren och brottsligheten som ’främmande’ i förhållande till svensken och det svenska samhället hade framgångsrikt återupprättas” (von Hofer m.fl., s.72).</p>
<h2>Kategoriseringens användningsområde</h2>
<p>Man bör skilja på den sociala kategorin  och den sociala gruppen  där den första svarar mot en grupp med karakteristika bestämd av dem som kategoriserar gruppen, den sociala gruppen å andra sidan bestäms av gruppens inbördes relationer. Om man godtar dessa definitioner som giltiga i fråga om forskning så implicerar det skilda forskningsområden. Den sociala gruppen lämpar sig då i sammanhang när forskningsobjektet ses som agenten, dvs. den aktiva parten. I dagens dominerande syn på brottslighet, där brottslingen ses som en agent, är således den sociala kategorin  (med kännetecken och betydelser bestämda av andra än de som antas ingå i den) direkt olämpliga för att studera vem som begår brott. Detta resonemang går förvisso att applicera på alla eller de flesta kategorier som används i brottstatistiken och kriminologisk forskning. I och med att aldrig alla eller ens en majoritet individer i en social kategori  finns representerade kan man hävda att kategorin inte är adekvat. Mot bakgrund av detta så kan man sedan gå vidare till större diskussion om det verkligen går och om det är nödvändigt och överhuvudtaget möjligt att utröna vilka grupper som begår brott. Det ingår dock inte denna undersöknings syfte att titta närmare på en sådan argumentation.</p>
<p>Den sociala kategorin kan och bör, till skillnad mot vad den här artikeln möjligtvis gett sken av att tycka, användas i forskning. Men om man tittar på det som kännetecknar den sociala kategorin, karakteristika bestämda av andra än de som ingår i den, så blir forskningsområdet ett annat än det som förekommer i t.ex. Invandrares och invandrares barns brottslighet . Forskningen bör i stället vändas mot de områden där den social kategorin är ett passivt objekt. Bara för att man i t.ex. forskning slutar kategorisera människor i ”Invandrare” och ”Svensk” så betyder inte det att kategorierna inte är verksamma i samhället och får konsekvenser för de som antas ingå i den. Forskningen kan därför riktas mot områden där en social kategori diskrimineras eller på annat sätt särbehandlas. Då undersöker man hur samhället och dess medlemmars syn på och kategoriserande av olika individer tar sig uttryck och verkar. Detta är oberoende av kategorins medlemmars inbördes relationer och vad de själv anser att de har gemensamt. Inom ämnesområdet invandrare och brott skulle man då kunna undersöka hur personer som antas ingå i den sociala kategorin invandrare eventuellt särbehandlas i rättsväsendet. I det sammanhanget är det inte kategorin som är den aktiva parten utan ett objekt för maktutövande från rättsväsendets sida, varför det blir relevant att undersöka. Ett annat möjligt forskningsområde är att titta på hur förknippandet med brottslighet påverkar t.ex. diskriminering på arbetsmarkanden. En företeelse kan trots att den är socialt konstruerad vara samhälleligt relevant och ha betydelse för hur människor och grupper behandlas.</p>
<h2>Avslutande kommentar</h2>
<p>I olika grad erkänns det, både inom forskningen och i media, att ämnet invandrare och brottslighet leder till att man måste förhålla sig till ett antal etiska frågor. Kriminologen Tove Pettersson uttrycker det så här i inledningen till en artikel som invandrare och brottslighet:</p>
<p>Mitt eget ställningstagande till dessa etiska frågor är att det i samhället redan förekommer en starkt överdriven bild av att etniska minoriteters brottslighet utgör ett problem. Bilden av minoriteters brottslighet är snarare i behov av problematisering än av tystnad från forskarvärlden, men sådan forskning måste göras med försiktighet och kritisk reflexion. (Pettersson, 2001, s.181)</p>
<p>Detta ställningstagande ska inte ifrågasättas men man kan stanna till och fråga sig var denna ”i samhället överdrivna bild” har sitt ursprung och vad det är som göder denna bild och legitimerar diskussion om den. I otaliga sammanhang där det argumenteras för forskning om invandrare och brottslighet så anges orsaken till forskningens relevans vara att det redan förs en diskussion om detta och att forskningen med sin vetenskapliga metod kan finna och visa på sanningen om förhållandet mellan invandrare och brottslighet. Forskningen framställs i regel som om den bara vore reaktiv, att den svarar mot en annan icke-vetenskaplig kunskap. Det är den inte utan snarare en annan sida av samma mynt.</p>
<p>Den kriminalpolitiska debatten om invandrare och brottslighet kanske inte har sitt ursprung i forskningen, den kanske inte ens är fullständigt beroende av den. Men den vetenskapliga forskningen är onekligen en del av den. Forskningen står inte fri från samhället, den påverkas, påverkar och är del av det. Att forskningen skulle stå helt fristående från den kriminalpolitiska debatten och kunna föra in oförvanskad och objektiv kunskap är en omöjlighet. Det är speciellt fallet när man talar om ett så inmutat område som invandrare och brottslighet, där själva huvudbegreppen är oerhört problematiska och delvis på förhand definierade. Samspelet mellan vetenskaplig och populär kunskap är komplext. I media refererar man till vetenskaplig forskning, forskningen motiverar sig delvis genom att man vill motverka främlingsfientliga krafter, dessa krafter använder sig i sin ofta av forskningsresultaten i sin argumentation. Forskningen är alltså betydelsefull både genom att producera men kanske framförallt legitimera kunskap.</p>
<p>Undersökningen har sin utgångspunkt i  BRÅ-rapport  1996:2  Invandrares och invandrares barns brottslighet . Men det har inte varit artikelns syfte att försöka visa att den undersökningen har ett större ansvar eller skuld, om man överhuvudtaget kan tala om kunskap på det viset, för hur begreppet ”invandrare” på ställen i samhället kommit att associeras med brottslighet. Jag har bara gjort en ansats att belysa och analysera hur vetenskaplig kunskap kan forma och påverka diskussionen om invandrare och brottslighet. En diskussion som i slutändan kan påverka hur samhället bemöter och bedömer dem som klassas som invandrare.</p>
<h2>Referenser</h2>
<p>Ahlberg, J. (1996).  Invandrares och invandrares barns brottslighet: En statistisk analys ,  BRÅ-rapport  1996:2, Stockholm.</p>
<p>Andersson, R. (2002). Kriminalpolitikens väsen , Diss., Stockholm. Bergström, G. & Boréus, K. (2000). Textens mening och makt: Metodbok i samhällsvetenskaplig textanalys , Lund.</p>
<p>Borevi, K. & Strömblad, P. (2003). “Kategorisering och integration – en introduktion”, i Karin Borevi & Per Strömblad (red), Kategorisering och integration: Om föreställda identiteter i politik, forskning, media och vardag , Stockholm.</p>
<p>Brune, Y. (2003), ”Nyhetslogik och främlingssyn i mediernas konstruktion av ’invandrare’” i K. Borevi & P. Strömblad (red)</p>
<p>Kategorisering och integration: Om föreställda identiteter i politik, forskning, media och vardag , Stockholm.</p>
<p>Edling, U., Floryd, Å. & Rumstedt, M. (1969). Utlänningars brottslighet 1967 , Stockholm.</p>
<p>Eriksson, U., B & Tham, H. (red) (1983). Utlänningarna och brottsligheten , Rapport 1983:4, Stockholm.</p>
<p>Estrada, F. (1999).  Ungdomsbrottslighet som samhällsproblem: Utveckling, uppmärksamhet och reaktioner . Diss., Stockholm.</p>
<p>Estrada, F. (2004). ”Brottslighetens politiska dynamik: Ledarsidors syn på ungdomsbrottslighet 1970–1999”, i Helena Blomberg m.fl. (red), Sociala problem och socialpolitik i massmedier . Lund.</p>
<p>Hedin, M. & Tydén, M. (1998). ”Sociala kategoriseringar – historikerns och historiens”, i Historisk tidskrift, nr 4 , 1998, Stockholm. von Hofer, H., Sarnecki, J. & Tham, H. (1998). ”Invandrarna och brottsligheten”, i H. von Hofer (red), Brottsligheten i Europa , Lund.</p>
<p>Nygren, R. (1997), ”Svenska moraliska mirakel och invandrande rötägg” i Invandrare och minoriteter, Nr 2  1997. Stockholm.</p>
<p>Pettersson, T. (2001). ”Etnicitet och ungdomsbrottslighet”, i F. Estrada & J. Flyghed (red), Den svenska ungdomsbrottsligheten , Lund.</p>
<p>Pockettidningen R, Nr 4 1978. (Lund 1978). de los Reyes, P. (2001),  Mångfald och differentiering: Diskurs, olikhet och normbildning inom svensk forskning och samhällsdebatt , Stockholm.</p>
<p>Tham, Henrik (1995). ”Från behandling till straffvärde: Kriminalpolitik i en förändrad välfärdsstat”, i D. Victor (red), Varning för straff: Om våndan av den nyttiga straffrätten , Stockholm.</p>
<p>Sveri, B. (1981), “Brottslighet som invandrarproblem”, i Invandrare och minoriteter, Nr  5–6   1981, Stockholm.</p>
<p>Winther Jörgensen, M. & Phillips L. (2000). Diskursanalys som teori och metod , Lund. 11 ”Brottslighet hos personer födda i Sverige och i utlandet” 1  ur ett strukturellt diskrimineringsperspektiv</p>
<p>Jerzy Sarnecki</p>
<h2>Inledning</h2>
<p>Att invandrare är mera kriminella än svenskar tycks numera vara ett etablerat påstående i den svenska samhällsdebatten. Det är också ett påstående som verkar upplevas som ytterst besvärande för de som vill försvara det framväxande multietniska/multikulturella samhället och används flitigt av de krafter som vill motverka detta samhälle. Med tanke på att både frågor rörande kriminalpolitiken och invandringspolitiken står högt på den politiska och massmediala dagordningen har föreningen av dessa två frågeställningar en avsevärd politisk sprängkraft. Som Pettersson (2005) påpekar hänger frågan om överrepresentationen av personer med invandrarbakgrund i kriminalstatistiken intimt samman med frågan om diskriminering av invandrare inom rättssystemet. I detta kapitel granskas frågan om ”invandrarnas brottlighet” utifrån diskrimineringsperspektivet.</p>
<p>Etablering av problemet</p>
<p>Starten för debatten om invandrares brottslighet kan enligt von Hofer, Sarnecki och Tham (1997) dateras till 1978 när Pockettidningen R gav ut ett nummer som ägnades åt denna fråga. Få kunde då förutse den vändning och magnitud som denna fråga så småningom skulle få. Pockettidningens avsikt med att ta upp frågan tycks vara att visa på ytterligare en orättvisa i vårt samhälle.</p>
<p>Den publicerade statistiken avsåg utländska medborgares överrepresentation bland lagförda och orsaken till deras överrepresentation i den registrerade brottsligheten ansågs vara de svåra sociala förhållanden under vilka denna grupp levde i Sverige.</p>
<p>Själva kunskapen om att utländska medborgare var överrepresenterade i brottsstatistiken var vid publiceringen av detta nummer av pockettidningen lättillgänglig i den officiella statistiken. Den hade också uppmärksammats i forskningen redan 1973 genom en publikation av Britt Sveri. En pikant detalj i sammanhanget är den annonskampanj som genomfördes vid denna tid av Invandrarverket för att informera allmänheten om att invandrare inte var mer kriminella än svenskar (Hedebro 1977). Möjligen visar denna kampanj på att man redan då insåg hur besvärlig denna fråga var men att förmådde inte föra en seriös diskussion i frågan.</p>
<p>Dessa glimtar från debatten på 1970 talet kan kontrasteras mot dagens diskurs på området. Brune illustrerar denna i sin avhandling om mediernas framställning av ”invandrarproblematiken” med bl.a. det s.k. Rissne fallet, ett fall i vilket ett antal invandrarpojkar anklagas för att ha våldtagit en svensk flicka i Rissne utanför Stockholm (Brune 2004:293 ff.). Borta är den tvekan som medierna en gång i tiden visade när det gäller misstänkta eller t.o.m. dömda brottslingas etniska bakgrund. Nu är istället etniciteten en central uppgift i rapporteringen. Mediernas framställning av de aktuella och liknande händelserna präglas enligt Brune numera av generaliserande stereotyper rörande invandrare från bl.a. Medelhavsregionen. Dessa tillskrivs både våldsamhet och kvinnofientlighet. Enligt Brune hämtar medierna sin syn på invandrare från den högerpopulistiska propagandan där man gör skillnad på ”vi” och ”dem”. ”Dem” är olika ”oss” och farliga för ”vår livsstil”. Även Dahlstedt (2005) beskriver i sin avhandling hur medierna under 1990-talet börjar frammana en bild av samhället med en skarp gräns mellan invandrare och svenskar. Poängteras bör att det här inte rör sig om några enstaka artiklar, utan om en omfattande och över tid utsträckt skildring i flera nationella medier . Brune (2004) påpekar att samtidigt som medierna gör de högerpopulistiska ståndpunkterna till sina så kritiserar de starkt de högerpopulistiska krafterna som söker utnyttja invandrares brott för politiska syften.</p>
<p>Även om mediernas framställning av ”Rissnevåldtäkten” kanske hör till de mera uppenbara exemplen på mediernas konstruktion av ”den kriminella invandraren” så tillhör denna en trend i samhällsdebatten där brottslighet allt oftare förknippas med invandrare och då i synnerhet med unga män med Medelhavs- och/eller utomeuropeiskt ursprung. Man kan lätt finna många liknande exempel. Ta t.ex. stereotyper som kan återfinnas bl.a. i hur medierna framställer de s.k. ”personrånen” och ”förortsgängen” (jämför Pripp 2002 och Ericsson, Molina och Ristilammi 2002). I betänkandet ”Det blågula glashuset” (2005:56, 127ff) gör Lappalainen en genomgång av forskning om hur personer med invandrarbakgrund skildras i massmedier. Han presenterar ytterligare ett antal massmediala konstruktioner av kopplingen invandrare – brott. Dessa stereotypa mediekonstruktioner är ett allvarligt problem eftersom de flesta människor saknar andra källor än just massmedier för att skaffa sig en bild av brottsproblematiken. Mediernas framställning av denna problematik kan därför förväntas ha ett stort genomslag i människors medvetande och attityder.</p>
<p>Intressant nog har mediernas hållning till frågan om invandrarna och brott länge varit ambivalent. Frågan har tagits upp samtidigt som man länge har givit läsarna intrycket att man genom att göra detta bryter mot ett tabu. Denna mystifiering har troligen ytterligare ökat uppmärksamheten kring frågan och förmodningen givit ytterligare understöd till högerpopulistiska krafter i deras försök att vinna allmänhetens stöd genom denna fråga.</p>
<p>Min egen erfarenhet av samhällsdebatten kring brottsutvecklingen i Sverige i allmänhet och våldsutvecklingen i synnerhet är att många människor (t.ex. bland dem som reagerar på mina uttalanden i medierna kring dessa frågor) ser en direkt koppling mellan den påstådda ökningen av våldet och andra brott i Sverige och invandringen. På annat håll i EU som t.ex. i Österrike, Frankrike och Danmark har populistiska högerkrafter vunnit avsevärda politiska framgångar genom att koppla samman frågor om lag och ordning med frågan om invandring. Populärpressens betydelse för dessa politiska framgångar kan knappast underskattas.</p>
<p>Det kan även vara viktigt att diskutera vilken betydelse brottsförebyggande rådets rapport ”Invandrares och invandrares barns brottlighet” (BRÅ 1996) hade för etableringen av stereotypen om den ”brottsliga invandraren”. Rapporten kom förhållandevis sent i relation till när problemet etablerades så dess betydelse bör därför inte överskattas. Samtidigt har den inneburit en officiell bekräftelse från den myndighet som har ansvar för landets brottsstatistik att invandrare begår fler brott i förhållande till sin andel i befolkningen jämfört med svenskar. Rapporten kom sedermera att användas flitigt i den högerpopulistiska propagandan. Pedersson i denna antologi ifrågasätter legitimiteten i den frågeställningen som BRÅ-rapporten utgår ifrån.</p>
<p>Även om man accepterar det berättigade i frågeställningen kan emellertid en mängd vetenskapliga invändningar riktas mot rapporten. Den statistiska överrepresentationen redovisas utan att någon seriös analys av orsaker görs. Man utgår dessutom ifrån att den överrepresentation av olika invandrargrupper som konstateras i den polisanmälda brottsligheten avspeglar överrepresentation i den faktiska brottsligheten. Möjligheten att överrepresentationen skulle bero på att invandrare diskrimineras inom rättsväsendet tas visserligen upp av författaren men avfärdas utan vidare diskussion. Detta är ett allvarligt misstag, den statistiska överrepresentationen av invandrare i brottsstatistiken kan mycket väl och på flera nivåer vara relaterad till diskriminering. Nedan följer en diskussion kring hur invandrares överrepresentation i brottsstatistiken kan länkas till frågan om strukturell diskriminering. Detta är inte minst viktigt mot bakgrund av en ny BRÅ-rapport om invandrare och brott (BRÅ 2005).</p>
<p>Invandrarbegreppet</p>
<p>I debatten och i olika typer av undersökningar används ofta begreppet ”invandrare” och ”invandrares barn”. Detta är egentligen en synnerligen meningslös kategori mot bakgrund av gruppens enorma heterogenitet. Jag kommer i detta kapitel försöka undvika detta begrepp. Både när det gäller den statistiska överrepresentationen i brottsligheten och när det gäller utsatthet för diskriminering så skiljer sig olika invandrargrupper kraftigt åt. I fokus för resonemanget nedan finns de etniska minoriteter som är starkast överrepresenterade i brottsstatistiken och samtidigt enligt forskning (Lange 1995) även är mest utsatta för diskriminering. Mest handlar det om invandrare från Medelhavsregionen och om invandrare från fattiga utomeuropeiska länder. Jag kommer vanligen använda benämningar av typ ”olika etniska/religiösa grupper/ minoriteter” även om jag inte alltid lyckas undvika det i debatten etablerade begreppet invandrare.</p>
<h2>”Invandrarnas” överrepresentation i statistiken över skäligen misstänkta personer</h2>
<p>Brottsförebyggande rådet har alltså nyligen publicerat en rapport (BRÅ 2005) som är en uppföljare till den tidigare nämnda rapporten ”Invandrares och invandrares barns brottslighet” som bygger på 12 år gamla data (BRÅ 1996). I stort sett bekräftas i den nya rapporten uppgifterna från den tidigare undersökningen. Personer folkbokförda i Sverige som är födda i ett annat land är 2,5 gånger överrepresenterade bland misstänkta för brott jämfört med personer födda i Sverige av två svenskfödda föräldrar . Överrepresentationen är större för bl.a. grova våldsbrott (så som mord och våldtäkt) och den är även större för personer som kommer från Mellersta Östern, och andra fattiga utomeuropeiska länder.</p>
<p>Även svenskfödda personer med båda föräldrarna födda i utlandet löper en överrisk att registreras för misstanke om brott. Överrisken för denna grupp är dock lägre och uppgår till c:a 2 gånger. I rapporten framgår vidare att även barn med en svenskfödd och en utlandsfödd förälder uppvisar en överrisk att registreras för misstanke om brott. Risken är emellertid ännu lägre än för de två ovan nämnda grupperna och stannar på 1,4 dvs. 40 procent högre än risken för individer födda i Sverige av två svenskfödda föräldrar.</p>
<p>Hur tolkas överrepresentationen?</p>
<p>Den svenska debatten om brottslighetens omfattning och karaktär i allmänhet och om invandrares brottlighet i synnerhet präglas ofta av en påtaglig okunnighet om hur källor till kunskaper om brottsligheten är beskaffade. På många håll saknas t.ex. insikt om skillnaden mellan den faktiska brottsligheten  (dvs. handlingar som enligt lag är belagda med straff och som begås i vårt samhälle oberoende av om de kommer till polisens kännedom eller inte) och den registrerade brottligheten  (dvs. de brottsliga handlingar som kommer till polisens kännedom).</p>
<p>Den främsta källan till kunskap om brottsligheten, den officiella statistiken över polisanmälda brott, omfattar endast en mindre del av alla brott som faktiskt begås i vårt samhälle, nämligen de brott som antingen anmäls till polisen eller uppdagas av polisen själv.</p>
<p>Den process som leder till att brotten registreras hos polisen inrymmer en mängd selektionsmekanismer där bland annat brott som är grövre, mer synliga, där offret och gärningspersonen inte är bekanta med varandra etc. oftare blir anmälda än övriga brott (Olsson 1998). Ytterligare ett problem är att denna statistik även omfattar händelser som anmäls som brott men visar sig inte vara brott. När det gäller vissa brott, bl.a. dödligt våld, är den sortens ”överregistrering” omfattande.</p>
<p>För att det ska vara möjligt att fastsälla förövarnas identitet och t.ex. deras etniska bakgrund räcker det emellertid inte med att brottet blir känt av polisen. Det är också nödvändigt att brottet, som det brukar heta, klaras upp på person. BRÅ:s undersökningar (BRÅ 1996 och BRÅ 2005) av invandrares och invandrares barns brottslighet bygger just på uppgifter om för brott skäligen misstänkta personer som finns i polisregistret. Dessa uppgifter finns i endast c:a 16 % av de polisanmälda brotten. Också när det gäller brottsuppklaring finns det omfattande selektionsmekanismer eftersom vissa brott är förhållandevis enkla att klara upp medan andra är mycket svåra att hitta en misstänkt person för. Dessutom satsar man olika stora resurser för att klara upp olika brottstyper vilket påverkar uppklaringen.</p>
<p>Vid all hantering av uppgifter rörande för brott misstänkta personer måste man alltså komma ihåg att dessa uppgifter dels endast avser en mindre och hårt selekterad del av den faktiska brottsligheten och dels avser en mindre och hårt selekterad grupp av förövare till den del av den brottslighet som polisanmälts.</p>
<p>Det stora problemet med att tolka uppgifter ur den officiella statistiken, när det gäller olika etniska minoriteters överrepresentation, är alltså att vi inte kan veta vad denna överrepresentation beror på. Begår invandrare verkligen flera brott i förhållande till sin andel i befolkningen än svenskar eller är orsaken istället att invandrare selekteras i de olika stegen i den juridiska processen från brott till uppklaring. Trots dessa svårigheter att tolka de statistiska resultaten har alltså en uppfattning om invandrares höga brottslighet etablerats i vårt samhälle.</p>
<p>Inte jämförbara populationer</p>
<p>Kriminologisk forskning visar att brottsligheten är störst bland unga män som tillhör lägre samhällsklasser och som bl.a. har låg utbildningsnivå, låga eller inga inkomster, bor i storstäder, i stadsdelar där många människor med sociala problem bor osv. (se. t.ex. Sarnecki 2003). I BRÅ:s undersökning av invandrares brottslighet från 2005 konstateras att populationen utrikesfödda personer och personer med två utrikesfödda föräldrar fördelar sig annorlunda med avseende på några av de ovan nämnda riskvariablerna för högre brottslighet (större andel unga män, lägre utbildningsnivå och sämre inkomster), jämfört med populationen bestående av födda i Sverige av svenska föräldrar. När man standardiserar materialet på så sätt att grupperna blir lika med avseende på dessa variabler så minskar skillnaderna men förblir påtagliga.</p>
<p>Den typen av s.k. konstanhållning som görs i BRÅ-rapporten är emellertid inte helt oproblematisk, åtminstone inte för sådana variabler som utbildning och inkomst. Tanken är att man på detta sätt ska kunna jämföra grupper med liknande levnadsförhållanden i samhället. Vi vet dock att t.ex. vissa etniska minoriteter samt även barn till dessa kan ha svårare än majoritetsbefolkningen att få sådana arbeten som motsvarar deras utbildning. Inte heller är den deklarerade inkomsten alltid ett bra mått på levnadsförhållanden. Med andra ord, även efter att man har konstanhållit för de för forskarna tillgängliga indikatorerna, dvs. för de sociala förhållanden under vilka olika grupper lever, kan en hel del av de skillnader som orsakar olikheter i brottsnivån finnas kvar i materialet.</p>
<p>Ett annat problem med den typen av konstanthållning (som Tham 1983 har påpekat), är att när man ”kontrollerar” för tänkbara orsaker till skillnader i brottlighet så tar man ur undersökningsmaterialet bort just sådant som forskaren bör vara intresserad av. Det är uppenbart att olika typer av sociala förhållanden, förklarar att (den registrerade) brottsligheten skiljer sig mellan olika grupper. Alternativa förklaringar av typen att just svenska i motsats till alla andra folk har någon speciell (biologisk?) egenskap som gör dem mindre brottsliga är så absurda så att dem behöver inte diskuteras här. Vad konstanthållningen således åstadkommer är att den tar bort de orsaker till skillnader som är åtkomliga för forskarna inom ramen för den metod de tillämpar och lämnar de orsaker som inte är lika lättåtkomliga.</p>
<p>Faktiska skillnader eller selektion</p>
<p>Om man bortser från demografiska skillnader mellan de jämförda grupperna kan skillnaden i nivån på den registrerade brottsligheten bero på två faktorer: a) Personer som tillhör vissa etniska minoriteter selekteras fram i olika steg i den rättsliga processen b) Personer som tillhör dessa minoriteter begår faktiskt flera brott än personer med svensk bakgrund.</p>
<p>Om a) gäller har vi att göra med ett klassiskt fall av (med all säkerhet strukturell) diskriminering. Om b) gäller är det en ytterst central forskningsuppgift att finna orsakar till detta fenomen. Som det kommer att framgå senare i detta kapitel kan differensen i den faktiska brottsligheten mellan grupperna också vara orsakad av diskriminering. Det stora problemet är att ingen idag kan med säkerhet svara på frågan om det är a), b) eller a) + b) som gäller. Den forskning som finns på området inklusive den forskning som presenteras i detta avsnitt är än så länge tämligen rudimentär.</p>
<p>Selektion vid brottsanmälan</p>
<p>Brott kommer till polisens kännedom på i princip tre sätt: 1. Genom en anmälan från offret/vittnen 2. Genom att polisen upptäcker brottet (spaningsbrott) 3. Genom anmälan från andra myndigheter (t.ex. skattemyndigheten)</p>
<p>Man kan i stort sett utgå från att människors beteende när det gäller brottsanmälan är rationellt. Således anmäler man i första hand brott som har lett till allvarliga skador (fysiska, psykiska, ekonomiska eller sociala) hos en själv eller andra. Man avstår vanligen från att anmäla ”struntsaker”. Här är det emellertid fråga om individuella bedömningar som bl.a. beror på om personen ifråga överhuvudtaget bedömer det inträffade som brott och hur allvarlig kränkning det inträffade upplevs vara för den/de utsatta. Vem som har förövat kränkningen kan här ha stor betydelse. Vi är mera benägna att göra polisanmälan om kränkningen kommer från en främling och/eller en person vi har en allmänt negativ hållning till än om kränkningen kommer från en person som står oss nära och/eller som vi sympatiserar med. En anmälan mot närstående som vi har, eller är angelägna om att ha, goda relationer med kan ofta leda till negativa sociala konsekvenser. Det är därför vanligare att man avstår från att anmäla närstående än främlingar.</p>
<p>Vi vet idag inte om majoritetsbefolkningen i Sverige är mer benägen att polisanmäla personer med invandrarbakgrund än personer med svensk bakgrund. Flera omständigheter talar dock för att så kan vara fallet åtminstone när det gäller vissa brottstyper. Troligen ökar sannolikheten för anmälan om gärningspersonen inte beter sig enligt det etablerade kulturmönstret, har språkliga kommunikationsproblem och liknande. I synnerhet bör denna överrisk för anmälan gälla vid sexualbrott och andra våldsbrott, överrisken kan emellertid också vara högre i samband med stölder i butik och varuhus m.m. Det kan inte heller uteslutas att personer med ”icke svenska” utseenden är lättare att peka ut i samband med brott i alla fall i miljöer som domineras av svenskar.</p>
<p>Det stora problemet när det gäller sannolikheten för att en persons handlingar ska bedömas som brottsliga och en polisanmälan göras, tycks vara de stereotyper om människor med olika etniska ursprung som finns hos stora delar befolkningen. I genomgångar av de psykologiska och socialpsykologiska mekanismer som utgör grunden för uppkomsten av stereotyper och fördomar, visar Lindholm och Christianson (1999), Lindholm (2005) samt Lindholm och Bergvall (i denna volym) att det inte behöver röra sig om ett medvetet agerande från människor med rasistiska åsikter. Tvärt om, de stereotypa föreställningar om olika etniska grupper som finns i samhället påverkar oss ofta på ett undermedvetet sätt. För att utrycka det något förenklat: om det i vårt samhälle finns en föreställning om att invandrare eller personer med en vis typ av utseende/kulturell/religiös bakgrund begår många brott, så har vi lättare att uppfatta dessa personer som kriminella och har lättare att uppfatta när de faktiskt begår brottliga handlingar. Vi har även lättare att uppfatta att personer ur dessa grupper begår brott när det i själva verket är någon annan som gör detta eller att handlingen vi bevittnar/är utsatta för inte är kriminell. På motsvarande sätt har vi svårt att se att beteendet är förkastligt/brottsligt när personer som beter sig på detta sätt kommer från en grupp som vi identifierar oss med.</p>
<p>Lindholm och Bergvall visar vidare, utifrån ett stort antal vetenskapliga studier, hur majoritetsbefolkningens stereotypa, negativa föreställningar om vissa etniska grupper (forskningen hon redovisar rör främst relationer mellan svarta och vita i USA) på ett negativt sätt påverkar majoritetsbefolkningens agerande gentemot dem som tillhör dessa grupper samt även beteendet hos dessa, så att de uppfyller de negativa förväntningarna (så kallade självuppfyllande profetior). Lindholm och Bergvall påpekar att den sortens uppdelningar på in- och utgrupper , som skapar förutsättningar för att negativa stereotyper uppstår, är tämligen naturliga i mellanmänskliga relationer. Det är troligen svårt att motarbeta deras uppkomst, men inte alls omöjligt att motverka de diskriminerande effekter de för med sig.</p>
<p>Sammanfattningsvis finns det idag en omfattande forskning som beskriver de psykologiska/socialpsykologiska mekanismer som kan leda till att brott begångna av personer med invandrarbakgrund, eller kanske snarare tillhör vissa minoriteter om vilka det finns etablerade negativa stereotyper, oftare anmäls av offer/vittnen än brott begångna av majoritetsbefolkningen.</p>
<p>Selektion när brott uppdagas av polisen</p>
<p>Samma mekanismer kan självfallet även påverka vilka brott som registreras bland dem som vanligen uppdagas genom polisens och andra myndigheters agerande. De mer eller mindre medvetna stereotypa föreställningar om att invandrare i allmänhet eller vissa etniska grupper är mer brottsbenägna än andra kan mycket väl påverka tjänstemännen inom polisen, skattemyndigheterna, olika kommunala tillsynsmyndigheter och liknande. Just om polisens selektiva agerande vad gäller olika minoritetsgrupper finns det tämligen omfattande forskning. Denna forskning har emellertid i huvudsak bedrivits i utlandet och den svenska forskningen på området är så länge begränsad (se dock Hydén och Lundberg 2004, Pettersson 2005).</p>
<p>I SOU 2005:56 har Lappalainen gjort en genomgång av forskningen om diskriminering inom rättväsendet och redovisar bl.a. flera studier som har genomförts i USA och England om s.k. racial profiling. Med racial profiling avses bl.a. polisens val av personer som ska kontrolleras utifrån deras etniska (i USA rasmässiga) tillhörighet. I en studie som 2003 genomfördes i vårt grannland Danmark visar Holmberg hur den danska polisen systematisk valde unga män med s.k. ”invandrarutseende” för att genomföra olika typer av kontroller, inte minst när det gäller narkotikainnehav. Polisen motiverar detta handlingssätt med att erfarenheten visar att det är just hos unga män med den sortens utseende som man oftast hittar otillåtna föremål som narkotika, knivar, stöldgods och liknande. Samma argument används av den svenska polisen när man genomför s.k. fordonskontroller på män med ”invandrarutseende”. Som en polis sade till mig när jag för några år sedan följde med en patrullbil i en av de s.k. invandrartäta förorterna till Stockholm. ”Det är klart att man stoppar en invandrargrabb som sitter i en tjusig BMW. Sannolikheten att han gör sig skyldig till ett brott (olovlig körning, bilstöld, narkotikabrott etc.) är ju mycket större än om bilen skulle köras av en medelålders svensk” (jämför du Rées redovisning av intervjuer med åklagarna och advokaterna i denna antologi).</p>
<p>Det är inte helt lätt att argumentera mot detta påstående . Denna arbetsrationalitet har emellertid en omedelbar statistisk konsekvens; sannolikheten att de unga invandrarmän som ofta kontrolleras av polis kommer att misstänkas och lagföras för olika brott blir större. Samtidigt minskar sannolikheten för att misstänkas och lagföras för brott för svenska män i medelåldern som kör liknande bilar och som ytterst sällan blir kontrollerad av polisen. Vi har här alltså ett exempel på en systematisk selektion inom rättsystemet som är ett exempel på strukturell diskriminering (Kamali 2005).</p>
<p>Racial profiling som polisär arbetsmetod har kritiserats bl.a. i USA (Covington 2001) som just diskriminerande. Man har även påpekat att det finns andra indikatorer än etnicitet (ras) på misstänkt brottlighet som kan ge bättre resultat, utan att vara lika diskriminerande . Efter attentaten den 11 september 2001 har dessa praktiker dock åter tilltagit i omfattning i och med säkerhetstjänsternas jakt på muslimska extremister. Ett speciellt exempel på racial profiling, som existerar även i vårt land, är den s.k. inre utlänningskontrollen (Hydén och Lundberg 2004). Polisen använder sig ofta just av yttre attribut på etnisk tillhörighet i sitt sökande efter personer som utan laglig rätt vistas i landet. Den typen av kontroll kan också öka sannolikheten för att det uppdagas andra typer av brott som begås av personer med ”utländskt utseende”, även om detta inte är kontrollens primära uppgift.</p>
<p>De ovan beskrivna mekanismerna kan mycket väl orsaka att de brott som begås av invandrare, och också av deras barn i den mån deras etniska/religiösa bakgrund är synlig, oftare registreras än de brott som begås av majoritetsbefolkningen. Dessa mekanismer kan också leda till att de personer som tillhör etniska grupper som är lätt urskiljbara i befolkningen i övrigt oftare misstänks för brott som de är oskyldiga till.</p>
<p>De två ovan redovisade undersökningarna om invandrares brottslighet som genomförts av Brottsförebyggande rådet (BRÅ 1996 och BRÅ 2005) bygger på registret över de personer som är misstänkta för brott. Det handlar om s.k. skäligen misstänkta dvs. en ganska hög grad av misstanke. För att en person ska anses vara skäligen misstänkt för brott krävs det att en polisutredning med en tillräckligt hög grad av sannolikhet visar att personen verkligen har begått den aktuella handlingen. Här finns det åter utrymme för diskriminerande effekter p.g.a. stereotypa föreställningar hos polisen. Frågan för forskningen är om brott med misstänkta personer ur majoritetsbefolkningen respektive en ur olika minoritetsgrupper utreds lika noggrant och opartiskt och oberoende av de misstänktas men också av målsägares bakgrund. Forskningen på detta område är inte entydig och inte alltid enkel att tolka. Min egen undersökning av polisanmälda våldtäkter i Stockholm (1994) tyder på att polisen ägnar mer tid åt att utreda polisanmälda våldtäkter när det är personer med invandrarbakgrund som är misstänkta för brottet. Den genomgång av främst brittisk och amerikansk forskning på detta område som gjorts i SOU 2005:56 (2005) visar att polisen i dessa länder tenderar att vidta mera ingripande åtgärder i samband med brottsutredningar mot misstänkta ur minoritetsgrupper, jämfört med brottsutredningar mot misstänkta personer ur majoritetsbefolkningen. Holmberg och Kyvsgaard (2003) visar att polisen i Danmark frihetsberövar personer med invandrarbakgrund oftare än danskar i samband med utredning om brott.</p>
<p>Mot denna bakgrund kan de resultat som i denna volym presenteras av både Pettersson och Kardell vid första påseendet anses något oväntade. Kardell visar att brottutredningar mot personer från befolkningsgrupper för vilka risken att bli utsatt för diskriminering anses vara störst (personer från Mellersta Östern, Nordafrika och Afrika söder om Sahara) läggs ned oftare än mot personer med svensk och Nord- och Västeuropeisk bakgrund. Resultatet är robust så till vida att det kan visas för flera olika brottstyper och att det framgår av två studier som genomförts med olika metodik (Kardell och Pettersson i denna volym) . En möjlig tolkning av dessa resultat är att polisen är mindre restriktiv när det gäller att beslut om att inleda en förundersökning mot en person från vissa etniska minoritetsgrupper jämfört med att inleda en förundersökning mot en person ur majoritetsbefolkningen. Dessa, låt oss säga mera lättvindligt påbörjade förundersökningar, läggs sedan oftare ned. Om denna tolkning är korrekt skulle Petterssons och Kardells resultat tyda på att de etniska minoriteterna diskrimineras i tidiga skeden av de polisens utredningar och att denna diskriminering delvis korrigeras i utredningens senare skede.</p>
<p>Resultaten är emellertid, som tidigare nämnt svårt tolkade vilket kan vissas med ett enkelt tankeexperiment. Anta att vi (som i de av Diesen redovisade studierna) får ett helt motsatt resultat dvs. att polisen lägger ner förundersökningar med misstänkta svenskar oftare än förundersökningar med misstänkta invandrare. Vad är en rimlig tolkning av ett sådana resultat? Jo att man diskriminerar invandrare. Man kan rent principiellt hävda att det aldrig är acceptabelt att rättssystemet behandlar minoriteter annorlunda än majoritetsbefolkningen, men alla differenser kan inte automatisk tolkas som diskriminering av minoriteter.</p>
<p>Frågan om skillnader i behandlingen av personer ur olika minoriteter jämfört med behandlingen av personer ur majoritetsbefolkningen kräver alltså vidare forskning. Orsaken till dessa skillnader kan vara diskriminering, men det kan också finnas andra förhållanden.</p>
<p>Det bör understrykas ännu en gång att alla som är skäligen misstänkta för brott inte blir lagförda. Förundersökningarna läggs ned i genomsnitt c:a 40 % av fallen (Kardell i denna volym) och det händer faktiskt också att människor blir frikända av domstol (enligt RÅ 2004 i c:a 6 % av fallen). Är man intresserad av brottsrubriceringar är det viktigt att observera att dessa ofta förändras från misstanke till lagföring.</p>
<p>De två studierna av invandrares brottslighet som har gjorts av BRÅ (1996 och 2005) bygger alltså på registret över skäligen misstänkta personer. Brottsförebyggande rådets argument att använda sig av uppgifter över misstänkta istället för uppgifter över lagförda är att den förstnämnda statistiken är mer detaljerad. Mot bakgrund av att förundersökningar mot personer med invandrarbakgrund oftare läggs ned än förundersökningar mot personer med svensk bakgrund, innebär detta val av statistikkälla att invandrares överrepresentation i BRÅ:s studier blir något större än den överrepresentation man får i studier av lagförda personer (von Hofer, Sarnecki och Tham 1998).</p>
<p>Frågan om förekomsten av diskriminering i domstolar är komplicerad. Vad som egentligen menas med diskriminering och likabehandling är frågor som är aktuella när det gäller hela granskningen av selektion p.g.a. etnisk bakgrund inom rättssystemet. Frågorna ställs dock på sin spets just när det gäller domstolar. Detta diskuteras av Lernestedt (2005, generellt, och i denna volym specifikt rörande ”kulturella” minoritetsgrupper). Lernestedt ställer sig frågan vad likhet, likabehandling och rättvisa egentligen innebär för regeltillämpningen vid brott begångna av individer ur olika minoritetsgrupper. Är det alla gånger förenligt med vårt samhälles rättviseideal, och med idéer om likabehandling och likhet inför lagen, att rättssystemet behandlar människor som har begått likadana brottsliga handlingar lika, även om dessa människor kommer från olika kulturer? Och vad innebär det, i ett ”mångkulturellt” samhälle, att behandla lika i någon relevant bemärkelse? Lernesteds kontroversiella svar på dessa frågor är att ett uppfyllande av både bredare likhetsideal och snävare, rättsliga likabehandlingsideal ganska ofta kräver att kulturella förhållanden beaktas. Lernestedts grundidé är alltså att domstolarna måste vara beredda att ta hänsyn till vad han kallar ”kulturella försvar”: om detta inte görs, dömer domstolarna i vissa fall i strid med idén om likhet inför lagen.</p>
<p>Om och på vilket sätt de svenska domstolarna faktiskt tar hänsyn till brottets kulturella bakgrund (motiv) kan undersökas endast genom studier av rättsfall och någon sådan undersökning har inte kunnat genomföras inom ramen för detta projekt. Det bör påpekas att kulturellt hänsynstagande även kan ha diskriminerande effekter mot olika grupper.</p>
<p>I denna volym presenteras däremot några försök att se om domstolarna kan tänkas behandla åtalade ur olika etniska minoriteter hårdare än individer som tillhör majoritetsbefolkningen. Diskriminering i samband med lagföring i domstol kan i princip delas in i två typer som kan vara relaterade till varandra: 1. Att domstolarna dömer personer ur etniska minoriteter på svagare grunder än dem som krävs för att döma en svensk. Detta skulle medföra större sannolikhet för att dömas för brott för en invandrare än för en svensk. 2. Man dömer personer ur minoritetsgrupper hårdare än personer ur majoritetsbefolkningen.</p>
<p>När det gäller frågan huruvida individer som tillhör etniska minoriteter döms på svagare grunder är majoritetsbefolkningen är bilden splittrad. von Hofer och Tham 1991 hävdar att brottsmisstänkta utlänningar döms i ungefär i samma utsträckning som svenskar. Diesen (2005 och här) hävdar däremot att invandrare oftare fälls av domstolar än svenskar. Detta resultat kontrasterar han mot resultat från Danmark, där invandrare enligt Holmberg och Kyvsgaard (2003) istället oftare frikänns av domstol. Den diskussion som kan föras kring vilken andel individer ur minoritetsrespektive majoritetsbefolkningar som fälls respektive frikänns i domstolar kan liknas de jag förde ovan om andelen nedlagda förundersökningar. Både när invandrare fälls oftare och när de fälls mera sällan av domstol kan det ur olika utgångspunkter tolkas som belägg för diskriminering. Det krävs uppenbarligen helt andra metoder för att fastställa om en sådan diskriminering förekommer. En möjlighet är att jämföra domar, en annan är att undersöka hur den rättliga processen går till. du Rées redovisar i denna volym en intervjuundersökning med några av aktörerna i den rättliga processen angående deras syn på likabehandling i rättsprocessen. Mer om hennes undersökning nedan.</p>
<p>Låt oss nu gå över till frågan om domstolarna tenderar att döma personer som tillhör (vissa) etniska minoriteter hårdare. Enligt</p>
<p>Diesen (2005) finns det större utrymme för diskriminerande behandling i domstol när det gäller påföljdsfrågan jämfört med skuldfrågan. Av den forskningsgenomgång som nyligen presenterats i SOU 2005:56 (2005: 407 ff.) framgår att resultaten inte heller här är helt entydiga, även om det finns en hel del både brittiska och amerikanska studier som tyder på att t.ex. svarta och latinamerikaner döms till hårdare straff. De amerikanska studierna handlar ofta om dödsstraffet, där svarta män som fälls för mord döms till döden påtaligt oftare än vita. Enligt studier som citeras i SOU 2005:56 beror den större omfattningen av dödsdomar mot svarta på att åklagarna oftare yrkar på dödsstraff i mål där svarta står åtalade för mord.</p>
<p>En viktig faktor när det gäller strängheten hos det straff som avkunnas för grova våldsbrott i USA är enligt SOU 2005:56 (Ibid.) inte bara den etniska- (ras-) tillhörigheten hos den åtalade utan även hos offret. Strängast straffas svarta män som har våldtagit eller dödat vita kvinnor.</p>
<p>Några mer omfattande systematiska studier som relaterar domstolens påföljdsval till etnisk bakgrund hos både offer och gärningspersoner finns inte i Sverige. De uppsatser som redovisas av Diesen (2005 och här) tyder på att diskriminering mot invandrare som offer kan förekomma. Det finns däremot forskning som visar att personer med invandrarbakgrund löper större risk att dömas till fängelse än ”svenskar”. 1996 presenterade Pettersson resultat som visade att så var fallet när det gäller grövre sexualbrott . Även i de uppsatser som redovisas av Diesen (2005) framkommer skillnader i andelen invandrare och svenskar som döms till fängelse. Skillnaderna tycks emellertid variera beroende på brottstyp.</p>
<p>I denna volym redovisas tre studier (Diesen, Kardell och Pettersson) som visar på att risken för att dömas till fängelse är större för personer med invandrarbakgrund. Sådana undersökningar är svåra att göra eftersom orsaken till att människor döms till olika påföljder ju kan ligga i olikheter i själva den brottsliga handlingen (även om brottet rubriceras likartat) eller i andra omständigheter (t.ex. förövarens tidigare brottsbelastning) som domstolen bör ta hänsyn till vid straffmättningen. Pettersson undersöker domar i mål rörande våldtäkt, misshandel och eget bruk av narkotika i Stockholm,</p>
<p>Göteborg och Malmö under några perioder mellan åren 1998 och 2000. För att göra materialet så jämförbart som möjligt tar hon i sin analys hänsyn till sådana faktorer som brottstyp, om den åtalade har tidigare lagförts för brott, den åtalades ålder, antal brott i domen och relationen mellan offret och gärningsmannen. När man tar hänsyn till alla dessa variabler framgår det att europeiska invandrare löper 50 procent större risk att dömas till fängelse jämfört med ”svenskar” medan överrisken för dem som har sin bakgrund i länder utanför Europa är nästan tre gånger större än för svenskarna. Hypotesen om att (i synnerhet utomeuropeiska) invandrare diskrimineras genom att de oftare döms till fängelse får således tämligen starkt stöd hos Pettersson.</p>
<p>Kardells och Diesens resultat som gäller flera olika brottstyper överensstämmer med Petterssons. Invandrare och då i synnerhet personer med utomeuropeisk bakgrund döms oftare till fängelse och får längre straff. Skillnader består när man kontrollerar variabler som är relevanta för påföljdens stränghet.</p>
<p>Varför diskrimineras invandrare inom domstolsprocessen?</p>
<p>Den forskning som redovisas av Lindholm (1999, 2005 samt tillsammans med Bergvall i denna volym), och som jag nämnde tidigare, kan även användas för att förstå de mekanismer som äger rum i domstolen. Liksom när det gäller polisen finns det risk att aktörerna i domstolen påverkas av de stereotypa bilder av personer ur olika etniska minoriteter som finns när några ur dessa grupper står åtalade för brott. Denna risk är självfallet mer påtalig till följd av att praktiskt taget alla aktörer i svenska domstolar, med undantag för den åtalade, vanligen tillhör majoritetsbefolkningen. du Reés har i denna volym, på basis av intervjuer med åklagare och advokater, sökt beskriva hur bl.a. invandrare behandlas i en domstolsförhandling. Bilden är mångfasetterad och respondenterna är långt ifrån överens i alla avseenden. Majoriteten intar emellertid ståndpunkten att utomlegala faktorer som är relaterade till den åtalade kan ha betydelse både för hur denna bemöts i domstolen och även för påföljden. När det gäller etnisk bakgrund handlar dessa utomlegala faktorer i stort om den tilltalades kulturella likhet med majoritetsbefolkningen i allmänhet och rättens ledamöter i synnerhet. De svårigheter som den åtalade kan ha med att förmedla ”sin historia” om det han/hon är åtalad för behöver inte endast handla om den etniska bakgrunden. Även förmågan att uttrycka sig någorlunda väl på svenska har betydelse i domstolen. Den tilltalade måste förmedla sin berättelse till domstolen och det är svårt om han/hon saknar förmåga att utrycka sig på ett trovärdigt sätt. Redan att förmedla denna story genom en tolk, medför problem (t.ex. faller nyanserna lätt bort). Förmodligen blir det ännu svårare att göra det på en bristfällig eller torftig svenska eller svenska som inte är anpassad till den kontext i vilken budskapet framförs. För att få det optimala bemötande från en domstol ska man alltså korrekt spela den roll men är tilldelad i det dramat som en förhandling i en domstol, oberoende vilket land det är fråga om, alltid innebär.</p>
<p>Många av du Rées informanter medger att det kan vara svårt för olika aktörer att helt bortse från vissa negativa stereotyper rörande personer ur olika etniska och religiösa minoriteter. T.ex. kan en person som står åtalad för misshandel av en närstående kvinna och som tillhör en minoritet som enligt de existerande stereotyperna har en ”patriarkalisk” kvinnosyn ha svårare att både hävda sin oskuld och hoppas på en mild behandling i domstolen. Samma kan gälla människor som tillhör etniska minoriteter som tillskrivs vara våldsamma eller ”tjyvaktiga”.</p>
<p>Effekter på statistiken</p>
<p>Det vi vet hitintills tyder på att diskrimineringen är olikartad och även olika omfattande i olika steg av den rättsliga processen, även om mycket forskning återstår för att verifiera denna tes och för att beskriva karaktären av dessa problem. Det är inte orimligt att anta att diskrimineringen får de största effekterna när myndigheternas diskretionära utrymme är som störst. Detta skulle innebära att diskrimineringen spelar störst roll när anmälan görs och när den första misstanken väcks. Sedan skulle en viss ”korrigering” ske i samband med beslut om åtal, andelen åtal som läggs ned är fler när det gäller invandrare. En ytterligare korrigering kan man kanske förvänta sig vid domstolsförhandlingen. Denna korrigering kan dock gälla skuldfrågan och inte nödvändigtvis påföljdsfrågan. Den höga sannolikheten för att personer ur vissa minoriteter oftare döms till fängelse jämfört med majoritetsbefolkningen vid likartade brott och vid i övrigt likartade förhållanden talar mot ”korrigeringstesen” i påföljdsfrågan.</p>
<p>Bygger man alltså sina slutsatser om invandrares överrepresentation i brottsstatistiken på lagföringsstatistik är det alltså sannolikt att överrepresentationen orsakad av diskriminering totalt blir lägre men att den möjligen koncentreras till grövre brott (om domstolarna bedömer likartade handlingar hos olika grupper som olika grova) samt att invandrare (vissa minoriteter) kommer att bli kraftigt överrepresenterade bland dömda till hårda straff.</p>
<p>En viktig slutsats kan bli att en del av vissa etniska minoriteters överrepresentation inom kriminalvården beror på de ovan beskrivna processerna.</p>
<h2>Bilden av den brottsliga invandraren som självuppfyllande profetia</h2>
<p>En genomgång av svensk forskning tyder alltså på att etniska minoriteter diskrimineras på olika nivåer av det svenska rättssystemet. Den mycket mer omfattande forskning som finns på detta område i Storbritannien och USA, men även bl.a. i vårt grannland Danmark, stödjer tesen att sådan diskriminering förekommer i många Västdemokratier. Jag har också redogjort för forskning som utifrån olika utgångspunkter förklarar de allmänmänskliga mekanismer som ligger bakom diskriminering. Även om det krävs betydligt mer svensk forskning på detta område måste det anses som sannolikt att, åtminstone vissa minoriteter diskrimineras inom vårt rättssystem. Denna diskriminering orsakar troligen att individer ur dessa minoriteter är överrepresenterade i statistiken över misstänkta, lagförda samt fängslade personer. Våra kunskaper är långt ifrån tillräckliga för att bedöma hur stor effekt diskrimineringen har på denna statistik. Det finns emellertid goda skäl att anta att effekten finns. Samtidigt måste det påpekas att detta förmodligen inte är den enda orsaken till att invandrare och deras barn är överrepresenterade i brottsstatistiken.</p>
<p>Man kan alltså anta att vissa invandrargruppers överrepresentation i brottsstatistiken delvis orsakas av diskriminering. Samtidigt bidrar denna statistiska överskattning av invandrares brottslighet till den bild av ”den kriminella invandraren” som så starkt etablerats i vårt samhälle (Brune 2004). Om man nu betänker att en central orsak till att invandrare diskrimineras inom rättssystemet kan antas vara just existensen av stereotypen om den ”kriminella invandraren” kan man hävda att diskrimineringsproblematiken är delvis självgenererande.</p>
<p>Man skulle kunna illustrera denna process på följande enkla sätt: Genom egna erfarenheter och statistiska uppgifter får polisen bilden av att vissa (etniska, religiösa) minoriteters brottslighet är mycket omfattande. Polisen uppmärksammar därför i sin dagliga verksamhet personer tillhöriga den/de aktuella minoriteterna. Genom att noga kontrollerna fler personer ur just denna grupp och mera noga utreda deras brott, kommer polisen att upptäcka flera brott inom just denna grupp vilket ytterligare förstärker stereotypen och påverkar polisens verksamhet. Föreställningen om gruppens höga brottslighet kommer alltså att bli en självuppfyllande profetia.</p>
<p>Liknande mekanismer kan också förekomma i andra delar av rättssystemet.</p>
<p>Som det har framkommit ovan är det min bedömning att överrepresentationen av invandrare (vissa etniska minoriteter) i statistiken över misstänkta och lagförda personer inte endast kan förklaras av att de diskrimineras av rättssystemet. Med all sannolikhet begår också personer ur dessa minoritetsgrupper de facto fler brott. Resultat av självrapporterande undersökningar (se Shannon i denna antologi) samt analyser av brott med hög anmälningsbenägenhet och hög uppklaring (t.ex. dödligt våld) tyder på detta.</p>
<p>En central fråga blir i detta sammanhang varför individer ur olika etniska minoriteter är överrepresenterade i den faktiska brottsligheten. Även här kan diskrimineringen vara en viktig orsak.</p>
<p>Diskriminerande behandling</p>
<p>Om polisen och andra rättsvårdande myndigheter behandlar personer ur vissa etniska minoriteter hårdare än individer ur majoritetsbefolkningen, är det tämligen sannolikt att dessa individer uppfattar detta som diskriminering. Det finns få svenska studier om hur t.ex. invandrarungdomar uppfattar polisens agerande gentemot den egna gruppen, men det finns starka skäl att anta att polisens attityder och agerande inte sällan uppfattas som negativt (Lange 1999). I nyligen genomförda fokusgruppintervjuer med paneler bestående av invandrare i Stockholm, Göteborg och Malmö (Kamali 2005: 109 ff.) gavs uttryck för en kompakt misstro mot rättsystemet i allmänhet och polisen i synnerhet. Flera respondenter gav utryck för uppfattning att polisen behandlade invandrare hårdare, utsatte dem för förnedrande behandling och grep dem oftare och inte sällan utan grund. Den typen av intervjuer är inte lämplig för att bedöma omfattning av dessa problem, resultaten indikerar emellertid klart att många av paneldeltagarna hade negativ hållning till polisen och ansåg sig kunna ge utryck för denna hållning när andra invandrare var närvarande. I SOU 2005:56 (2005: 398) redovisar Lappalainen brittiska och amerikanska studier som visar att svarta upplever polisen negativt i dessa länder. SOU 2005:56 redovisar vidare flera studier från dessa länder som tyder på att polisen använder mera våld i förhållande till minoritetsungdomar och då i synnerhet i områden som bebos av minoriteter.</p>
<p>Olika typer av polisiära aktioner som genomförs i socialt utsatta områden, där det bor många människor ur olika etniska minoriteter, kan av invånarna lätt uppfattas som direkt diskriminerande. I SOU 2005:56 (2005:389 m.fl.) redovisas flera studier av s.k. overpolicing av sådana områden i USA och Storbritannien. Ett exempel på en mycket allvarlig konflikt mellan en etnisk minoritet och polisen i samband med en polisaktion i en minoritetsstadsdel är de s.k. Brixtonkravallerna.</p>
<p>I den av brott och andra sociala problem belastade stadsdelen Brixton i London, där många svarta unga män från Västindien hade sina bostäder, använde sig den brittiska polisen under början av 1980-talet av s.k. ”Stop and Search”-taktik. Inom ramen av den s.k. ”Operation Swamp”, som genomfördes av polisen våren 1981 i Brixton, stoppade polisen (som vid den tiden nästan uteslutande bestod av vita män) unga svarta män vilka kontrollerades på ett hårdhänt sätt. Polisens avsikt med denna aktion var att stoppa gatubrottslighet. De unga männen som var föremål för åtgärderna uppfattade aktionen som trakasserier och rasism. Polisens agerande utlöste omfattade kravaller med många skadade, både bland ungdomar och poliser och mycket allvarliga ekonomiska skador i form av nedbrända och plundrade fastigheter, förstörda bilar och annan egendom. En polisiär aktion som skulle förebygga brott utlöste alltså istället en omfattande brottlighet. (Metropolitan Police 2005, Geocities 2005).</p>
<p>Som nämnts tidigare finns det inte någon svensk systematisk forskning kring hur polisen arbetar med invandrarungdomar i de ”invandrartäta” förorterna i Sverige. Det finns en del indikationer på att detta arbete inte är oproblematiskt. Inte minst handlar detta om de s.k. invandrargängen som av många polismyndigheter uppfattas som ett allvarligt problem (Polismyndigheten i Skåne 2003, Polismyndigheten i Västra Götaland 2004, Polismyndigheten i Stockholm 2005). På flera håll har man startat speciella polisära enheter för att bekämpa den grova brottsligheten som emanerar ur dessa förorter. Den mest kända av dessa enheter är SGI (Speciella GängInsatser) i Stockholms södra förorter (Carlsson 2005). SGI:s arbete riktar sig nästan uteslutande mot ungdomar ur olika etniska minoriteter. Enligt Carlssons resultat har SGI i alla fall kortsiktigt lyckats påverka brottsaktiviteten i de nätverk av grovt kriminella ungdomar som deras insatser har riktat sig mot. Arbetsmetoden, som i stor utsträckning bygger på underrättelser som man på olika sätt samlar i den kriminella miljön, innebär emellertid en svår balansgång. Hur samlar man information om kriminalitet och ingriper mot kriminella individer i ett socialt utsatt område, med en befolkning som i huvudsak består av etniska minoriteter, utan att de etniskt svenska poliserna skapar motsättningar gentemot lokalbefolkningen?</p>
<p>Att polisiära insatser i den sortens bostadsområden har skapat sådana motsättningar i andra delar av landet framgår av information från bl.a. Rosengård i Malmö. Där har polisens bilar och andra utryckningsfordon angripits vid olika tillfällen. Konflikten mellan lokala ungdomar med invandraranknytning och en utifrånkommande polis kan få mycket allvarliga konsekvenser. Det har inträffat att polisbilar, ambulanser och brandbilar i samband med utryckning inte har vågat åka in ett sådant bostadsområde utan eskort av en piketbil. Den sortens motsättning mellan lokalbefolkning och myndigheter kan vara farlig även om det inte leder till upplopp som i Brixton. Människor som måste vänta längre än nödvändigt när de behöver hjälp från brandkår eller ambulans, eftersom dessa anser sig behöva poliseskort, kan knappast känna sig som fullvärdiga medlemmar i ett samhälle.</p>
<p>Diskriminering inom andra samhällssektorer</p>
<p>I det tidigare nämnda betänkandet från utredningen om strukturell diskriminering på grund av etnisk eller religiös tillhörighet (SOU 2005:56) går Lappalainen igenom indikatorer på diskriminering inom medierna, det politiska livet, utbildningsväsendet, arbetsmarknaden och arbetslivet, boende, välfärdstjänster samt, som tidigare framgått rättssystemet. I SOU 2005:56 finner man tecken på diskriminering av etniska minoriteter inom alla dessa sektorer, även om han samtidigt påpekar att kunskaperna om diskrimineringsmekanismerna inte alltid är tillräckliga. Han beskriver också hur diskrimineringen inom en samhällssektor ökar diskrimineringen inom andra sektorer. Han exemplifierar detta med hur diskriminering inom arbetsmarknaden får effekter på boendet och hela den ekonomiska situationen hos ett hushåll vilket i sin tur kan få konsekvenser för kvalitén på barnens utbildning osv. (Ibid:449). Diskriminering av föräldrar på arbetsmarknaden kan alltså medföra konsekvenser för barnens framtida utbildning och livssituation.</p>
<p>I SOU 2005:56 påpekas att alla invandrare är inte utsatta för samma grad av diskriminering. Även om det i vårt samhälle finns det en etablerad konstruktion av ”vi – svenskar” och ”dem – invandrare”, så tycks det vara en påtaglig skillnad mellan olika minoriteter där personer från Mellersta Östern, Afrika och Latinamerika hör till de mera drabbade. I vardagsspråket tycks dessa grupper vara synonyma med invandrare/utlänningar, medan andra grupper t.ex. personer som kommer från Västeuropa och USA benämns sällan på detta sätt. Tidigare forskning har visat att i dessa grupper är andelar personer som upplever sig diskriminerade större än i andra (Lange 1995).</p>
<p>Diskriminering som orsak till brottslighet</p>
<p>Inom kriminologin finns det ett antal teorier som söker brottslighetens orsaker i människors sociala och ekonomiska utsatthet. Redan de första sociologiskt orienterade kriminologiska teorierna som utvecklades inom den klassiska Chicagoskolan (Shaw och MacKay 1942) pekade på sambandet mellan hög brottslighet och den sociala desorganisation som uppstår i områden där människor tillhöriga olika etniska minoriteter bor under svåra förhållanden. Fattigdom och andra former av utsatthet anses också vara orsaker till de gängbildningar som uppkommit i Nordamerikanska städer och som förknippas med narkotikadistribution, grovt våld och andra brottstyper. Unga män, främst ur etniska minoriteter som uppfattar att de saknar möjligheter till försörjning genom hederligt arbete bl.a. därför att de diskrimineras på arbetsmarknaden, ansluter sig till gängen där de upplever sig finna samhörighet, skydd, status samt faktiskt även möjligheter till inkomster och andra materiella fördelar (t.ex. Cohen 1955, Cloward och Ohlin1960) .</p>
<p>Den svenska forskningen (Pettersson 2002, Sarnecki 2001) visar att gäng av den klassiska typ som beskrivs i den amerikanska litteraturen är ytterst sällsynta i Sverige. Svenska ”gäng” liknar snarare löst sammansatta nätverk. Den stora uppmärksamhet som dessa gäng har fått inom polisen (t.ex. Polismyndigheten i Skåne 2003, Polismyndigheten i Västra Götaland 2004, Polismyndigheten i Stockholm 2005) och i medierna (Brune 2004) kan emellertid i sig utgöra ett allvarligt problem. Ungdomar (ofta tillhöriga olika diskriminerade minoriteter) som ingår i dessa nätverk identifieras av sin omgivning och av sig själva som farliga kriminella individer. Detta samt polisen s.k. störningsverksamhet, som av dessa ungdomar knappast kan uppfattas som annat än trakasserier, ökar gruppens sammanhållning och risken för fortsatt och allt grövre brottslighet.</p>
<p>Merton (1938/57) utvecklade en teori om strain, en slags frustration som uppkommer hos människor som inser att de saknar möjligheter att uppnå de i samhället etablerade målen med de till buds stående medlen. Människor utsatta för strain kan använda sig av olika strategier för att ta sig ur detta obehagliga tillstånd. Tre av dessa strategier är relevanta för diskussionen här: 1. Innovation. Personen i fråga strävar trots svårigheterna efter att uppnå de i samhället etablerade målen, t.ex. när det gäller ekonomisk framgång. Eftersom de i samhället etablerade medlen inte är tillgängliga, tillgriper denna andra medel som ej är socialt accepterade. En individ som t.ex. på grund av diskriminering inte får arbete och därför får inte möjligheter att uppnå förväntad ekonomisk standard, kan alltså söka uppnå denna standard genom olika typer av brottslighet. 2. Tillbakadragande. Till följd av strain, som kan vara orsakad av diskriminering, överger personen i fråga både de i samhället etablerade målen och medlen för att uppnå dessa mål. Personen drar sig tillbacka till en värld utanför det etablerade samhället. Olika slags sekter och även missbrukarkretsar, kan erbjuda sådana alternativ till det ”vanliga” livet. I det senare fallet blir målet berusning, medlet att skaffa pengar till alkohol/ narkotika. 3. Rebell. Också i detta fall handlad det om förkastandet av i samhället etablerade mål och medel. I detta fall leder dock inte strain till att man drar sig helt tillbaka, utan man genom aktiv handling söker förändra samhället. Olika typer av politiskt och religiöst inspirerade grupperingar med revolutionera mål kan räknas hit. Reclaim the City och militanta veganer kan nämnas som exempel. När detta skrivs sommaren 2005 är dock den radikala muslimska terrorismen det mest aktuella exemplet. Man bör förstås vara försiktig med att på ett enkelt sätt förklara terrorism med diskriminering. De personer som enligt de föreliggande uppgifterna genomförde terrorattackerna i New York 2001, Madrid 2004 och i London 2005 har kategoriserats tillhöra medelklass snarare än underklass. Det råder emellertid knappast någon större tvekan om att upplevelsen av strain bland muslimska ungdomar i västerländska samhällen skapar grogrund och även stöd för religiös radikalism.</p>
<p>Idéer från den klassiska Chicagoskolan utvecklades sedermera av Hirschi (1969) i hans teori om sociala band. I korthet går denna teori ut på att banden med det etablerade samhället hindrar individen från att begå handlingar som inte accepteras i detta samhälle. Diskrimineringen kan orsaka att banden med det etablerade samhället i form av goda relationer med samhällets olika institutioner så som skolan, arbetsmarknaden, olika typer av frivilliga organisationer och även i största allmänhet med personer som tillhör majoritetsbefolkningen, blir svaga. Individen upplever sig inte som medlem av det etablerade samhället, upplever inte solidaritet med detta samhälle och därför är ”fri” att begå handlingar, t.ex. brott, som gagnar hans/hennes intressen på samhällets bekostnad.</p>
<p>Hirschi förutsatte inte i sin teori att individen som saknar band med det etablerade samhället istället etablerar sociala band med andra individer som står utanför detta samhälle. Andra kriminologiska teorier, bl.a. teorin om differentierade associationer (Sutherland 1939), förutsätter däremot möjligheten till att etablera sådana relationer. Enligt Sutherlands syn på orsaker till brottsligt beteende, sker en inlärning av brottslighet genom att individen påverkas av de personer som denne har en relation till. Om diskrimineringen (t.ex. som följd av påtvingad arbetslöshet och bostadssegregering) stänger möjligheterna till relationer med personer som är involverade i traditionella sociala aktiviteter, kan utvägen vara att etablera band med andra som stor utanför detta samhälle, med inlärning av brottsligt och annat avvikande beteende som följd.</p>
<p>Slutligen några ord om ytterligare en kriminologisk teoribildning som kan tillämpas om man vill förstå sambandet mellan diskriminerande stereotyper om vissa etniska grupper och brottslighet. Den kontroversiella stämplingsteorin (bl.a. Lemert 1951 och Becker 1963) tar sin utgångspunkt i symbolisk interaktionism enligt vilken (något förenklat) individens egen självuppfattning bygger på ett samspel mellan individen själv och de reaktioner som individen får av andra människor (Mead 1934, Cooley 1902/1922). Om individer som tillhör vissa minoriteter av polisen och andra förväntas begå kriminella handlingar och om polisen genom sin uppmärksamhet ökar sannolikheten att just dessa individers brottslighet uppdagas, kan det enligt stämplingsteorin föreligga en risk att dessa individer själva börjar uppfatta sig som kriminella. Detta i sin tur ökar risken för att dem begår (flera och grövre) brott.</p>
<h2>Slutsatser och avslutande diskussion</h2>
<p>I detta kapitel diskuteras sambandet mellan diskriminering inom och utanför rättssystemet och vissa etniska minoriteters överrepresentation i brottsstatistiken. Utifrån den forskning om etnisk diskriminering som finns i Sverige och som delvis redovisas i denna volym, samt utifrån annan relevant forskning på området, har jag diskuterat två teser: 1. Olika etniska minoriteters överrepresentation i brottsstatistiken kan delvis förklaras med att personer ur dessa minoriteter, till följd av diskriminerande rutiner inom rättssystemet, misstänks och lagförs för brott oftare än motsvarande population svenskar. Dessutom tycks personer tillhörande dessa minoriteter riskera hårdare påföljder. 2. Diskriminering av etniska minoriteter inom rättssystemet, liksom inom andra samhällssektorer, kan enligt flera av de vanligaste kriminologiska teorierna vara en av förklaringarna till att dessa etniska minoriteter även är överrepresenterade i den faktiska brottsligheten.</p>
<p>De två punkterna ovan är relaterade till varandra så till vida att den statistiska överrepresentationen kan, genom att förstärka fördomsfulla stereotyper och på så sätt öka diskrimineringen, även bidra till att överrepresentationen i den faktiska brottsligheten ökar.</p>
<p>Diskussionen om legitimiteten av statistik över invandrares eller olika minoritetsgruppers överrepresentation i den registrerade brottsligheten handlar alltså inte bara om något abstrakt etiskt problem eller som det ibland framställts i debatten, om ”politisk korrekthet”. Den handlar även om att om denna statistik framställs på ett onyanserat sätt så kan den leda till att problemen förvärras. Det är alltså viktigt att diskrimineringsfrågan uppmärksammas. I BRÅ:s rapport från 1996 om invandrares och invandrarbarns brottslighet tas diskrimineringshypotesen upp. Den förkastas emellertid direkt utan en seriös granskning. I den nya rapporten om invandrares brottslighet som nyligen publicerats av BRÅ belyses denna problematik något mera ingående. Frågan är dock svår att hantera både metodologiskt och politiskt.</p>
<p>Det stora problemet är emellertid att våra kunskaper om hur invandrare diskrimineras inom rättsväsendet fortfarande, trots den forskning på området som bedrivits under senaste tiden är, mycket bristfälliga. Det är inte svårt att hålla med SOU 2005:56 (2005: 435) när han konkluderar sin genomgång av forskning om diskriminering inom rättsystemet med att hävda att kunskapsluckor finns på alla nivåer inom detta system.</p>
<p>Den största kunskapsbristen enligt mitt förmenande gäller början av den rättsliga kedjan, alltså när det gäller brottsanmälan och polisens agerande. Som det har nämnts tidigare finns här det största diskretionsutrymmet, vilket rent teoretiskt skapar möjligheter att välja ärenden med en viss profil, eller att behandla olika individer på olika sätt. Den rent rasistiska retorik som enligt bl.a. Granér (2004) tycks finnas inom vissa delar av polisorganisationen är en oroande indikator. För att fånga den eventuella diskrimineringen inom polisens dagliga verksamhet är det emellertid inte tillräckligt med olika typer av statistiska genomgångar. Statistiken fångar i bästa fall den mer systematiska och i lag reglerade delen av verksamheten där diskriminering är mindre sannolik. Det vi behöver studera i första hand är det dagliga mötet mellan polis och allmänhet. Detta låter sig dock endast göras inom ramen för omfattande observationer. I motsats till bl.a. Norge (Finstad 2003) och Danmark (Holmberg 1999 och 2003) saknas den sortens studier i Sverige. Man kan generellt säga att den svenska polisforskningen är något eftersatt.</p>
<p>Vi saknar också mer ingående statistiska bearbetningar där ärenden följs upp hela vägen från anmälan till i förekommande fall dom. I Sverige är det svårt att göra den typen av studier p.g.a. bristen på kompatibilitet mellan olika administrativa system inom rättssystemet . Det är nödvändigt att ett system för att kunna följa ett ärende från när det initieras till att eventuell dom faller. Detta kan bl.a. användas för att studera eventuella olikheter i handläggning av mål rörande olika etniska grupper och majoritetsbefolkningen.</p>
<p>Flera typer av ärenden rörande brott behandlas i Sverige utanför det ordinarie rättssystemet. Detta gäller båda initialskedet av en rättslig process där sjukvården, socialtjänsten, skattemyndigheterna, tullen, kommunala tillsynsmyndigheter och många andra kan vara involverade och slutskedet där inte minst socialtjänsten och psykiatrin kan ha en viktig roll. Det sistnämnda rör i första hand unga lagöverträdare, missbrukare samt psykiskt störda/sjuka personer. Vi har praktiskt taget inga kunskaper om eventuell diskriminering inom dessa områden. Undantag utgörs här av Shannons studie som presenteras i denna antologi. Shannons resultat visar att den överrepresentation av invandrarungdomar som kan observeras bland intagna på särskilda ungdomshem inte kan förklaras med att invandrarungdomar till följd av diskriminering inom socialtjänsten, länsrätterna samt tingsrätterna oftare placeras på dessa institutioner. Anledning till den höga andelen ungdomar med invandrarbakgrund som finns bland intagna på särskilda ungdomshem bör istället sökas i den höga andelen av invandrarungdomar som finns bland misstänkta och lagförda för brott som leder till sådan placering. Att denna andel är så hög bland lagförda kan däremot, vilket har framgått ovan, delvis förklaras just med strukturell diskriminering.</p>
<p>Ytterligare ett område där det råder en nästan akut brist på systematiska kunskaper är hur myndigheternas agerande upplevs av olika befolkningsgrupper. Inte minst är det viktigt att undersöka attityder till polis och andra myndigheter hos ungdomar ur olika minoritetsgrupper som bor i de s.k. invandrartäta förorterna (se dock Kamali 2005).</p>
<p>Vi vet också mycket litet om hur situationen ser ut i kriminalvården. En ansenlig andel av de intagna på anstalter har invandrarbakgrund, detta gäller i synnerhet anstalter med hög säkerhet. Vissa av de fängelsedömda utländska medborgarna är även dömda till utvisning efter avtjänat straff vilket påverkar deras anstaltsplacering, permissioner m.m. Det kan föreligga även andra förhållanden inom kriminalvården som medverkar till att olika etniska grupper diskrimineras och som vi för närvarande inte känner till. Det bör tilläggas att intagna på anstalt utöver eventuell utsatthet för strukturell diskriminering även riskerar att utsättas för öppen rasism från medfångarnas sida. Det ska emellertid påpekas att kriminalvården, i motsats till de övriga delarna av rättssystemet, har en relativt hög andel anställda invandrare. Detta beror på att tjänsterna inom kriminalvården ofta har låg status. På vilket sätt detta förhållande kan tänkas påverka en eventuell diskriminering inom kriminalvården är okänt.</p>
<p>I SOU 2005:56 (2005) påtalar man två problem när det gäller diskriminering av etniska minoriteter i vårt land. Bristen på medvetande om problemets existens och svagt (jämfört med frågan om jämställdheten mellan könen) folkrörelseengagemang för denna fråga. Båda dessa problem kan förknippas med den förhållandevis korta tid som Sverige, i modern tid, har varit ett invandrarland. Denna genomgång talar emellertid sitt tydliga språk, både kunskaperna och medvetandet om denna problematik måste öka.</p>
<h2>Referenser</h2>
<p>Brottsförebyggande rådet (1996). Invandrare och invandrares bans brottlighet. En statistisk analys. BRÅ-rapport 1996.2. Stockholm. Fritzes</p>
<p>Brottsförebyggande rådet (2005). Misstänkt brottlighet bland personer med svensk och utländsk bakgrund. BRÅ-rapport. (Stencil)</p>
<p>Brune, Y. (2004). Nyheter från gränsen. Tre studier om ”invandrare”, flyktingar och rasistisk våld. Institutionen för journalistik och masskommunikation. Göteborgs universitet.</p>
<p>Carlsson, K-M. (2005). En kartläggning av Stockholmspolisens Särskilda gänginsats. Kriminologiska institutionen. Stockholms universitet. Stencil. de los Reyes, P. och Kamali, M. (red.) (2005). Bortom vi och dom. Teoretiska reflektioner om makt, integration och strukturell diskriminering. Rapport av Utredningen om makt, integration och strukturell diskriminering. Stockholm. Statens Offentliga Utredningar. SOU 2005:41.</p>
<p>Ericsson, U., Molina, I., och Ristilammi P.-M. (2002). Miljonprogram och media. Föreställningar om människor och förorter. Stockholm. Riksantikvarieämbetet; Norrköping. Integrationsverket</p>
<p>Hedebro, G. (1977). Att informera om avvikande grupper. En genomgång av några olika samhällsområden. Brottsförebyggande rådet. Rapport 1977.2. Stockholm. Liber</p>
<p>Hydén, S. och Lundberg, A. (2004). Inre utlänningskontroll i polisarbete. Mellan rättsstatsideal och effektivitet i Schengens Sverige. Malmö. Malmö Univ. Press, Linköping. Tema Etnicitet, Linköpings universitet, 2004</p>
<p>Dahlstedt, M. (2005). Reserverad demokrati. Representation i ett mångetniskt Sverige Umeå. Boréa.</p>
<p>Diesen, C. (2005). ”Processrättligt perspektiv. Om positiv och negativ särbehandling i straffprocessen”. I Diesen, Ch., Lernestedt, C., Linndholm, T. och Pettersson, T. Likhet inför lagen. Köping. Natur och Kultur.</p>
<p>Kamali, M. (2005). Sverige inifrån. Röster om etnisk diskriminering.</p>
<p>Rapport av Utredningen om makt integration och strukturell diskriminering. Statens offentliga utredningar SOU 2005.69.</p>
<p>Lange, A. (1995). Invandrare och diskriminering I – En enkät- och intervjuundersökning om etninsk diskriminering på uppdrag av Diskrimineringsombudsmannen (DO). Stockholm. Centrum för Invandrarforskning. Stockholm universitet (CEIFO)/ Statistiska Centralbyrån (SCB)</p>
<p>Lange, A. (1999). Invandrare och diskriminering IV – En enkät- och intervjuundersökning om etninsk diskriminering på uppdrag av Diskrimineringsombudsmannen (DO). Stockholm. Centrum för Invandrarforskning. Stockholm universitet.</p>
<p>Lernestedt, C. (2005). ”Rättsfilosofiskt perspektiv. Principen om likhet inför lagen”. I Diesen, Ch., Lernestedt, C., Linndholm, T. och Pettersson, T. Likhet inför lagen. Köping. Natur och Kultur.</p>
<p>Lindholm, T. och Christianson, S. Å. (1999). Vittnesmål och våldsbrott. effekter av etnisk grupptillhörighet hos vittne, offer och gärningsman. Solna. Forskningsenheten, Polishögskolan, 1995</p>
<p>Lindholm, T. (2005). ”Socialpsykologisk perspektiv. Fördomar och diskriminering klassiska problem i modern skepnad”. I Diesen, Ch., Lernestedt, C., Linndholm, T. och Pettersson, T. Likhet inför lagen. Köping. Natur och Kultur.</p>
<p>Olsson, M. (1998). Konsten att läsa statistik om brott och brottslingar. Stockholm. Brottsförebyggande rådet.</p>
<p>Pettersson, T. (2002). Tre aspekter på brottsliga nätverk. Supporterbråk, etnicitet och genus. Stockholm. Stockholms universitet, Kriminologiska institutionen.</p>
<p>Pettersson, T. (2005). ”Kriminologiskt perspektiv. Diskrimineras personer med utländsk bakgrund av rättsväsendet?” I Diesen, Ch., Lernestedt, C., Linndholm, T. och Pettersson, T. Likhet inför lagen. Köping. Natur och Kultur.</p>
<p>Pockettidningen R (1978). Sverige, Sverige fosterhem. Årg. 8, Nr.4. Polismyndigheten i Skåne (2003). Kriminella ungdomsgäng i Skåne.</p>
<p>ALM 491-568/04</p>
<p>Polismyndigheten i Västra Götaland (2004). Rekrytering till kriminella gäng. U-83/04</p>
<p>Polismyndigheten i Stockholm (2005). Rekrytering till kriminella gäng. http//www.polisen.se/inter/nodeid=21431&pageversion=1.h tml&articleid=130917 (2005-08-08)</p>
<p>Pripp, O. (2002). ”Mediebilder och levd erfarenhet”. I Ramberg, I. och Pripp, O. (red.) Fittja världen och vardagen. Tumba. Mångkulturellt Centrum.</p>
<p>Riksåklagaren (2004). Årsredovisning 2004 http//www.aklagare.se/nyweb3/Filarkiv/NYARiksaklagaren_ 2004.pdf (2005-08-08)</p>
<p>Sarnecki, J. (1994). Våldtäkter i Stockholm. Polisanmälda våldtäkter i Stockholm 1986–1990. Stockholm. Stockholms universitet. (Stencil)</p>
<p>Sarnecki, J.(2003). Introduktion till kriminologi. Lund. Studentlitteratur.</p>
<p>SOU 2005:56 (2005). Det blågula glashuset – strukturell diskriminering i Sverige. Betänkande från utredningen om strukturell diskriminering på grund av etnisk eller religiös tillhörighet.</p>
<p>Sveri, B. (1973). Utlänningarnas brottlighet. En kriminalstatistisk jämförelse mellan svenska och utländska medborgare. Svensk Juristtidningen 1973, 279-310.</p>
<p>Tham, H. (1983). ”Utlänningar och brottligheten – forsknings läge”. I Eriksson, U.- B. och Tham, H. (red.). Utlänningar och brottligheten. Brottsförebyggande rådet Rapport 1983.4. Stockholm. Liber. von Hofer, H., Sarnecki, J. och Tham, H. (1998). I von Hofer (red.) Brottlighet i Europa. Lund. Studentlitteratur.</p>
<h2>Författarpresentation</h2>
<p>Sylvia Bergvall, Universitetsadjunkt i psykologi, Institutionen för Samhälls- och beteendevetenskap, Mälardalens högskola.</p>
<p>Christian Diesen, Professor i processrätt, Jurisiska institutionen, Stockholms universitet.</p>
<p>Helena du Rées, Jur dr., Kriminologiska Institutionen, Stockholms universitet.</p>
<p>Johan Kardell, socionom, fil. kand., Doktorand i Kriminologi vid Kriminologiska institutionen, Stockholms universitet.</p>
<p>Claes Lernestedt, Jur dr., universitetslektor i straffrätt, Institutionen för beteendesamhälls- och rättsvetenskap, Örebro universitet.</p>
<p>Torun Lindholm, Docent i psykologi, Institutionen för samhälls- och beteendevetenskap, Mälardalens Högskola.</p>
<p>Anders Pedersson, Fil mag., kriminologiska institutionen, Stockholms universitet</p>
<p>Tove Pettersson, Fil dr. i kriminologi, forskningsledare vid Statens Institutionsstyrelse.</p>
<p>Jerzy Sarnecki, Professor i allmän kriminologi, Kriminologiska institutionen, Stockholms universitet</p>
<p>David Shannon, Fil. Dr., forskare, Kriminologiska institutionen, Stockholms universitet.</p>
<h2>Statens offentliga utredningar 2006</h2>
<p>Kronologisk förteckning</p>
<p>Rapport 2 till Organisations- utredningen för regional tillväxt. N.</p>
<p>Ett statligt ägt bolag efter sammanslag- ning av Samhall Resurs AB (publ) och Arbetslivstjänster. N.</p>
<p>Tio perspektiv på diskriminering av etniska och religiösa minoriteter inom rättssystemet. Ju.</p>
<p>Systematisk förteckning</p>
<p>Justitiedepartementet</p>
<p>Omprövning av medborgarskap. [2] Rattfylleri och sjöfylleri. [12]</p>
<p>Ny häkteslag. [17]</p>
<p>Att återta mitt språk. Åtgärder för att stärka det samiska språket. [19] Mediernas Vi och Dom. Mediernas</p>
<p>betydelse för den strukturella diskrimi- neringen. [21]</p>
<p>En sammanhållen diskrimineringslag- stiftning.</p>
<p>Del 1+2, särtryck av sammanfatt- ningen, lättläst sammanfattning och daisy. [22]</p>
<p>Är rättvisan rättvis?</p>
<p>Tio perspektiv på diskriminering av etniska och religiösa minoriteter inom rättssystemet. [30]</p>
<p>Utrikesdepartementet</p>
<p>Skyddsgrundsdirektivet och svensk rätt. En anpassning av svensk lagstiftning till EG-direktiv 2004/83/EG angående</p>
<p>flyktingar och andra skyddsbehövande. [6]</p>
<p>Sverige som värdland för internationella organisationer. [26]</p>
<p>Försvarsdepartementet</p>
<p>Ny reglering om brandfarliga och explosiva varor. [16]</p>
<p>Socialdepartementet</p>
<p>Detaljhandel med nikotinläkemedel. [15] Avgift för matservice inom äldre- och</p>
<p>handikappomsorgen. [24]</p>
<p>Stöd till hälsobefrämjande tandvård. [27] Teckenspråk och teckenspråkiga.</p>
<p>Kunskaps- och forskningsöversikt. [29]</p>
<p>Finansdepartementet</p>
<p>Kontroll av varor vid inre gräns. [9] Spel i en föränderlig värld. [11] Tonnageskatt. [20]</p>
<p>Nya skatteregler för idrotten. [23] Nya upphandlingsregler 2. [28]</p>
<p>Utbildnings- och kulturdepartementet</p>
<p>Skola & Samhälle. [1] Studieavgifter i högskolan. [7] Mångfald och räckvidd. [8]</p>
<p>Ett förnyat programkontor. [10]</p>
<p>Jordbruksdepartementet</p>
<p>Djurskydd vid hästavel. [13]</p>
<p>Samernas sedvanemarker. [14]</p>
<p>Näringsdepartementet</p>
<p>Stärkt konkurrenskraft och sysselsättning i hela landet. [3]</p>
<p>Svenska partnerskap – en översikt. Rapport 1 till Organisationsutredningen för regional tillväxt. [4]</p>
<p>Organisering av regional utvecklingspolitik</p>
<p>– balansera utveckling och förvaltning. Rapport 2 till Organisationsutredningen för regional tillväxt. [5]</p>
<p>Arbetslivsresurs.</p>
<p>Ett statligt ägt bolag efter sammanslag- ning av Samhall Resurs AB (publ) och Arbetslivstjänster. [25]</p>
