<h1>5 Behov av och tillgång till tjänstehundar </h1>
<h2></h2>
<p>Tjänstehundsutredningen (Jo 2004:04) skall enligt direktivet (Dir. 2004:80) bland annat kartlägga följande:</p>
<p>• Behovet av tjänstehundar i Sverige under den närmaste tioårsperioden, vem som är mottagare av hundarna och för vilket ändamål de används.</p>
<p>• Tillgången till lämpliga hundar i Sverige i dag, om det finns någon brist och i så fall vad den beror på.</p>
<p>• Den uppfödning som i dag finns för framtagande av tjänstehundar för samtliga sektorer.</p>
<p>För detta ändamål har Tjänstehundsutredningen genomfört ett flertal intervjuer med uppfödare, företrädare för olika myndigheter, organisationer och företag och med andra initierade personer, samt studerat olika rapporter, utredningar med mera. Vidare har flera olika frågematerial/enkäter sänts till bland andra de största statliga användarna av tjänstehundar, Polisen, Tullverket och Försvarsmakten, samt till Synskadades Riksförbund (SRF) och Iris Hundskolan AB. Slutligen har ett antal analyser gjorts, bland annat av schäfer- och labradorrasernas mentala egenskaper jämfört med vilka egenskaper användarna vill ha hos sina hundar.</p>
<p>Tjänstehundar har vid det kartläggningsarbete som presenteras i detta kapitel definierats som:</p>
<p>• Av SRF godkända ledarhundar för synskadade.</p>
<p>• Övervakningshundar  (övs-hundar) och specialsökhundar (narkotika-, bomb-, kriminal- och brandhärdssökhundar) som används i polisverksamheten. Dessa ägs antingen av en polismyndighet (A-kontrakterade hundar) eller av enskilda polismän (B-kontrakterade hundar).</p>
<p>• Bevakningshundar och ammunitionssökande hundar (amsökhundar) som ägs av Försvarsmakten.</p>
<p>• Narkotikasökhundar som ägs av Tullverket.</p>
<p>Jämfört med övriga delar av betänkandet ingår alltså inte kriminalvårdens hundar eller de privatägda kontrakterade bevaknings- och räddningshundarna i vad som behandlas i detta kapitel. Vad gäller polisens hundar så behandlas specialsökhundarna i detta kapitel genomgående som en gemensam hundtyp, det vill säga de delas inte upp i bombsökhundar, narkotikasökhundar och så vidare. Inte heller skiljs annat än i undantagsfall på Arespektive B-kontrakterade hundar.</p>
<p>I kapitel 3 redovisas de olika tjänstehundstypernas användning mer i detalj, hur rekryteringsförfarandet och dressyren ser ut och är organiserad med mera. I kapitel 4 beskrivs vilka egenskaper - mentalitet, hälsa, storlek, ras och så vidare - som är önskvärda hos tjänstehundar. 5.1 Behov av tjänstehundar 5.1.1 Nuvarande bestånd av tjänstehundar</p>
<p>Enligt den i inledningen givna definitionen finns i dag (år 2005) drygt 900 tjänstehundar i Sverige. Polisen har flest hundar (430 stycken) följt av SRF (290), Försvarsmakten (140) och Tullverket (50). En fjärdedel av alla tjänstehundar är tikar, resten är hanar. Den enda av tjänstehundsanvändarna som avviker från denna ojämna könsfördelning är SRF; andelen ledarhundar som är tikar är 44 procent. Se tabell 1.</p>
<p>Sett över alla typer av tjänstehundar framträder tre raser som betydligt vanligare än andra. Drygt hälften av hundarna är av rasen schäfer, en knapp tredjedel labradorer och var tionde hund en variant av belgisk vallhund, malinois. Det finns skillnader i vilka raser som är mest förekommande hos de olika användarna. Försvarsmakten har framför allt just de tre nämnda raserna. Polisen har endast ett fåtal labradorer, och Tullverket och SRF har få malinois. En fjärdedel av Tullverkets narkotikasökhundar är av rasen springer spaniel. Se tabell 2.</p>
<p>Åldersfördelningen hos den svenska populationen tjänstehundar är relativt likartad mellan alla typer med undantag för ledarhundarna, av vilka ett förhållandevis stort antal tjänstgör upp i hög ålder (figur 1). Värt att notera beträffande ledarhundarna är även att det finns förhållandevis många hundar i åldrarna tio till elva år. Det finns en överrepresentation bland polisens specialsökhundar av hundar i åldrarna upp till och med fyra år som dock kan förklaras med att man utökat verksamheten med denna typ av hundar de senaste åren. När det gäller polisens övs-hundar kan man av figuren ana att det finns oproportionerligt få hundar äldre än sex år. Slutligen är fördelningen mellan ålderskategorierna hos Tullverkets narkotikasökhundar ojämn. Det beror sannolikt på att man ända tills i år (2005) befunnit sig i en expansionsfas, något som inneburit ett ojämnt tillflöde av nya hundar.</p>
<p>Polisen, övs-hundar</p>
<p>Polisen, specialsökhundar 5.1.2 Rekryteringsbehov</p>
<p>Tjänstehundsutredningen har bett de statligt finansierade tjänstehundsanvändarna att uppskatta det framtida behovet av hundar, dels på ”kort” sikt (1–10 år), dels på lång sikt (flera tiotals år). Samtliga har svarat på ungefär samma sätt, nämligen att det framtida rekryteringsbehovet är svårt att bedöma. Detta beror bland annat på att budget och arbetsmetoder varierar över tiden. Samtliga har också angett att man förväntar sig att behovet av hundar i framtiden kommer att vara minst lika stort som i dag. Under förutsättning att hundarna har samma tjänstgöringstid som i dag (se avsnitt 5.2.2) innebär detta att totalt kommer minst 180 – 210 hundar att behöva rekryteras varje år de närmaste tio åren (tabell 3). Eftersom behovet av nya hundar varierar från år till år måste denna siffra ses som ett medelvärde sett över flera år. Det kan till exempel, utifrån figur 1, konstateras att det finns oproportionerligt många ledarhundar i åldrarna tio till elva år, vilket sannolikt kommer att innebära ett större rekryteringsbehov än normalt de närmaste åren. Vidare saknar Försvarsmakten ett stort antal bevakningshundar; man vill ha 160 men äger i dag endast 100.</p>
<p>Ingen av användarna är beredd att ange hundbehovet specificerat som antal hundar på längre sikt; det är helt enkelt för många okända faktorer inblandade för att det skall vara möjligt. Däremot gör både Tullverket och polisen bedömningen att nya typer av sökhundar kommer att utvecklas. Inom polisen har man tidigare till exempel gjort försök med så kallade ID-hundar med gott resultat, och rent generellt anses hunden vara mycket svår eller till och med omöjlig att ersätta vad gäller spår- och sökarbete. Inom Tullverket nämner man vapen- och ammunitionssökande hundar, sprängämnes-, tobaks-, penning- och stridskemhundar som tänkbara framtida sökhundstyper. Även Försvarsmakten tror att man i framtiden kommer att utveckla olika typer av sökhundar utöver de amsökande hundar man har i dag. Försvarsmakten nämner även möjligheten att använda hundar som bärare av tekniska sensorer, till exempel kameror, i olika sammanhang. SRF påpekar att det finns ett behov av service-, assistans- och rehabhundar, men att dessa inte är SRF:s ansvar att tillhandahålla.</p>
<p>Under förutsättning att man framdeles kommer att använda samma raser i samma proportioner som i dag, ger tabellerna 2 och 3 vid handen att det årliga rekryteringsbehovet av schäfrar kommer att vara cirka 110 stycken, av labrador 50 och av malinois 20.</p>
<p>I kapitel 4 redogörs för vilka egenskaper olika typer av tjänstehundar bör ha. Av detta framgår att Polisens, Försvarsmaktens och Tullverkets hundar är mycket likartade. Tullverket föredrar dock andra raser än polisen och Försvarsmakten. Om man ändå tänker sig att Tullverket vill ha ungefär hälften av sina hundar av samma ras som polisen och Försvarsmakten, kan man utifrån det i tabell 3 redovisade årliga rekryteringsbehovet dra slutsatsen att de statliga tjänstehundsanvändarna varje år kommer att behöva rekrytera cirka 140 hundar med mycket likartade egenskaper.</p>
<p>Det finns ytterligare en statligt finansierad tjänstehundsanvändare, kriminalvården, som i dagsläget har ett drygt tiotal narkotikasökhundar. Denna verksamhet är dock ännu så pass liten att den inte studerats i detalj och därför inte heller redovisas i detta kapitel. Det finns ändå skäl att nämna kriminalvårdens hundverksamhet eftersom de har för avsikt att utöka sin hundanvändning till att om några år omfatta ungefär det dubbla antalet hundar, det vill säga ungefär 25 stycken. De kommer därmed att ha ett rekryteringsbehov motsvarande ungefär hälften av Tullverkets.</p>
<p>Vid sidan av de statliga användarna finns även en rad privata, varav väktarbranschen torde vara den största. För att ett väktarbolag skall få använda en hund i sin verksamhet måste hunden, enligt Rikspolisstyrelsens föreskrifter och allmänna råd (RPSFS 1994:12) till lagen (1974:191) om bevakningsföretag och förordningen (1989:149) om bevakningsföretag, ha godkänts vid prövning och därefter ha godkänts av länsstyrelsen för användande i bevakningstjänst. Prövningen, som omfattar mentaltest och dressyrprov, får enligt Rikspolisstyrelsens föreskrifter och allmänna råd om Polisens hundverksamhet (RPSFS 2003:2) genomföras av en besiktningsman inom polisens hundverksamhet. Eftersom prövningarna görs av besiktningsmän inom de enskilda polismyndigheterna, och myndigheterna inte har någon skyldighet att rapportera resultaten vidare till Rikspolisstyrelsen, finns det inte inom polisen någon fullständig sammanhållen statistik över antalet väktarhundar i landet. Men efter sammanställning av rapporter från ett antal polismyndigheter och en kompletterande rundringning rapporterar Rikskriminalpolisens polishundtjänst att det finns mellan 450 och 500 väktarhundar som används i tjänst. Antalet som nyrekryteras årligen bedöms vara ett hundratal. Detta förtjänar att nämnas eftersom de privata tjänstehundsanvändarna, till exempel just väktarbolagen, söker hundar med liknande egenskaper som framför allt polisen och Försvarsmakten, och rekryterar hundar på samma marknad som dessa. 5.2 Tillgång till hundar lämpliga för tjänst</p>
<p>Tjänstehundsutredningen har inte uppfattat att själva utbildningen av tjänstehundar skulle utgöra någon allvarligt begränsande faktor för den statligt finansierade tjänstehundsförsörjningen. I detta avsnitt, som behandlar tillgången till hundar lämpliga för tjänst, fokuseras därför på tillgången till lämpliga tjänstehunds ämnen , det vill säga hundar som är lämpliga för dressyr men ännu odresserade i den meningen att de inte är utbildade för sin uppgift i tjänst. Denna inriktning motiveras ytterligare av det faktum att såväl Tullverkets som polisens och Försvarsmaktens hundar numera utbildas inom respektive myndighet, i de två förra fallen av hundförarna själva och i det senare av anställda dressörer. Följaktligen förefaller det logiskt att de olika statliga tjänstehundsanvändarna på egen hand avgör hur hundarnas utbildning skall skötas på bästa sätt.</p>
<p>Tillgången till hundar lämpliga för tjänst kan uppskattas på olika sätt. Den mest uppenbara metoden är att helt enkelt fråga användarna hur de upplever situationen i detta avseende. En annan variant, som i viss mån är en utveckling av den första metoden, är att mer i detalj kartlägga hur de olika användarna arbetar med rekrytering, kassation med mera av tjänstehundar. Att en hund ”kasseras” innebär att den av något skäl bedöms vara olämplig för tjänst, och att man därför väljer att inte köpa, utbilda eller längre använda den. Tjänstehundsutredningen har valt att även använda begreppet pensionering. Pensionering innebär att en hund tas ur tjänst på grund av hög ålder, i vissa fall trots att den skulle kunna fungera i tjänst ytterligare en tid. Att kartlägga antalet kassationer och orsakerna därtill motiveras, något förenklat, av att ju bättre hundämnen man kan få tag i desto färre blir kassationerna. Ytterligare ett sätt att bedöma tillgången till lämpliga hundar är att kartlägga hur uppfödningen av tjänstehundar ser ut. En fjärde metod är att studera den potentiella rekryteringsbasen, det vill säga vanliga svenska hundar av relevanta raser, med avseende på mentala egenskaper och sedan jämföra resultatet med användarnas krav.</p>
<p>Inget av dessa sätt att bedöma tillgången till tjänstehundsämnen är fritt från brister. Var för sig beskriver de dessutom bara delar av situationen. Tillsammans torde de emellertid ge bästa möjliga bild. 5.2.1 Tjänstehundsanvändarna uppger svårigheter med ämnesförsörjningen</p>
<p>Polisen, Försvarsmakten och SRF har upprepade gånger de senaste åren uppgivit att de har mycket svårt att anskaffa tillräckligt många hundar av tillräckligt god kvalitet för att de skall kunna dresseras till och fungera som tjänstehundar. Försvarsmakten har till exempel för tillfället mindre än två tredjedelar av sitt behov av bevakningshundar. Orsaken till detta uppges av Försvarsmaktens Hundtjänstenhet vara att man inte lyckats rekrytera tillräckligt antal bevakningshundsämnen. SRF uppger att det vid varje givet tillfälle saknas mellan 20 och 30 ledarhundar beroende på att det inte finns tillräckligt många att köpa. Tjänstehundsutredningen har vid flera tillfällen och i olika sammanhang fått situationen vad gäller anskaffningen av tjänstehundsämnen beskriven som extremt kritisk och fullständigt ohållbar; hundar med önskvärda egenskaper går inte att uppbringa i tillräcklig mängd, framför allt inte till priser man kan hantera, detta oavsett om man agerar på den svenska eller på den internationella marknaden, vare sig man försöker rekrytera från privatpersoner, från uppfödare eller från företag som köper och säljer hundar, så kallade hundhandlare. Den stora bristen uppges av polisen och Försvarsmakten få till följd att orimligt stora resurser läggs på att finna lämpliga hundar. Situationen försvåras ytterligare av att var och en av de 21 polismyndigheterna, Försvarsmakten och, i viss mån, Tullverket konkurrerar om att få köpa samma hundar. Man konkurrerar även med privata tjänstehundsanvändare som väktarbolag samt, eftersom situationen är likartad också i andra länder, med utländska intressenter.</p>
<p>Tullverket anser sig inte ha lika stora problem med sin hundanskaffning som polisen och Försvarsmakten, detta trots att man i stor utsträckning söker samma egenskaper hos hundarna. Skälet till detta uppges vara dels att man har jämförelsevis få hundar och därmed har ett förhållandevis litet årligt rekryteringsbehov, dels att man som en följd av det sätt på vilket hundarna används i tjänsten föredrar andra, mindre och lättare, raser. Det senare innebär att Tullverket kan rekrytera sina hundar ur en population som ur ett tjänstehundsperspektiv är mindre konkurrensutsatt än de i dubbel bemärkelse stora tjänstehundsraserna schäfer, labrador och malinois. Av liknande skäl uppger polisen och Försvarsmakten att det är enklare att rekrytera ämnen lämpliga att dresseras till specialsökrespektive amsökhundar än hundar lämpliga som övsrespektive bevakningshundar. 5.2.2 De statliga hundsanvändarnas anskaffning och kassation av tjänstehundar</p>
<p>Hundar som rekryteras för olika typer av tjänst kan ha olika ursprung. Bland annat för att få en mer heltäckande bild av hur rekryteringen av tjänstehundsämnen går till har ursprunget delats in i följande kategorier:</p>
<p>• Hundar ur egen uppfödning</p>
<p>• Valpar (ej ur egen uppfödning)</p>
<p>• Vuxna hundar av svenskt ursprung</p>
<p>• Vuxna hundar av utländskt ursprung</p>
<p>Skillnaden mellan en valp och en vuxen hund har definierats som att en vuxen hund, i motsats till en valp, är tillräckligt mogen för att sättas i dressyr direkt efter inköp.</p>
<p>I schematisk och något förenklad form kan man tänka sig att anskaffning, dressyr, tjänstgöring och kassation fungerar enligt figur 2.</p>
<p>Tjänstehundsutredningen har i enkätform begärt uppgifter från polisen, Försvarsmakten, Tullverket, SRF och Iris Hundskolan AB om anskaffning, kassation med mera. Skälet till att även Iris Hundskolan AB inkluderats i undersökningen är att de har SRF:s uppdrag att ta fram ledarhundar, och därmed har förutsättningar att kunna redogöra för anskaffning av ämnen och kassationer som inträffar innan hundarna trätt i tjänst.</p>
<p>Anskaffning av tjänstehundsämnen</p>
<p>SRF köper sina ledarhundar från Iris Hundskolan AB som har en begränsad uppfödningsverksamhet. Merparten av ledarhundarna härstammar dock från andra uppfödare och har köpts av Iris hundskolan AB eller deras föregångare antingen som vuxna – dresserade eller odresserade – eller som valpar som sedan placerats hos fodervärdar. I övrigt var det ingen av de statligt finansierade tjänstehundsanvändarna som år 2004 bedrev någon egen uppfödning, varför heller inga hundar anskaffades på detta sätt. Hos Iris Hundskolan AB föddes det 75 valpar år 2004. Dessutom inköptes tre vuxna ämnen, samtliga med svenskt ursprung, och 45 valpar från andra uppfödare. Sexton ledarhundar som dresserats på skolan godkändes och köptes av SRF samma år. De av dessa sexton hundar som kommer ur den egna uppfödningen eller köptes som valpar föddes givetvis före år 2004. Uppgifterna som berör anskaffning av ledarhundsämnen är tyvärr inte jämförbara med övriga användares och har därför inte behandlats ytterligare.</p>
<p>Tillsammans erbjöds Försvarsmakten, Polisen och Tullverket år 2004 att köpa ungefär 1 000 hundar. Av dessa bedömdes strax under 400 vara intressanta att undersöka närmare och togs därför in för test/arbetsprov. Av de knappt 400 testade hundarna var det till slut 112 som köptes. Det var med andra ord endast drygt tio procent av det sammantagna antalet erbjudanden som ledde till köp. Det är rimligt att anta att ett antal av de 1 000 erbjudna hundarna, och även av de knappt 400 som testades, i själva verket gäller hundar som erbjudits flera myndigheter, och att det verkliga antalet individer därför är lägre. Dels förekommer det att säljare som fått ett negativt besked av en myndighet vänder sig till en annan och gör ett nytt försök. Dels tipsar användarna varandra om hundar som kan vara intressanta för den ena men inte för den andra. Det är dock omöjligt att ens gissa hur många ”dubletter” eller ”tripletter” det kan röra sig om. Det vanligaste ursprunget hos de hundar som inköptes av Försvarsmakten, Polisen och Tullverket år 2004 var vuxna svenska hundar. Samtliga dessa tre användare har även köpt ett mindre antal vuxna hundar med utländskt ursprung, och polisen har också köpt ett fåtal valpar. Hundanskaffningen år 2004 redovisas i detalj, så långt underlaget tillåter, i tabell 4.</p>
<p>Ingen av användarna har underlag för att på ett detaljerat plan ange vilka brister som fanns hos den stora majoritet hundar man erbjöds men valde att inte köpa. Som exempel på orsaker till att man tackat nej anger de emellertid olämplig ålder eller storlek (ras), medicinska eller mentala brister, olika problembeteenden, för högt pris eller att säljaren inte vill lämna ifrån sig hunden för arbetsprov.</p>
<p>Medelåldern hos de vuxna hundar som inköptes år 2004 var för såväl Polisen som Tullverket och Försvarsmakten 24 månader. Detta innebär att dressyr av dessa hundar kan påbörjas i genomsnitt först ett drygt halvår senare än om hundarna fötts upp i en egen uppfödning eller om man köpt och fodervärdsplacerat valpar. Detta betyder i sin tur att tjänstbarhetstiden förkortas med mellan ett halvt och ett år; den ytterligare tidsförlusten kan hänföras till att inköpta vuxna hundar enligt användarna ofta har olika förvärvade egenheter i större utsträckning än hundar man kunnat kontrollera sedan de var valpar, egenheter som måste hanteras av den som dresserar hunden och som stjäl tid. Vare sig SRF eller Iris Hundskolan AB har kunnat lämna uppgifter om åldern på anskaffade hundar.</p>
<p>Kassation av hundar under utbildning</p>
<p>Både Försvarsmakten och Polisen anger att av de inköpta hundarna kasserades, beroende på hundtyp, mellan var femte och var tionde innan de trätt i tjänst. Detta innebär att av alla hundar som de erbjöds var andelen bevakningshundar som godkändes för tjänstgöring drygt sex procent, andelen amsökhundar 20 procent och andelen övs- och specialsökhundar inom polisen tio procent. I polisens fall berodde dessa kassationer i stort sett uteslutande på att hundarna visade sig inte räcka till i fråga om de mentala egenskaperna, för Försvarsmakten handlade det i nästan samtliga fall om hälsoskäl som rygg- eller magproblem. Både Polisen och Försvarsmakten saknar underlag för att kunna ange de kasserade hundarnas ursprung. Tullverket kasserade ingen hund inköpt år 2004 innan den trätt i tjänst, SRF och Iris Hundskolan AB har inte kunnat svara.</p>
<p>Kassation och pensionering av hundar i tjänst</p>
<p>Som genomsnittlig ålder på hundarna då de utgår permanent ur tjänst, det vill säga kasseras av någon orsak eller pensioneras, har Försvarsmakten angett 9 år (bevaknings- och amsökhundar), Polisen 6–7 år (övs-hundar), Tullverket 9 år (narkotikasökhundar) och SRF 10–13 år (ledarhundar). Beträffande polisens specialsökhundar saknas underlag. Medelåldern på de tjänstehundar som togs permanent ur tjänst år 2004 var för polisens övs-hundar 6 år 8 månader, för polisens specialsökhundar 8 år 1 månad, för Försvarsmaktens hundar 8 år, för Tullverkets hundar 10 år, och för ledarhundarna 10 år 3 månader (tabell 5). Ingen av användarna har kunnat specificera de kasserade/pensionerade hundarnas ursprung. De mindre skillnader som finns mellan vad som angetts som ”normal” pensions- /kassationsålder och de faktiska åldrarna för år 2004 torde kunna förklaras som slumpmässiga variationer. i dessa fall på myndigheternas egna beräkningar.</p>
<p>Som skäl till kassationerna har Försvarsmakten angett ”djurskyddsskäl”, vilket innebär att man inte vill att hundar som på grund av ålder eller andra orsaker inte längre har fysisk eller psykisk förmåga att kunna fungera på ett bra sätt skall behöva belastas med ansträngande tjänstgöring. Försvarsmakten har dock inte kunnat precisera orsakerna ytterligare. Polisen har angett att ungefär en tredjedel av kassationerna av övs-hundar skett på grund av bristande mentalitet, en tredjedel på grund av medicinska orsaker – varav hälften ryggproblem - och en tredjedel på grund av hög ålder (pensionering). Av de hundar som togs ur tjänst på grund av ryggproblem klassificerades hälften som drabbade av det så kallade L7/S1-syndromet, en utvecklingsrubbning som inte är ovanlig vid krävande bruksarbete. Ett fåtal hundar - fyra stycken – har kasserats på grund av förarrelaterade orsaker, som dödsfall eller oskicklighet. Bland specialsökhundarna har fler än hälften utgått ur tjänst som en följd av hög ålder (pensionerats) och resterande av mentala, medicinska (varav ett olycksfall) eller förarrelaterade orsaker. Tullverkets hundar har samtliga tagits ur tjänst på grund av hög ålder. Bland ledarhundarna är hög ålder orsaken till kassation i knappt hälften av fallen, i hälften av fallen är orsaken medicinska orsaker, ibland i kombination med hög ålder. Dessutom har fyra ledarhundar tagits ur tjänst av förarrelaterade orsaker.</p>
<p>Beträffande ”sjukskrivningar” av hundar i tjänst har vare sig Polisen eller Försvarsmakten något heltäckande underlag. Försvarsmakten har gjort bedömningen att ungefär tio procent av stamhundarna var sjukskrivna vid minst ett tillfälle under år 2004, och att genomsnittlig konvalescenstid var cirka två veckor per tillfälle. Tullverket har haft tre hundar sjukskrivna under i genomsnitt två till tre veckor per hund. SRF rapporterar att ingen ledarhund var sjukskriven under år 2004. 5.2.3 Uppfödning av tjänstehundar</p>
<p>Under en stor del av 1900-talet föddes de flesta svenska tjänstehundarna upp vid den statligt ägda hundskoleverksamheten i Sollefteå. Regeringen uttryckte dock vid flera tillfällen att den statliga avelsverksamheten var ineffektiv och olönsam, varför man såg till att konkurrensutsätta den. Under början av 1990-talet avvecklade staten slutligen sitt ägande i Hundskolan i Sollefteå, varefter den snart gick i konkurs (se kapitel 3.3.2 för en utförligare redogörelse för detta). Efter att den tjänsteinriktade hundaveln i Sollefteå mer eller mindre försvunnit finns det, såvitt Tjänstehundsutredningen kunnat finna, inga studier gjorda om varifrån de statliga användarna skaffar sina hundar. I Tjänstehundsutredningens direktiv (Dir. 2004:80) anges att de flesta blivande tjänstehundar rekryteras från ”privata uppfödare som mer eller mindre specialiserat sig på att bedriva avel med målsättningen att hundarna skall lämpa sig som bruks- och tjänstehundar”. Genetikern Per-Erik Sundgren (1995 & 2002) har emellertid visat att det näppeligen finns, eller inom en överskådlig framtid kommer att finnas, kennlar med tjänstehundsinriktning på sin uppfödning som har en tillräcklig kapacitet för att kunna leverera mer än en mindre andel av det samlade tjänstehundsbehovet. Sundgrens slutsatser bygger bland annat på analyser av hur många av de föräldradjur svenska schäferuppfödare använt i sin verksamhet som haft känd mental status eller varit meriterade i bruksprov.</p>
<p>För att få en bild av den svenska tjänstehundsuppfödningen bad Tjänstehundsutredningen de statliga hundanvändarna att lämna in uppgifter om kennelnamn på de hundar de hade i tjänst vid årsskiftet 2004/2005. Försvarsmakten och SRF har inte kunnat leverera uppgifter om samtliga hundar de ägde vid detta tillfälle. Försvarsmakten uppger dock att det material som redovisats är representativt för hela populationen tjänstehundar inom myndigheten. Uppgifterna redovisas i tabell 6.</p>
<p>Det kan konstateras att bland de 106 hundar Försvarsmakten lämnat uppgifter om figurerar 51 kennelnamn. Motsvarande siffra för polisens 423 hundar är 177 kennlar, för Tullverkets 47 hundar 20 kennlar och för SRF:s 203 hundar 53 kennlar. Om de hundar där uppgift om uppfödare saknas sorteras bort fås att de kennlar vars hundar finns representerade hos Försvarsmakten i genomsnitt fött upp 1,7 i dag aktiva bevaknings- eller amsökhundar. Samma sorts genomsnittssiffror för övs- och specialsökhundar, narkotikasökhundar och ledarhundar är 2,1 hundar per kennel, 1,5 hundar per kennel respektive 3,3 hundar per kennel.</p>
<p>Av Försvarsmaktens bestånd av tjänstehundar härstammar 76 procent från kennlar som fött upp mellan en och tre av de i dag aktiva bevaknings- och amsökhundarna, medan endast 15 procent av hundbeståndet fötts upp av kennlar som representeras med fler än tio hundar. Motsvarande siffror för polisens övs- och specialsökhundar är 60 respektive 14 procent och för Tullverkets narkotikasökhundar 87 och 0 procent. Endast på ledarhundssidan är bilden annorlunda; här kommer drygt hälften av hundarna från uppfödare som representeras med fler än tio hundar. Förklaringen till detta är att det finns två dominerande leverantörer, varav den ena, Hundskolan i Sollefteå (det vill säga resterna av den statliga svenska uppfödningen), ligger bakom mer än en tredjedel av ledarhundarna. Den andra stora uppfödaren, som fött upp 36 av de 203 ledarhundarna, är en norsk ledarhundskola.</p>
<p>Sammantaget visar kennelstatistiken avseende tjänstehundar att det är många kennlar som ligger bakom det svenska tjänstehundsbeståndet, men att det är få som fött upp fler än enstaka hundar. Tillsammans med det faktum att användarna uppger att de har stora problem med, och lägger stora resurser på, att finna lämpliga hundar, samt på grund av att så pass få hundar av dem som erbjuds för inköp håller godtagbar kvalitet, måste detta tolkas som att det inte finns någon privat tjänstehundsuppfödning i Sverige av någon större omfattning. Ytterligare ett problem med den privata uppfödningen av hundar vad gäller rekryteringen av hundar för tjänst, är det föds upp allt färre schäfrar i Sverige. Från 1970-talet fram till 1990-talets början pendlade antalet schäfrar som nyregistrerades i</p>
<p>SKK mellan 4 000 och 6 000 per år. I dag är antalet runt 3 000. En annan ras som på kort tid blivit populär som tjänstehund, framför allt inom polisen, är malinois. Emellertid föds det bara ett hundratal sådana varje år och rekryteringsbasen är därmed mycket liten. Se figur 3.</p>
<p>Även internationellt tycks den privata tjänstehundsuppfödningen vara begränsad. Tjänstehundsutredningen har sänt en enkät till nio militära och polisiära hundskolor i sju europeiska länder (Belgien, Norge, Tjeckien, Tyskland, Ungern, Storbritannien och Österrike). Samtliga dessa hundskolor, varav sex svarade på enkäten, bedriver egen uppfödning i större eller mindre skala. Det finns ett flertal statligt finansierade hundskolor i ytterligare ett antal länder i Europa, samt många i övriga världen, som föder upp egna hundar avsedda för tjänst inom polis, militär, tullväsende och så vidare, men som Tjänstehundsutredningen inte har haft skäl eller möjlighet att kartlägga i detalj. Som orsak till att man bedriver egen uppfödning har de tillfrågade hundskolorna svarat bland annat att det är svårt att finna tillräckligt många hundar på den privata marknaden som håller måttet, framför allt i fråga om mentalitet och höft- och armbågsledsdysplasi. Vidare uppges det vara dyrt att köpa hundar på den privata marknaden, dels som en följd av att efterfrågan överstiger tillgången, dels på grund av att man sällan kan få tag i tillräckligt unga hundar vilket innebär att man förlorar tid i tjänst, det vill säga får ett sämre utbyte av de resurser man lägger på att utbilda hundarna. Vidare har vuxna ämnen - det vill säga odresserade hundar - många gånger fått en felaktig uppfostran vilket gör dem olämpliga för tjänst.</p>
<p>I januari 2005 anordnades en internationell tjänstehundskonferens i Melbourne i Australien av International Working Dogs Breeding Association (IWDBA). Den första konferensen ägde rum år 1999 på initiativ av det amerikanska försvarsdepartementet som startade ett eget avelsprogram för tjänstehundar år 1997. Vid årets konferens, som var den fjärde i ordningen, deltog 160 personer från 70 myndigheter och organisationer (polis, tull, militär, synskadade och andra handikapporganisationer) i 12 länder. Företrädare för den svenska polisen och Försvarsmakten som deltog vid konferensen har intervjuats av Tjänstehundsutredningen: Syftet med konferensen var bland annat att ge en bild av hur olika myndigheter och organisationer världen över löser anskaffningen av tjänstehundar. Det kunde konstateras att allt fler myndigheter och organisationer i allt fler länder vill utnyttja tjänstehundar, att de som nyttjar tjänstehundar tenderar att öka sin användning och att tillgången till ämnen minskar över hela världen. Av detta drogs slutsatsen att om en myndighet eller organisation vill försäkra sig om tillgång till en viss typ av hundar i framtiden så måste man producera dessa själv, det går inte att förlita sig på privat uppfödning, och följaktligen är det allt fler som startar egna avelsprogram. 5.2.4 Antal hundar med lämpliga mentala egenskaper</p>
<p>En hunds mentala egenskaper är av avgörande betydelse för om den skall ha förutsättningar att kunna fungera som tjänstehund eller inte. En tjänstehund måste ha stor arbetslust, får inte vara lättskrämd och så vidare. För detta redogörs mer utförligt i kapitel 4. Av samma kapitel framgår att skydds-, bevaknings- och sökhundar inom polisen, Försvarsmakten, Tullverket och Kriminalvården skall ha tämligen likartade mentala egenskaper, medan ledarhundar skiljer sig en del från dessa vad gäller önskvärd mentalitet.</p>
<p>Sedan 1980-talets slut har ett stort antal hundars mentalitet beskrivits i Svenska Brukshundklubbens regi genom att de genomfört den så kallade Mentalbeskrivning Hund (MH). År 2004 genomförde 7 000 hundar av ett stort antal raser MH. MH, som beskrivs i kapitel 4, utförs genom att en hund utsätts för ett antal standardiserade testsituationer, till exempel ett plötsligt skrammel, lek med en trasa och ljudet av skott. En domare iakttar hundens reaktioner i testsituationerna och noterar vilket av ett antal i förväg definierade beteendealternativ som bäst beskriver hundens agerande i respektive situation. I bilaga 3 har bifogats det protokoll domaren har att utgå från när en hunds beteende vid MH skall beskrivas.</p>
<p>Det har visats att hundars beteenden vid MH uppvisar relativt höga arvbarheter. Syftet med MH är att vara ett verktyg som uppfödarna kan använda vid urvalet av vilka hundar som skall användas i avel. Däremot används det inte av tjänstehundsanvändarna för att bedöma hundars lämplighet för dressyr till, och användande som, tjänstehundar. För detta ändamål använder de sig i stället av olika så kallade lämplighetstester (L-tester). Polisens L-testprotokoll bifogas i bilaga 3. De olika testsituationer som hundarna utsätts för är emellertid likartade mellan MH och L-testerna. För att bedöma i vilken mån den population som utgör rekryteringsbas för tjänstehundsanvändarna - det vill säga den privata svenska hundpopulationen - har för tjänst lämpliga mentala egenskaper, har Tjänstehundutredningen bett Polisen, Försvarsmakten och Iris Hundskolan AB att i termer av beteendealternativ enligt MH ange önskvärda beteendeprofiler för övervakningshundar, bevakningshundar respektive ledarhundar. Användarna har dels utarbetat en idealprofil, det vill säga en profil över hur den ”perfekta” hunden av respektive typ skall agera vid MH, dels en tjänstbarhetsprofil som visar inom vilka ramar man kan acceptera att hundarna reagerar för att ändå ha tillräckliga mentala förutsättningar att kunna fungera i tjänst (när det gäller ledarhundar har Iris Hundskolan AB dock utarbetat endast idealprofilen). De olika profilerna har sedan jämförts med resultaten för samtliga schäfrar och labradorer som genomfört en fullständig MH åren 2002–2004. Detta material har hämtats ur SKK:s Rasdata. Anledningen till att just dessa raser valts är att de är de klart vanligast förekommande inom respektive tjänstehundsgren (tabell 2). De olika ideal- och tjänstbarhetsprofilerna bifogas i bilaga 3.</p>
<p>Hundar genomgår MH först efter ett års ålder. Antalet beskrivna schäfrar åren 2002–2004 är 4391, vilket motsvarar 48 procent av alla schäfrar som registrerades i SKK åren 2001–2003, och antalet beskrivna labradorer är 599 motsvarande drygt åtta procent av antalet registrerade labradorer. Det kan på goda grunder antas att de schäfrar och labradorer som genomfört MH är bättre ur ett tjänstehundsperspektiv än de som inte beskrivits; schäfrar och labradorer som genomfört MH har i betydligt större utsträckning än obeskrivna hundar deltagit vid olika tävlingar och prov, som bruksprov, lydnadsprov, retrieverprov och viltspårprov. Den verkliga skillnaden mellan alla labradorer respektive schäfrar och de olika profilerna torde därmed vara större än vad som redovisas nedan. Det är också mycket viktigt att redovisningarna inte tolkas bokstavligt utan ses mer som illustrationer av tillgången till hundar med lämpliga mentala egenskaper. För det första är inte MH avsett att användas för urval av hundar till tjänst. För det andra belyser MH endast en del av de mentala egenskaper som är väsentliga för om en hund skall vara lämplig för tjänst eller inte. Följaktligen finns det hundar som uppfyller ideal- eller tjänstbarhetsprofilen men som ändå inte är lämpliga som tjänstehundar, liksom det finns hundar som inte uppfyller profilerna men ändå kan fungera mycket bra.</p>
<p>Av figur 4 framgår att det finns relativt stora skillnader mellan svenska schäfrar och labradorer och idealprofilerna för Polisens övs-hundar, Försvarsmaktens bevakningshundar och ledarhundar. Det finns ett par gemensamma nämnare; schäferstammen visar för mycket rädslor och för lite nyfikenhet jämfört med vad som är önskvärt för övs- och bevakningshundar, och samma problem gäller för labradorstammen jämfört med idealet för ledarhundar. Skillnaderna mellan schäferstammen och idealprofilerna för övshundar och bevakningshundar är även i övrigt mycket likartade. I bägge fallen önskar man sig mer kontakt- och lekbenägna hundar med större jaktlust och bättre förmåga att koppla av. Den enda egentliga avvikelsen är att polisen vill ha hundar som visar mer aggressiva beteenden än vad som är fallet hos schäfrar i gemen, medan Försvarsmakten vill ha hundar som visar mindre aggressivitet. Hos labradorer är det, jämfört med önskvärda egenskaper hos ledarhundar, framför allt de aggressiva beteendena som är för starka, samt att de visar för mycket lek- och jaktlust.</p>
<p>Beskrivning av diagram</p>
<p>Idealprofilerna för de olika tjänstehundstyperna representeras av den symmetriska ringen i respektive diagram. Rasmedelvärdena har angetts som avvikelser i förhållande till idealprofilerna och motsvaras av de skuggade ytorna. Samtliga skalor är graderade utifrån intensitet i hundens beteende; värden avsatta utåt i diagrammet innebär oönskat hög intensitet i förhållande till idealet och det omvända oönskat låg intensitet. Varje streck på diagramaxlarna motsvarar 0,4 i avvikelse från idealet; centrum har således värdet –2 och axlarnas yttre ändar +2.</p>
<p>Beskrivning av moment b. Kontakt, samarbete c. Lek 1, dragkamp 3 a. Jakt, förföljande b. Jakt, gripande b. Avståndslek, hot/aggr. c. Avståndslek, nyfikenhet d. Avståndslek, leklust e. Avståndslek, samarbete 6 a. Överraskning, rädsla b. Överraskning, hot/aggr. c. Överraskning, nyfikenhet d. Överraskning, kvarst. rädsla e. Överraskning, kvarst. intr. 7 a. Ljudkänslighet, rädsla b. Ljudkänslighet, nyfikenhet c. Ljudkänslighet, kvarst. rädsla d. Ljudkänslighet, kvarst. intr. 8 a. Spöken, hot/aggr. b. Spöken, kontroll c. Spöken, rädsla d. Spöken, nyfikenhet e. Spöken, kontakttagande 9 a. Lek 2, leklust</p>
<p>Idealprofil polisiära övervakningshundar (symmetrisk ring)– Medelvärde mentalbeskrivna schäfrar (skuggad yta)</p>
<p>Idealprofil militära bevakningshundar (symmetrisk ring) –  Medelvärde mentalbeskrivna schäfrar (skuggad yta)</p>
<p>Idealprofil ledarhundar (symmetrisk ring) –  Medelvärde mentalbeskrivna labradorer (skuggad yta)</p>
<p>Av tabell 7 framgår att det är mycket få av de 4 391 schäfrar som genomfört MH åren 2002–2004 som uppfyller tjänstbarhetsprofilerna för övsrespektive bevakningshundar. När det gäller profilen för övs-hundar finns det faktiskt inte en enda, beträffande bevakningshundsprofilen finns det 99 hundar som är ”godkända”.</p>
<p>Utifrån figur 4 och tabell 7 kan två förhållandevis säkra slutsatser dras. För det första är tjänstbarhetsprofilerna, särskilt för övs-hundar, men även för bevakningshundar, i snävaste laget. Det finns trots allt sammanlagt närmare 500 sådana hundar i tjänst i dag, vilket indikerar att det borde finnas fler än noll respektive 99 hundar av de 4 391 schäfrar som analyserats som skulle kunna fungera i tjänst. Trots detta råder det, för det andra, knappast något tvivel om att den privata hundaveln, från vilken de MH-beskrivna hundarna i materialet i allt väsentligt är hämtade, inte har en inriktning som motsvarar de krav som ställs på tjänstehundar inom Polisen och Försvarsmakten eller på ledarhundar för synskadade. 5.3 Orsaker till brist på tjänstehundsämnen</p>
<p>Mot bakgrund av föregående avsnitt kan det konstateras att allt talar för att det råder en allvarlig brist på hundar lämpliga som tjänstehundar till i första hand Försvarsmakten, Polisen och synskadade. Detta kan möjligen tyckas märkligt mot bakgrund av att det finns omkring 950 000 hundar i landet och att det registrerats exempelvis 3 000 schäfrar och mellan 2 000 och 3 000 labradorer varje år de senaste fem åren. Skälet till att tillgången till hundar för tjänst trots detta är dålig, är att för att en hund skall vara lämplig att utbilda till tjänstehund måste den uppfylla en rad krav. Den skall ha en för ändamålet lämplig storlek och pälskvalitet, den skall vara i rätt ålder, vara frisk och ha goda mentala egenskaper. Dessutom skall den betinga ett pris som användarna kan betala. Slutligen – inte minst viktigt – måste den vara till salu. Hela det svenska systemet bygger i dag - med viss reservation för ledarhundar eftersom Iris Hundskolan AB har en begränsad uppfödning - på att det finns omplaceringshundar som användarna kan köpa. Som nämns i kapitel 2 har Sverige sannolikt världens lägsta andel omplaceringshundar. Av till exempel 3 000 födda schäfrar är det alltså endast en mindre del som med tiden erbjuds tjänstehundsanvändarna. Och av dessa i sin tur är det bara en liten del som uppfyller övriga krav.</p>
<p>Den tjänsteinriktade uppfödning som bedrivs av privata kennlar är således helt otillräcklig för att täcka behovet. Eftersom situationen är liknande även utanför landets gränser är det inte heller möjligt att lösa problemen genom att köpa hundar utomlands. Det är svårt att säkert säga vilka orsakerna till denna situation är, bland annat beroende på att de statliga tjänstehundsanvändarnas dokumentation över sina hundar i många stycken är bristfällig. Baserat på intervjuer, olika rapporter med mera är det ändå möjligt att dra ett antal förhållandevis säkra slutsatser.</p>
<p>• Avelsmålen inom den privata uppfödningen skiljer sig från vad som är önskvärt ur ett tjänstehundsperspektiv. De privata kennlarna strävar framför allt efter att föda upp hundar som är bra till sällskap, hundar som har ett utseende som överensstämmer med rasstandarden och som gör att de kan konkurrera på utställningar samt hundar som fungerar att använda i olika typer av hundsporter. Med undantag för vissa typer av hundsportverksamhet kräver dessa användningsområden andra egenskaper än de utpräglade arbetsegenskaper som är typiska för en bra tjänstehund.</p>
<p>• Systematisk avel är svårt, särskilt vad gäller de för tjänstehundar så viktiga beteendeegenskaperna. Den svenska hunduppfödningen sker nästan uteslutande på hobbynivå och tillräckliga kunskaper för att bedriva systematisk tjänstehundsavel saknas. En systematisk avel förutsätter dessutom att alla ”drar åt samma håll”. Inom den privata aveln finns många olika uppfattningar om vad som är en bra hund, vilket innebär att avelsmålen skiljer sig åt mellan privata uppfödare.</p>
<p>• Systematisk avel är dyrt, dels på grund av att det förutsätter gedigna genetiska kunskaper såväl som praktiskt kunnande, dels eftersom det kräver kontroll över en relativt stor hundpopulation, dels på grund av att det är en synnerligen långsiktig verksamhet. Det är även ekonomiskt riskfyllt, bland annat mot bakgrund av att kundunderlaget utgörs av ett fåtal användare.</p>
<p>• Många hundar kasseras i förtid på grund av skada eller sjukdom. En orsak till detta torde vara brister i systematiskt hänsynstagande till hälsoaspekter vid avelsurvalet, exempelvis utnyttjandet av avelsindex för utvecklingsrubbningar i skelett och leder (höftledsdysplasi, armbågsledsartros,  L7/S1-syndromet med mera).</p>
<p>Även om den viktigaste orsaken till bristen på tjänstehundsämnen torde vara att det finns för få hundar med lämpliga genetiska förutsättningar, finns självfallet även andra skäl. Det kan till exempel handla om valpens och den unga hundens ”uppfostran”, det vill säga hur den tas om hand tills den är mogen att sättas i dressyr, eller kunskapsnivån hos dressörer och hundförare.</p>
<p>• Det finns ingen omedelbar motsättning mellan ett bra tjänstehundsämne och en hund som med rätt ägare kan fungera väl som kamrat, familjemedlem och tävlingshund. Ofta finns det därför inga skäl för privata hundägare att sälja sina hundar även om de skulle kunna bli bra tjänstehundar.</p>
<p>• Många hundar som skulle ha kunnat bli bra tjänstehundar förloras sannolikt på grund av att de får en felaktig ”uppfostran” under valp- och unghundstiden. För att en hunds fulla genetiska potential skall komma till sin rätt är det viktigt att den hålls på rätt sätt, att den får lära sig hantera olika typer av miljöer, att den inte tillåts lägga sig till med olater som kan bli besvärliga att komma till rätta med och så vidare.</p>
<p>• Det är ganska många hundar som kasseras på grund av ”mentala orsaker” och sjukdomar under dressyr och tjänstgöring. Kanske kan detta delvis undvikas genom effektivare testmetoder respektive bättre urvalskriterier avseende hälsoaspekter i samband med rekryteringen, samt genom bättre urval och utbildning av dressörer och hundförare.</p>
<h2>6 Tjänstehundsverksamhetens ekonomi</h2>
<p>6.1 Inledning</p>
<p>Tjänstehundsutredningen (Jo 2004:04) har arbetat med ambitionen att klarlägga alla de kostnader som är förenade med de statligt finansierade tjänstehundsanvändarnas verksamhet. En i relevanta delposter nedbruten redovisning skulle ge möjligheter att analysera hur kostnaderna fördelar sig och om de i något väsentligt avseende skiljer sig åt mellan olika användare. Under arbetets gång har det framkommit att efterfrågade uppgifter inte alltid kunnat redovisas. Vissa kostnader ingår ”i den ordinarie organisationen” vilket innebär att de inte kunnat särredovisas. Detta gäller särskilt Polisen där ansvaret för anskaffning och dressyr av tjänstehundar ligger lokalt hos de 21 lokala polismyndigheterna och Försvarsmakten, som har en central organisation – FHTE – samt tjänstehundar på ett antal förband.</p>
<p>Som grund för de uppgifter som redovisas i detta kapitel ligger en strukturerad förfrågan till användarnas centrala nivåer. Uppgifterna har därefter kompletterats i dialoger med respektive användare. I vissa fall bygger uppgifterna delvis på uppskattningar och periodiseringar gjorda av användarna tillsammans med utredningen. Resultaten skall därför tolkas med en viss försiktighet. Trots vissa osäkerheter är det utredningens uppfattning att redovisningen kan ligga till grund för flera slutsatser. En mer detaljerad redovisning av uppgifterna återfinns i bilaga 4.</p>
<p>Formerna för finansiering av tjänstehundar kan delas upp mellan statligt ägda och privata kontrakterade hundar. De statligt ägda hundarna återfinns hos Polisen, Tullverket, Försvarsmakten och Kriminalvården. Ledarhundarna, som ägs av Synskadades Riksförbund, köps in med medel från Socialdepartementet. De privatägda hundar eller ekipage som kontrakteras av privatpersoner får sin utbildning i Svenska Brukshundklubbens (SBK) regi med inriktning mot tjänst i Försvarsmakten eller arbete som räddningshund. SBK får bidrag från Försvarsmakten och Krisberedskapsmyndigheten för att utbilda försvarsmaktshundar (FM-hundar) respektive räddningshundar. SBK får även ett organisationsstöd från Försvarsmakten för att i sin verksamhet ha en samhällsstödjande funktion. Fokus för utredningens ekonomiska redovisningar har dock främst legat på de statliga användarnas hundar, delvis beroende på att kostnaderna för de privata hundarna inte har kunnat redovisas för utredningen på samma sätt som för de statligt ägda hundarna.</p>
<p>Finansiering av tjänstehundar sker via flera olika departement och myndigheter: 6.2 Sammanfattning</p>
<p>De tjänstehundskategorier som denna utredning berör finansieras främst med statliga medel. Totalt kostar tjänstehundsverksamheten i Sverige drygt 190 miljoner kronor per år, varav Försvarsmakten och Polisen står för drygt 140 miljoner kronor. Totalt finns det cirka 4 500 tjänstehundar i Sverige som finansieras med statliga medel. De flesta av dessa (cirka 3 400 hundar) är privata hundar som kontrakteras av Försvarsmakten via Svenska Brukshundklubben.</p>
<p>De statliga tjänstehundsanvändarnas kostnader återfinns främst inom tjänstgöringen, det vill säga när hundarna används i aktiv tjänst efter att dressyren är fullbordad. Användarna anser dock att den del av kostnaderna som går att påverka främst är kostnader för anskaffning och produktion av tjänstehundar.</p>
<p>I tabell 1 redovisas de olika användarnas genomsnittliga kostnader för att ta fram en för tjänst färdig hund. I produktionskostnaderna ingår totala kostnader för inköp, kostnader för att söka och välja ut lämpliga hundar (anskaffning), samt dressyr och overheadkostnader under ett år utslaget på det antal hundar som klarat slutproven. I overheadkostnaderna ingår lokaler, personal och övriga kostnader som användarna har för att ta fram och dressera hundarna och som inte redovisas under andra poster. Overheadkostnaderna varierar kraftigt mellan de olika användarna som följd av olikheter i deras respektive organisationer.</p>
<p>Ledarhundarna är dyrast att producera, något som delvis kan förklaras med de mycket stora krav som ställs på dem. Däremot kostar ledarhundarna betydligt mindre än andra tjänstehundar att hålla i drift (se tabell 6). Produktionskostnaderna baseras på samtliga hundar som levererades till SRF år 2004. Drygt hälften av dessa köptes färdigdresserade av Iris Hundskolan AB från andra, svenska och utländska, ledarhundsproducenter.</p>
<p>Utesluts kostnaderna för att köpa in färdiga ledarhundar från andra producenter blir totalkostnaden cirka 8,1 miljoner kronor vilket, uppdelat på de 16 egenproducerade hundarna, ger en kostnad på drygt 500 000 kronor per hund. Denna högre summa uppstår på grund av att overheadkostnader och kostnader för uppfödning i det fallet är fördelade på färre hundar. Detta är dock kostnader som finns oavsett om Iris Hundskolan AB köper hundar utifrån eller inte. Kostnaderna för att producera ledarhundar i större skala är väsentligt högre jämfört med en produktion av endast en handfull hundar om året. Med en småskalig uppfödning är det dock inte möjligt att säkra tillgången till lämpliga hundar på sikt. Kostnadsbilden för ledarhundarna kan komma att ändras då inköp av ledarhundar från och med år 2006 enligt riksdagsbeslut (prop. 2004/05:84, bet. 2004/05:SoU17, rskr. 2004/05:241) skall upphandlas av Hjälpmedelsinstitutet med målet att ha 3-5 leverantörer.</p>
<p>Även Försvarsmaktens ammunitionssökande hundar är dyra att producera eftersom det ställs mycket höga krav även på dessa. Konsekvenserna om en sådan hund inte håller måttet kan bli ödesdigert och inom Förvarsmakten läggs därför stora resurser på dressyren av dessa hundar.</p>
<p>Tullverkets och Polisens hundar kostar ungefär lika mycket att ta fram och båda använder samma metod – förarna lägger 20 procent av sin arbetstid på dressyr av hundarna. Många förare ägnar också sin fritid åt att träna sina hundar. Både Tullverket och Kriminalvården har kraftigt utvecklat sin hundverksamhet under åren 2004 och 2005. Tullverket anser sig börja komma i fas under år 2005 medan Kriminalvården, enligt vad utredningen inhämtat, har planer på att ytterligare expandera sin verksamhet. Kriminalvården avser att organisera sin hundverksamhet efter polisens och tullverkets modell med hundar som dresseras av förarna. Den kostnad som redovisas i tabell 1 avser kostnaden för den enda färdigdresserade hund kriminalvården köpte in under år 2004.</p>
<p>Rekryteringen av tjänstehundsämnen, det vill säga hundar lämpliga att tränas till och fungera som tjänstehundar bereder användarna stora problem (se även kapitel 5). Rekryteringskostnaderna kan delas upp i inköp och anskaffning. Anskaffningskostnader avser kostnader för löner, resor, tester, transporter av hundar som uppstår i anslutning till rekryteringen. Inköpskostnader avser det pris som betalas för hunden. En redovisning av inköps- och anskaffningskostnader för år 2004 ges i tabell 2. Endast uppgifter från Försvarsmakten, Polisen och Tullverket är redovisade eftersom de är de enda som regelmässigt köper in fullvuxna hundar som går direkt till dressyr inom myndigheten.</p>
<p>Av uppgifterna framgår att anskaffningskostnaderna för inköp av valpar/hundar för polisens och Tullverkets del uppgår till belopp som är nästan lika stora som inköpspriset. I genomsnitt ligger inköpskostnaden för en odresserad hund på drygt 32 000 kronor. Genomsnittskostnaden för anskaffningen ligger något lägre på drygt 28 000 kronor. Den totala genomsnittliga rekryteringskostnaden för alla i tabell 3 redovisade tjänstehundstyper uppgår till mer än 6.3 Kostnadsbilden för tjänstehundsverksamheten 6.3.1 Finansiering</p>
<p>Finansieringen av tjänstehundsverksamheten i Sverige sker via statsanslag från flera olika utgiftsområden. De svenska tjänstehundsanvändarna har för utredningen redovisat att tjänstehundsverksamheten kostar cirka 190 miljoner kronor årligen enligt tabell 3 som utgår från kostnadsbilden för år 2004. För flera användare, främst Polisen, baseras uppgifterna till stor del på uppskattningar, vilket innebär att de flesta uppgifterna inte är direkt hämtade ur redovisningen för år 2004. Kriminalvårdens uppgifter baseras till större delen på hur den framtida organisationen av verksamheten kommer att se ut, eftersom verksamheten för närvarande håller på att utvecklas.</p>
<p>I Försvarsmaktens kostnader ingår tre miljoner som är en del av totalt tio miljoner kronor i regionalpolitiska medel som anslogs år 2003 av regeringen för att bygga upp en egen avelsverksamhet inom Försvarsmakten. Med hjälp av dessa tidsbegränsade medel har Försvarsmakten upprättat en avelsstation i Sollefteå. De första valparna har precis fötts (augusti 2005) och målet är inom 6-10 år räknat från starten år 2004 nå en kapacitet som kan tillgodose Försvarsmaktens behov av tjänstehundar.</p>
<p>Kriminalvården har utökat sin tjänstehundsverksamhet delvis med hjälp av medel från regeringens narkotikasatsning (prop. 2001/02:91, bet. 2001/02:SoU15, rskr. 2001/02:93). Tullverket har även fått donationer för att skaffa fler narkotikasökhundar som ett led i samhällets narkotikabekämpning. Dessa medel är inte särredovisade i denna utredning.</p>
<p>Kostnaderna för de privata kontrakterade hundarna representeras av de två nedersta raderna i tabell 3 och dessa uppgifter visar också tydligt att det rör sig om en annorlunda typ av verksamhet jämfört med de övriga; de totala kostnaderna är jämförelsevis mycket låga i relation till antalet hundar. lande räddningshundarna.</p>
<p>De två största tjänstehundsanvändarna i Sverige avseende kostnader är Försvarsmakten och Polisen. Dessa myndigheter har också relativt många hundar i sina verksamheter. Värt att notera är att SRF:s totala kostnader är låga relativt det antal hundar man äger. Detta beror till största delen på att man har mycket låga kostnader för hundarna när de är placerade hos en blind eller synskadad ledarhundsförare. Hos Försvarsmakten, Polisen, Tullverket och Kriminalvården är det framför allt själva tjänstgöringen som är kostsam (se tabell 4).</p>
<p>Av tabell 3 framgår också att räddningshundarna är betydligt dyrare än FM-hundarna att ta fram och hålla i drift räknat per hund och år – 27 000 kronor respektive 3 000 kronor. Skillnaden kan hänföras till att stora resurser läggs på att utbilda förare av räddningshundar, samt att FM-hundarna har betydande stordriftsfördelar i organisationen. 6.3.2 Statligt ägda tjänstehundar</p>
<p>I tabell 4 redovisas ekonomin avseende de statligt ägda hundarna i fyra block: anskaffning och inköp, dressyr inklusive overheadkostnader, förarutbildning samt tjänstgöring. Rekrytering av ämnen för egen dressyr berör inköpspriser och kostnader för att hitta och testa lämpliga hundar. Rekryteringen sker genom egen uppfödning, köp av valpar som placeras hos fodervärdar eller inköp av fullvuxna hundar. En hund anses här vara valp tills den är tillräckligt gammal för att vara mogen för dressyr, vilket brukar vara vid 15–18 månaders ålder. I anskaffning och inköp ingår även kostnaderna för att köpa in färdigdresserade hundar (förekommer hos Tullverket, SRF/Iris samt Kriminalvården). Overheadkostnaderna redovisas tillsammans med dressyren eftersom dessa kostnader oftast uppkommer i samband med hundarnas dressyr.</p>
<p>SRF bedriver genom Iris Hundskolan AB uppfödning av hundar för ledarhundsproduktion. Eftersom Iris har egen uppfödning använder man sig av fodervärdar när valparna är tillräckligt gamla för att socialiseras och grunddresseras. Polisen har haft en liten försöksverksamhet med valpar hos fodervärdar på flera av landets polismyndigheter. Även Tullverket har använt sig av ett fodervärdssystem.</p>
<p>Produktion - anskaffning, inköp och dressyr</p>
<p>Försvarsmakten, Polisen och Tullverket köper huvudsakligen, efter tester, in vuxna hundar. Dessa betingar ett högre pris än valpar. Polisen har satt en övre gräns på 40 000 kronor per hund vilket är det maximala priset polisen för närvarande är beredd att betala för en optimal hund. Genom att tillämpa denna princip söker polisen undvika att priserna trissas upp till följd av konkurrens och brist på lämpliga hundämnen.</p>
<p>Kriminalvårdens hundar har anskaffats inom ramen för regeringens narkotikasatsning (prop. 2001/02:91, bet. 2001/02:SoU15, rskr. 2001/02:93) som administreras av Mobilisering mot narkotika. Dessa medel är tidsbegränsade vilket gör att kriminalvården överväger att övergå till Polisens och Tullverkets modell och dressera sina hundar med hjälp av de egna hundförarna. Den narkotikasökhund som Kriminalvården köpte in under år 2004 betingade ett lågt pris enligt både Kriminalvården och producenten, särskilt med tanke på att förarutbildningen ingick i priset.</p>
<p>Kriminalvården har hittills köpt in färdigdresserade hundar utifrån. Detta är även tillvägagångssättet för SRF som köper färdigdresserade hundar från Iris, men även från andra ledarhundsproducenter i Sverige och utomlands. Köpen administreras genom Iris och priserna varierar.</p>
<p>Försvarsmakten och Iris har egna anställda dressörer. Inom polisen och Tullverket är det hundförarnas ansvar att dressera hundarna. Polisens och Tullverkets hundförare lägger cirka 20 procent av sin arbetstid på denna uppgift, vilket har tagits med i beräkningen av kostnaderna för dressyren. I verkligheten lägger tjänstehundsförarna betydligt mer tid på dressyren av sina tjänstehundar, men på sin egen fritid.</p>
<p>Anskaffningskostnaderna för inköp av valpar/hundar - det vill säga kostnader för löner, resor, tester, transporter av hundar med mera – uppgår i några fall till belopp som är lika stora som inköpspriset. Polisen har köpt hundar för cirka 2,7 miljoner kronor år 2004 och kostnaderna för att genomföra inköpen uppgår till 2,6 miljoner kronor. Tullverket har köpt hundar för 360 000 kronor och anskaffningskostnaderna i anslutning till dessa inköp uppgår till 385 000 kronor. Detta inkluderar ej kostnaden för den färdigdresserade narkotikasökhund som Tullverket köpte in under 2004.</p>
<p>Trots att flera olika delar ingår i dressyren av en polishund - skydds, spår, sök - kostar den enligt respektive användares redovisning ungefär lika mycket att ta fram som en renodlad narkotikasökhund hos Tullverket. Många polishundar har också narkotikasök som tilläggsdressyr.</p>
<p>Att ta fram en narkotikasökhund hos Tullverket kostar cirka 180 000 kronor, vilket för närvarande är billigare än att köpa en färdigdresserad hund. En orsak till denna skillnad är att föraren av eget intresse ofta lägger privat obetald tid på dressyr. Att betala ut ersättning för att föraren har hunden i hemmet under dressyrtiden är sannolikt också mindre kostsamt än att ha en hundgård med anställda hundskötare. Det är tjänstehundsanvändarnas uppfattning att en hund som har dresserats av en professionell dressör har en högre kompetens, men en hund som dresserats av sin förare fungerar bättre i tjänsten på grund av att föraren har bättre kännedom om sin hund och dess reaktioner.</p>
<p>Försvarsmaktens ammunitionssökande hundar utbildas för att söka vapen, ammunition eller minor. En ammunitionssökande hund måste fungera i det närmaste felfritt eftersom uteblivna markeringar kan få katastrofala följder. Att ta fram en ammunitionssökande hund kostar Försvarsmakten drygt 300 000 kronor.</p>
<p>Den genomsnittliga kostnaden för en ledarhund som inte producerats av Iris Hundskolan AB är 282 000 kronor. Detta kan tyckas lågt i jämförelse med Iris kostnad på cirka 505 000 kronor per hund som produceras i egen regi. Skillnaden ligger i kostnader för lokaler och personal i samband med uppfödning samt andra overheadkostnader. I en liten verksamhet, där ett par dressörer köper in hundar och dresserar, kan sådana kostnader hållas mycket låga. Skall man bedriva uppfödning i större skala och därmed säkerställa produktionen på lång sikt stiger kostnaderna snabbt.</p>
<p>Förarutbildning</p>
<p>Vad gäller förarutbildning skiljer sig kostnaderna väsentligt åt, mest beroende på att sättet att organisera förarnas utbildning varierar mellan olika användare (tabell 5). För Försvarsmaktens del redovisas kostnaderna för att utbilda värnpliktiga i hundtjänst. Polisens kostnader motsvarar grundutbildningen för hundförare. Kostnader för fortbildning redovisas under rubriken Tjänstgöring. Kostnaderna för Kriminalvårdens förarutbildning ingick i priset för den enda hund som köptes in under år 2004 och är därför inte specificerade i tabellen.</p>
<p>Förarna till Försvarsmaktens bevakningshundar är de 85 värnpliktiga som varje år under sin militärtjänst utbildas i hundtjänst. De ammunitionssökande hundarnas förare rekryteras fristående från Försvarsmakten genom Totalförsvarets minröjningscentrum (SWEDEC). Här ställs kravet att dessa förare skall ha erfarenhet av att ha hund. Utbildningen är kortare och intensivare än för de värnpliktiga.</p>
<p>Polisens hundförare går en grundkurs om de är helt nya som hundförare samt genomgår fortbildningskurser som redovisas under rubriken Tjänstgöring.</p>
<p>Tullverket har under år 2004 grundutbildat de sista hundförare som behövs i organisationen för tillfället och kostnaderna för denna verksamhet kommer därför att minska.</p>
<p>Kriminalvårdens kostnader för förarutbildning har till och med år 2004 ingått i priset för hundarna. Avsikten är att i framtiden samarbeta mer med Polisen och Tullverket avseende grundutbildning och fortbildning av förare.</p>
<p>Ledarhundsförarna är gravt synskadade eller helt blinda personer som sällan har haft hund tidigare och som skall använda ledarhunden som hjälpmedel vid förflyttning dygnet runt. Utbildningen av synskadade utgörs av kortare perioder utspridda över längre tid än ett år och kostar totalt 123 000 kronor per förare. Utbildningen individanpassas. Årskostnaden för utbildningen är i genomsnitt cirka 80 000 kronor per förare.</p>
<p>Tjänstgöring</p>
<p>Försvarsmaktens uppgifter om tjänstgöring baseras på situationen under år 2004. För polisens del baseras kostnaderna på uppskattningar om inget annat anges. Uppgifterna för Tullverket och SRF/Iris har hämtats ur redovisningen för år 2004. Kriminalvården expanderar och reformerar just nu sin tjänstehundsverksamhet. För det första kommer fler hundar att levereras under år 2005 och för det andra så uppger Kriminalvården att organiseringen av tjänsthundsverksamheten kommer att förändras, förutsatt att erforderliga beslut tas. Därför har driftskostnaderna beräknats för fler hundar än det nu aktuella antalet. Även kostnader för upprätthållande dressyr har tagits med och då används Polisens och Tullverkets modell.</p>
<p>I kostnaderna för tjänstgöring ingår kostnadsersättning som Polisens, Tullverkets och kriminalvårdens förare får för att de har hunden i den egna bostaden, veterinärkostnader, kostnader för utrustning som burar och särskilda tjänstebilar, personal- och lokalkostnader samt kostnader för fortbildning och upprätthållande dressyr. I det sistnämnda ingår lönekostnaderna för de 20 procent av arbetstiden som förarna inom Polisen, Tullverket och Kriminalvården lägger ner på upprätthållande dressyr av sina hundar. Driftskostnaderna för hundekipagen redovisas i tabell 6.</p>
<p>Bevakningshundarna är de i särklass dyraste tjänstehundarna att ha i drift eftersom Försvarsmaktens personalkostnader och hyreskostnader är höga jämfört med de andra tjänstehundsanvändarnas.</p>
<p>De ammunitionssökande hundarna är betydligt billigare i drift beroende på att de bor hemma hos sina förare och endast kallas in vid behov.</p>
<p>Kostnaden för att hålla polishundarna i drift påverkas av kostnader för lokaler, utrustning och fordon på de regionala polismyndigheterna. De totala kostnaderna är schablonberäknade utifrån 2004 års redovisning från Polismyndigheten i Västra Götaland.</p>
<p>Tullverkets tjänstehundar har en något lägre genomsnittskostnad för driften än polisens, främst beroende på att polisen har högre kostnader på central nivå för samordning av verksamheten. Tullverkets organisation för tjänstehundar är inte lika omfattande eftersom tullen har betydligt färre hundar i tjänst än polisen.</p>
<p>Kriminalvårdens kostnader är uppskattningar som bygger på vad förarna får i ersättning för att ha hunden i hemmet samt kostnader för upprätthållande dressyr. Veterinärkostnaderna har beräknats med utgångspunkt i Tullverkets kostnader.</p>
<p>Kostnaderna för att hålla ledarhundarna i drift är betydligt lägre än för de andra tjänstehundstyperna. Förarna ersätts för veterinärkostnader och för ledarhundsselar. De största kostnaderna ligger i stödverksamheten som består i de ”utryckningar” som de professionella dressörerna gör när en förare har problem med sin hund. 6.3.3 Privata kontrakterade tjänstehundar</p>
<p>Antalet FM-hundar i Sverige är cirka 3 400, varav 2 000 är hemvärnsbevakningshundar och 1 400 reservbevakningshundar. Enligt SBK:s tjänstehundsansvariga kommer behovet av hemvärnsbevak– ningshundar att vara detsamma även efter omställning till försvars– beslut-04, däremot kommer behovet av reservbevakningshundar att minska kraftigt till cirka 200–300. En uppdelning i produktions-, utbildnings- och tjänstgöringskostnader kan därför inte direkt över– föras till framtida förhållanden. Det kommer att krävas komplette– ringsutbildning för att möta de nya krav som ställs på FM-hundarna. I tabell 7 redovisas kostnaderna för de privatägda kontrakterade hun– darna. Uppgifterna bygger huvudsakligen på SBK:s budget för år 2005.</p>
<p>Varje år utbildas cirka 200 nya FM-hundar. Under år 2005 kommer även kompletteringsutbildning att hållas för att tillmötesgå de nya kraven från Försvarsmakten. Vidare kommer cirka 50 nya räddnings– hundsekipge att utbildas.</p>
<p>De kontrakterade försvarsmaktshundarna och räddningshundarna utbildas av sina ägare genom kursverksamhet inom SBK. Kurserna är kostnadsfria och instruktörerna får ingen ersättning förutom resekostnader. SBK utbildar även personal som skall kunna verka på olika platser inom Försvarsmaktens hundorganisation. Efter utbildningen av hundarna sker en certifiering och godkända ekipage får en premie som delas mellan ekipaget och det SBKdistrikt som har stått för utbildningen. Kostnaden för att ta fram tjänstehundar via SBK ligger främst i att utbilda instruktörer, i premier för genomförd certifiering samt för funktionskontroller efter certifieringen. För räddningshundsekipagen tillkommer en central utbildning som köps in från Räddningsverket.</p>
<p>Kostnaderna för utbildning under FM-hundarna avser kostnader för att utbilda befäl i hundtjänst åt hemvärnet. Den ersättning som betalas ut till hundekipagen för insatser inom hemvärnet avser ersättning för själva kontraktet samt milersättning för resor.</p>
<p>För drygt 10 miljoner kronor om året har olika grenar inom Försvarsmakten tillgång till cirka 3 400 tjänstehundar. Dessa hundars dressyr ligger på en lägre nivå än Försvarsmaktens egna stamhundar som dresserats av professionella dressörer. De totala kostnaderna fördelade på det totala antalet hundar innebär en årlig kostnad på cirka 3 000 kronor per hund. Då ingår alla kostnader som SBK har för utbildning av hundarna, inklusive utbildning av hundtjänstbefäl inom hemvärnet samt kostnader för funktionskontroller. Kostnaden för tjänstgöring inom hemvärnet ingår också, men betalas ut direkt från Försvarsmakten, inte via SBK.</p>
<p>Antalet godkända räddningshundsekipage uppgår idag till omkring 200. Bland dessa ekipage är målet att ta ut 48 för tjänstgöring vilket skall garantera att 12 ekipage inom tio timmar efter beslut kan rycka ut med den internationella räddningsstyrkan (SAR). Det stora antalet utbildade ekipage motiveras av att den faktiska tjänstgöringen vid en insats kräver att hund och förare vill och kan frigöras för den aktuella uppgiften och dessutom hinner till uppsamlingen inom tidsfristen på tio timmar.</p>
<p>Utbildning av räddningshundförare (RHFU) utgör cirka hälften av kostnaderna för dessa ekipage som vid behov måste kunna fungera i den internationella räddningsstyrkan. Hundarna dresseras i en grundutbildning som genomförs innan ekipaget gör ett inträdesprov till RHFU. De totala kostnaderna fördelade på det totala antalet ekipage ger en kostnad på cirka 27 000 kronor per ekipage och år.</p>
<h2>7 Konsekvensanalyser</h2>
<p>Enligt 14 och 15 §§ kommittéförordningen (1998:1474) skall jag redovisa konsekvenserna av mina förslag: ”14 § Om förslagen i ett betänkande påverkar kostnaderna eller intäkterna för staten, kommuner, landsting, företag eller andra enskilda, skall en beräkning av dessa konsekvenser redovisas i betänkandet. Om förslagen innebär samhällsekonomiska konsekvenser i övrigt, skall dessa redovisas. När det gäller kostnadsökningar och intäktsminskningar för staten, kommuner eller landsting, skall kommittén föreslå en finansiering.</p>
<p>Enligt Tjänstehundsutredningens direktiv (Dir. 2004:80) skall jag i mitt arbete ”särskilt väga in djurskyddet och vikten av att avla på sunda hundar för att främja lång livslängd och frånvaro av ärftliga sjukdomar hos hundarna”.</p>
<p>Jag bedömer att mina förslag inte påverkar den kommunala självstyrelsen, jämställdheten mellan kvinnor och män eller möjligheterna att nå de integrationspolitiska målen. Dessa aspekter kommer därför inte att behandlas ytterligare. 7.1 Kostnader, intäkter, finansiering och regional påverkan</p>
<p>De kostnader som finns i dag för den statligt finansierade tjänstehundsverksamheten i Sverige har beräknats till omkring 190 miljoner kronor för år 2004. Av denna summa var närmare 18 miljoner kronor kostnader för att finna och köpa in tjänstehundsämnen (odresserade hundar) till de statliga tjänstehundsanvändarna. Dressyrkostnaderna omfattade drygt 25 miljoner kronor. Utan att räkna in de privatägda kontrakterade räddnings- och bevakningshundarna kan det alltså konstateras att staten betalar i storleksordningen 40–45 miljoner kronor årligen för inköp och dressyr av tjänstehundar. Denna summa inkluderar utöver direkta inköps- och dressyrkostnader kostnader för testverksamhet, personal med mera i samband med hundrekryteringen samt overheadkostnader som kan härledas till dressyrverksamheten. Fördelat på de 169 hundar som godkändes för tjänst år 2004 innebär detta att genomsnittskostnaden för varje producerad tjänstehund är över 250 000 kronor. Av kapitel 5 framgår att en övs-hund (”klassisk” polishund) har en genomsnittlig tjänstgöringstid om cirka 4½ år. En försiktig uppskattning av effekterna av ett systematiskt avelsarbete i enlighet med mina förslag är att tjänstgöringstiden skulle kunna ökas med åtminstone 3 år, det vill säga 67 procent, inom en tiotill femtonårsperiod. Den längre tjänstgöringstiden har sin grund i tidigare rekryteringsålder, kortare dressyrtid och, framför allt, färre kassationer som en följd av skador och sjukdomar. Samma slags effekter, om än inte lika stora, skulle uppnås även för övriga tjänstehundstyper. Eftersom färre hundar kommer att behöva köpas in kommer statens kostnader för rekrytering och dressyr att minska i motsvarande omfattning. Det förenklade rekryteringsförfarandet och den kortare dressyrtiden skulle även innebära en lägre kostnad per producerad hund.</p>
<p>De årliga veterinärvårdskostnaderna för de hundar som köpts för statliga medel uppgick år 2004 till 4 miljoner kronor enbart för hundar i tjänst (det vill säga exklusive sådana kostnader i samband med uppfödning och dressyr). Den lägre skade- och sjukdomsfrekvens som skulle bli en följd av ett systematiskt avelsarbete skulle minska detta belopp i framtiden.</p>
<p>Mina förslag innebär kostnader för upprättande av en huvudman för att hantera styrning, dokumentation, planering och utveckling av verksamheten. Kostnadernas storlek kommer att vara beroende av verksamhetens omfattning samt driftsformen, något som föreslås beredas ytterligare av regeringen. Även möjligheterna till samordningsvinster genom samlokalisering med befintlig hundverksamhet och vilka tjänster som kan köpas påverkar kostnaderna. Under en uppbyggnadsperiod kommer verksamheten att generera mycket små intäkter och måste därför finansieras i sin helhet via statsbudgeten. Successivt kommer intäkterna från försålda hundar att öka och behovet av finansiering minska, men det är inte möjligt att redan i dag utgå från att verksamheten ens i ett långt tidsperspektiv kommer att kunna bli helt självbärande. Min bedömning är att de årliga kostnaderna vid ett genomförande av mina förslag på tio till femton års sikt kommer att vara lägre än, eller möjligen i paritet med, de beskrivna besparingarna. Totalt sett kommer alltså staten med all sannolikhet att vinna på att en systematisk tjänstehundsavel startas och drivs. Formerna för finansiering beskrivs i avsnitt 2.2.5.</p>
<p>Att välja att inte starta en kvalificerad statlig avelsverksamhet medför självfallet inga kostnader i dagsläget. Jag vill dock bestämt avråda från ett sådant beslut. De statliga tjänstehundsanvändarna kommer då att även fortsättningsvis vara i en beroendeställning i förhållande till den privata hundaveln. Utan kontroll över aveln går det inte att säkert säga vilka egenskaper de hundar som föds upp om tio eller tjugo år kommer att ha, men det är inte orimligt att befara att det kommer att finnas ännu färre hundar med för tjänst lämpliga egenskaper jämfört med i dag. Givet nuvarande omfattning innebär detta högre kostnader för tjänstehundsverksamheten, vilket i sin tur gör att det finns än starkare skäl till att ha en egen produktion av tjänstehundsämnen än vad som kan beräknas utifrån dagens förhållanden.</p>
<p>Avslutningsvis skulle en höjd kvalitet på statens tjänstehundar inte endast innebära renodlat ekonomiska fördelar med kontroll över utvecklingen utan också en högre kvalitet på hundarnas arbete. Detta skulle medföra en effektivare myndighetsutövning, vilken dock är svår att kvantifiera i ekonomiska termer. Full behovstäckning avseende ledarhundar skulle även medföra en minskad belastning på andra stödsystem för blinda och gravt synskadade.</p>
<p>Jag har föreslagit att produktionen av tjänstehundsämnen skall lokaliseras till en plats där det är möjligt att tillämpa principen att ge regionalpolitiskt stöd för sysselsättningsändamål. En statlig satsning i ett sådant område kommer att innebära arbetstillfällen vilket i sin tur kommer att generera skatteintäkter för aktuell kommun. 7.2 Offentligt åtagande, konkurrensaspekter och små företag</p>
<p>Av det resonemang som förs gällande ett statligt åtagande i kapitel 2 framgår att staten bör ta ett direkt ansvar för produktionen av tjänstehundsämnen. Detta beror främst på att marknaden saknar förutsättningar att klara att tillgodose de statliga tjänstehundsanvändarnas behov av lämpliga hundar. Statens bör fokusera sina ansträngningar på att skapa en ändamålsenlig avelsverksamhet. Dressyr, utbildning med mera hanteras lämpligen även fortsättningsvis av användarna själva på de sätt de önskar. De små företag som kommer att påverkas av mina förslag är därmed främst hunduppfödare.</p>
<p>En av anledningarna till att marknaden inte förmår förse tjänstehundsanvändarna med lämpliga hundar är att de allra flesta uppfödare arbetar i liten skala, oftast mer eller mindre som en hobbyverksamhet. Det finns helt enkelt ingen uppfödare som har resurser att bedriva en avelsverksamhet av den omfattning som krävs för att nå ett riktigt bra avelsresultat. Ytterst få svenska hunduppfödare, om ens någon, har uppfödning av hundar ämnade för tjänst som främsta inkomstkälla. Den organisering av den svenska tjänstehundsaveln som jag har föreslagit innebär att alla uppfödare får rätt att delta i avelsarbetet om de uppfyller vissa kriterier och följer det upprättade avelsprogrammet. I gengäld kommer de att via den kontrollerade avelspopulationen kunna nyttja ett i tjänstehundssammanhang förstklassigt genetiskt material samt garanteras avsättning för hundar som föds upp inom avelsprogrammet. Sammantaget skapar mina förslag goda incitament för privata uppfödare - oavsett deras respektive verksamhets omfattning - att delta i ett statligt avelsarbete eftersom detta kommer att ge dem betydligt bättre förutsättningar att nå lönsamhet. Fler uppfödare än i dag kan därför komma att satsa på tjänstehundsuppfödning. Dessutom ges befintliga kennlar med tjänstehundsinriktning förutsättningar att utöka sina respektive verksamheter.</p>
<p>Det faktum att statligt finansierad uppfödning av tjänstehundsämnen bedrivs i många andra EU-länder (se avsnitt 5.2.3) tyder på att denna typ av verksamhet är förenlig med EG-rätten. 7.3 Djurskydd</p>
<p>Ett genomförande av mina förslag kommer utan tvekan att medföra bättre såväl fysisk som mental hälsa hos tjänstehundar. Låg skade- och sjukdomsfrekvens upp i så hög ålder som möjligt och robust mentalitet, till exempel liten benägenhet att bli rädd, är nämligen av väsentlig betydelse för hur väl hundarna fungerar i tjänst. Därmed är de även de primära delarna i avelsmålet.</p>
<p>Arbetet som tjänstehund innebär många gånger stora fysiska och psykiska belastningar. I en situation där det är svårt att finna tillräckligt många hundar som är lämpliga för tjänst finns en risk att användarna för att täcka sina behov rekryterar hundar som inte riktigt har de förutsättningar som krävs. Betydelsen för djurskyddet när det gäller fysiska brister är uppenbar. Men det är även ett djurskyddsproblem om hundar som saknar den mentala styrka som krävs för uppgiften sätts i arbete som tjänstehundar. Ett genomförande av mina förslag kommer att innebära att tjänstehundarnas psykiska välbefinnande ökar.</p>
<p>Slutligen kommer den föreslagna satsningen, inkluderande utökad forskning på hundområdet, att leda till en allmän kunskapshöjning vilken bara kan vara av godo ur en djurskyddsaspekt. Eftersom mina förslag innefattar ett väl utbyggt samarbete med den privata uppfödningen kommer såväl gener som kunskap att spridas utanför tjänstehundsleden. De beskrivna positiva djurskyddskonsekvenserna kommer därför inte att inskränka sig till enbart tjänstehundar, utan även komma hundar i allmänhet till godo. 7.4 Brottsbekämpning och brottsförebyggande arbete</p>
<p>Mina förslag kommer inte att direkt påverka mängden brott, men väl polisens, kriminalvårdens och tulltjänstemännens förmåga att upptäcka och, i polisens fall, klara upp dem. Detta kan härledas till att kvaliteten på Polisens, Kriminalvårdens och Tullverkets hundar kommer att förbättras om staten satsar på ett systematiskt avelsprogram för tjänstehundar.</p>
<p>Vetskapen om att Polisens, Kriminalvårdens och Tullverkets tjänstehundar håller en hög kvalitet kan möjligen stärka det brottsförebyggande arbetet genom avskräckande effekter. Detta har redan påvisats inom kriminalvården i samband med deras satsning på narkotikasökhundar.</p>
<p>Bilaga 1</p>
<h2>Kommittédirektiv</h2>
<p>Beslut vid regeringssammanträde den 17 juni 2004</p>
