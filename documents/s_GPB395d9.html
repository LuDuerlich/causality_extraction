<h1>Sammanfattning</h1>
<h2></h2>
<p>Även om arbetsmetoden, den individuella kontakten mellan socialsekreterare och klient, är densamma för alla tre grupperna så ser innehållet i kontakten (så som det definieras av de uppsatta delmålen) olika ut för de tre kategorigrupperna. De skillnader som finns är också logiska utifrån kriteriegruppens behov och situation. Att lyckas med delmålen är positivt relaterat till avancemang i boendekedjan, vilket ytterligare understryker att det är detta arbete som gett upphov till resultatet.</p>
<p>Resultat i relation till problemformulering och fokuserad frågställning</p>
<p>Projektet har följt sina ursprungliga intentioner och kan relativt klart ge ett svar på frågan om huruvida ett fokuserat arbete med boendefrågan i förgrunden har en effekt på boendestatus hos de klienter man arbetar med. Det kan tyckas självklart, men det som gör projektet intressant är att det presenterar en metod för hur man skall uppnå det resultat som man kommit fram till, den strukturerade arbetsformen med handlingsplaner och målfokusering.</p>
<p>Bedömning av bärighet i resultaten</p>
<p>Projektet har en intern trovärdighet. Vad gäller möjligheten att generalisera finns det svagheter eftersom det är, med några få undantag, en person som handlagt alla klienter. Lokalt har man i alla fall dragit slutsatsen att handlingsplansmetodiken är något som skall spridas bland stadsdelarna. Önskvärt är att denna spridning sker med mer vetenskapligt förankrade metoder och att man jämför de olika statsdelarna med hjälp av kontrollgruppsförfarande.</p>
<p>Samarbete</p>
<p>Samverkan måste inte nödvändigtvis innebära möten eller en viss frekvens. Viktigt för samverkan är att man har en rollfördelning där det tydligt framgår vem som ansvarar för vad utifrån olika kompetenser samt att man är överens om formen.</p>
<p>Viktiga erfarenheter och frågor som aktualiserats</p>
<p>Centrala erfarenheter i projektet har varit de som relaterar till värdet av strukturerade arbetsformer och en kontinuerlig utvärdering/bedömning av utfall och resultat. I det utvecklingsarbete som skett har det blivit klart att man även med hjälp av enkla medel kan genomföra detta och att utvecklandet av bedömningsinstrument och arbetsmetoder i sig kan innebära en kvalitativ vidareutveckling av det arbete som sker i verksamhet och projekt.</p>
<p>En central faktor i projektets framgång har varit en tydlig målformulering från start, samtidigt som utvärderingsperspektivet hela tiden varit aktivt så att verksamheten präglats av ett växelspel mellan ”vad skall vi göra” och ”hur kan vi mäta/bedöma om det har önskad effekt?”. Det ifrågasätts att samarbete måste innebära täta kontakter. Tydliga rollbeskrivningar och uppgiftsområden leder till gott samarbete eftersom alla gör sin del.</p>
<p>Projektets fortsättning</p>
<p>I projektets efterföljd har den konstruerade boendeutvecklingstrappan kommit att användas i hela bostadsenhetens verksamhet som ett sätt att se på utveckling. Den mer strukturerade arbetsformen kommer sannolikt att dokumenteras och spridas, handlingsplaner och skattningsskalor finns kvar för andra att ta del av m.m.</p>
<h2>2.1.2 Malmö (Bostadscentralen)</h2>
<p>Ursprungliga problemställningar</p>
<p>Problemformuleringen skall bland annat ses mot bakgrund av att det kommunala bostadsföretaget MKB i mitten av 1990-talet ändrade inriktning och blev ett bostadsbolag med vinstkrav. Kraven på bostadssökande blev desamma som andra bostadsbolag tillämpade, dvs. god soliditet och att man anses ”klara eget boende”.</p>
<p>Många av socialtjänstens klienter kom därmed att utestängas från den vanliga bostadsmarknaden. Bostadsmarknaden kanske också kommer att förändras genom tillkomsten av Öresundsbron och den ökade satsningen på Malmö Högskola.</p>
<p>SDF Södra Innerstaden präglas av att antalet beroende av ekonomiskt bistånd är dubbelt så högt (32 %) som genomsnittet för Malmö totalt, att lägenhetsbeståndet består av små lägenheter och stora familjer har svårt att hitta rimliga bostäder.</p>
<p>Bostadscentralens utgångspunkt var att det fanns en önskan från klienterna att få stöd i kontakter med hyresvärdar, eftersom en allt hårdare utslagning på boendemarknaden skapat behov av en trygg plats från vilken man kunde ringa och få hjälp att sköta kontakter. Ytterligare ett konkret problem fanns genom att socialsekreterare tvingades avsätta tid och låna ut sin telefon när klienterna önskade kontakta hyresvärdar och andra myndigheter.</p>
<p>Senare har tillkommit en problemställning som handlar om att förhindra vräkningar genom att handlägga vräkningshot och varningar.</p>
<p>Fokuserad frågeställning</p>
<p>Kan förvaltningen med lyckat resultat ge enskilda en möjlighet att själva, eller med stöd, söka bostad och ha kontakter med hyresvärdar?</p>
<p>Den senare tillkomna problemställningen gav upphov till ytterligare en fokuserad frågeställning: Kan man genom tidigt ingripande i vräkningsprocessen förhindra uppkomsten av ytterligare hemlöshet för personer med svag och osäker ställning på bostadsmarknaden?</p>
<p>Metoder</p>
<p>Verksamheten tillhandahåller material och utrustning (telefoner, telefonkataloger, listor över telefonnummer till hyresvärdar och Internetanslutna datorer) samt stöd till självhjälp för att söka bostad. Viss träning/stöd i ”sociala färdigheter” bedömdes kunna vara aktuell i den ursprungliga mål- och verksamhetsformuleringen. Öppettiderna har varierat, men har som mest varit 13 timmar per vecka. Personer som sökt sig till verksamheten har initialt fått information, men ingen registrering av vilka besökare som kommer har skett utöver två kortare enkätperioder då anonyma svar samlats in. Personalen har gett individuellt stöd i sökandeprocessen till de besökare som så önskat. Information om verksamheten har funnits hos stadsdelens handläggare och på härbärgen.</p>
<p>Enligt hyreslagen är fastighetsägaren skyldig att underrätta kommunen när någon blir uppsagd på grund av hyresskuld och/eller varnad för någon form av störning. Alla dessa ärenden handläggs av personal på Bostadscentralen som även informerar övriga berörda enheter. När en underrättelse om uppsägning på grund av hyresskuld inkommer sker följande: 1. Registrering. Ärendet statistikförs och kontroll görs om vederbörande förekommer tidigare på Bostadscentralen. 2. Brev till hyresgästen om hembesök. Målsättningen är att göra hembesök hos alla som underrättas. Helst skall den första kontakten med hyresgästen ske inom en vecka. I den mån hembesök inte hinns med, erbjuds vederbörande att besöka Bostadscentralen för genomgång av problemet. 3. Hembesök. Är skulden en hyra och det är en engångsföreteelse, brukar det gå att göra en uppgörelse med hyresvärden. Lösningen kan vara att bevilja hyresgästen ekonomiskt bistånd över socialbidragsnorm, för att lösa en akut situation. 4. Kontakter. Kontakta hyresvärden och/eller vad som är aktuellt. Kontakt med hyresgäst. Meddela resultatet eller höra hur resultatet blev om hyresgästen själv sköter kontakten.</p>
<p>Relation till kommitténs direktiv</p>
<p>Projektet startade som ett försök att förbättra hjälp till hemlösa, men har senare även utvecklats till att innefatta en preventiv aspekt i den förebyggande verksamheten i ett samarbete med hyresvärdar och kronofogde.</p>
<p>Man har också en ansats att skapa nya former av stöd åt hemlösa och modeller för praktiskt samarbete.</p>
<p>Huvudsakliga resultat</p>
<p>Hemlösa utgör en klar majoritet av de som kommer nya till Bostadscentralen under mätperioderna. Cirka hälften har socialbidrag som primär försörjningskälla. Sedan följer i minskande storleksordning pension, arbetslöshetskassa och förvärvsarbete. De två huvudvägar genom vilka besökarna fått sin information om Bostadscentralen har varit genom socialtjänsten, familjen eller vänner och bekanta.</p>
<p>Under våren och sommaren 2000 har en uppföljning gjorts av 19 personer i den öppna verksamheten, 15 män och 4 kvinnor, som alla bor på hotell eller härbärge och uppbär ekonomiskt bistånd. De har besökt Bostadscentralen minst en, i många fall flera gånger per vecka. Av dessa fick en lägenhet i Småland, en placerades i gruppboende och en ensamstående mor med tre barn fick en av förvaltningens övergångslägenheter. Ingen har alltså fått en bostad på den vanliga bostadsmarknaden. Verksamheten har efter långa interna diskussioner lagts ned och servicen med hyresvärdslistor har lagts över på stadsdelens medborgarkontor.</p>
<p>Verksamheten med de förebyggande insatserna har dokumenterats på olika sätt. Perioden 1 maj 2000 – 18 augusti 2000 visar följande: 177 ärenden aktualiserades, varav 23 överlämnades till ungdomsenheten. Av resterande 154 vräkningshotade genomfördes fem avhysningar, vilket skall jämföras med perioden 1 februari 2000 – 30 april 2000 då 14 avhysningar verkställdes. Av resterande 149 ärenden gällde 35 familjer där 23 ärenden utgjordes av obetalda hyror och 12 av störningar. Etthundrafjorton gällde ensamstående där 100 utgjordes av obetalda hyror och 14 störningar. Sjuttionio ärenden av de 149 är avslutade och avhysning har kunnat undvikas.</p>
<p>Resultat i relation till problemformulering och fokuserad frågeställning</p>
<p>Frågan om hur man kan hjälpa enskilda söka och få bostad kan kanske anses besvarad med nej i och med att verksamheten lagts ned. Personalen upplever själva att verksamheten varit till hjälpt för vissa (primärt de som kunde klara sig relativt väl utan verksamheten), men att den också lett till mycket frustration hos de sökande. Att ge verktyg till att söka hjälper inte mycket om det inte finns en reell ingång, rimliga krav hos hyresvärdar och tillgång till lägenheter.</p>
<p>Man skall också notera att verksamheten har bytt personal flera gånger och att det inte fungerat med överföringen av kunskap och idéer mellan ”generationerna”. Måldokument har utarbetats bara för att försvinna när ny personal kommit, de nya har ändrat inriktning och tvingats börja om från början. Dokumentation och strukturerat arbetssätt har länge saknats, även om man blivit bättre på detta mot slutet av projekttiden.</p>
<p>Att döma av de positiva utvärderingssvar som kommit in från stadsdelens handläggare har målet att avlasta dessa möjligtvis infriats. Om det har inneburit att arbetet med klienterna blivit mer fokuserat eller förändrats till det bättre kan vi inte ge något svar på.</p>
<p>Frågan om man kan förhindra hemlöshet genom ett tidigt ingripande vid varningar om vräkning kan besvaras med ett tveksamt ja, men med vissa förbehåll för att det är svårt att avgöra hur stor effekten är.</p>
<p>Bärighet i resultaten</p>
<p>Att den öppna verksamheten inte lyckats hjälpa de som har störst behov av hjälp att få bostad står klart, vilka som fått lägenhet via verksamheten är mer oklart.</p>
<p>Vad gäller den förebyggande verksamheten har den mellan de två tidsperioder som angivits halverat det antal vräkningar som genomförts. En svaghet är att dessa perioder inte är identiska vad gäller säsong, men en granskning av data från 1999–2001 visar att säsongsvariationen för hela Malmö stad inte är så stor. Statistiken för vräkningar i Skåneregionen visar att det skett en klar minskning av antalet avhysningar mellan 1999 och 2000. Skillnaden mellan 2000 och 2001 är mindre markant.</p>
<p>Sammanfattningsvis förefaller det som om en halvering av antalet avhysningar tyder på att verksamheten har haft effekt, även om styrkan i effekten är svår att avgöra utan mer detaljerade data över längre tid.</p>
<p>Samarbete</p>
<p>Med MKB har samarbete utvecklats i form av regelbundna träffar ungefär varannan månad. Kontaktnät med hyresvärdar och med kronofogde har utvecklats. I vissa fall agerar också verksamheten som förmedlare av kontakt med försörjningsstöd m.m.</p>
<p>Själva gör projektarbetarna bedömningen att detta samarbete är centralt för verksamheten.</p>
<p>Viktiga erfarenheter och frågor som aktualiserats</p>
<p>Projektets utveckling ger en antydan om att det ursprungliga antagandet om att ett individuellt fokus på färdigheter och verktyg var en nyckel till lösning för att underlätta inträdet på bostadsmarknaden inte är rätt nivå för en lösning av de svårigheter som utsatta grupper har på bostadsmarknaden.</p>
<p>Faktiskt lägenhetsbestånd och hyresvärdars attityder och krav på sina hyresgäster verkar vara strukturella faktorer som spelar större roll än de eventuella färdighetsbrister individen har. Projektet gör själva ett antagande om att de som fått hjälp av verksamheten är de som sannolikt skulle klarat sig även utan den, medan den mest utsatta gruppen mer kommit att uppleva en frustration över bristande resultat av sökandet.</p>
<p>Man kan inte utesluta att en verksamhet som denna kan ha goda effekter, men i en bedömning av om man skall satsa på detta bör man från början i högre grad väga in den totala bostadssituationen i vilken verksamheten skall verka.</p>
<p>Att få sin försörjning från olika håll, exempelvis genom arbetslöshetskassa, försäkringskassa och socialtjänsten, skapar problem. Pengarna betalas ut vid olika datum och att spara en summa från en utbetalning för att ha till hyran verkar av flera olika anledningar svårt för många. Då sektionen för ekonomiskt bistånd prövar ansökan om försörjningsstöd, finner de ofta att de sammanlagda inkomsterna överstiger eller är i nivå med gällande norm, varför ansökan avslås.</p>
<p>Det finns på många områden kunskapsbrister vad gäller hyresgästers rättigheter och skyldigheter. Projektet tycker sig ha lagt märke till att invandrare som kommit hit i vuxen ålder verkar få bristfällig information. Detta kan möjligen ge upphov till sociala problem i förhållande till grannar, hyresvärd och andra. Projektgruppen har en uttalad önskan om att någon borde ges ansvar för denna typ av information.</p>
<p>Projektets fortsättning</p>
<p>Verksamheten fortsätter i den formen att man har avvecklat den öppna verksamheten. På medborgarkontoren kommer uppdaterade hyresvärdslistor och Internetmöjligheter att finnas för de som själva vill söka bostad. Den preventiva verksamheten fortsätter i sin nuvarande form.</p>
<h2>2.1.3 Linköping</h2>
<p>Ursprunglig problemformulering</p>
<p>År 1998 aktualiserades frågan om att personer med missbruksproblem, ibland i kombination med psykisk problematik och kriminalitet, hade svårt att erhålla och behålla boende i Linköpings kommun. Bland annat som ett resultat av detta initierades ett projekt med speciellt stöd – förstärkt stöd i boende – till personer med särskild psykosocial problematik.</p>
<p>Projektets syfte och fokus</p>
<p>Projektet kom att bestå av i huvudsak tre delar. Man ville initialt ge stöd så att den enskilde med ovan beskrivna sociala problematik skulle klara eget boende men också ges en meningsfull sysselsättning. Insatsen skulle förhoppningsvis leda till minskat missbruk samt genom detta minska den enskildes lidande och kommunens kostnader för vård på behandlingshem eller annan mer omfattande insats.</p>
<p>Vidare ville man beskriva och analysera den målgrupp som aktualiserades för det förstärkta boendet.</p>
<p>Efterhand beslöts att även att utforma en samarbetsutvärdering.</p>
<p>Fokuserad frågeställning</p>
<p>En undersökning av samarbetet mellan olika instanser kom av olika anledningar (se resultat) att slutligen utgöra projektets fokuserade frågeställning.</p>
<p>Metod</p>
<p>Verksamheten Stöd i boende/Förstärkt stöd i boende riktar sig till vuxna personer med missbruksproblem och andra psykosociala svårigheter. Normalnivån är en stödinsats om två timmar per vecka, den förstärkta nivån skulle utgöras av ett stöd omfattande fem timmar per vecka. Stödinsatsen skulle vara av traditionell socialarbetarkaraktär, dvs. enskilda behandlingsavtal, motivationsarbete, uppföljning på institutioner etc. Merparten av arbetet skulle ske i klienternas hemmiljö. Projektet skulle genom en metodansvarig ”hålla igång” samarbetet mellan olika aktörer samt pröva metoder för att hitta bra arbetssätt.</p>
<p>Samarbetsutvärderingen har genomförts i tre steg, där utskick av ett frågeformulär följdes upp genom att frågorna diskuterades inom åtta olika verksamheter inom kommun, landsting, frivilligorganisationer samt i verksamheter som drivs i privat respektive statlig regi. Slutligen intervjuades en ansvarig person från respektive verksamhet av projektmedarbetare.</p>
<p>Relation till kommitténs direktiv</p>
<p>Försöker belysa inslag av samverkan mellan skilda kommunala förvaltningar, mellan kommuner och landsting, mellan kommuner och stat och/eller mellan kommun och frivilligorganisationer.</p>
<p>Resultat</p>
<p>Undersökningen av samarbetet mellan olika instanser identifierade även underlättande respektive försvårande faktorer. En försvårande faktor har varit brist på kunskap hos olika instanser om vad andra instanser egentligen gjorde. Detta har man från Stöd i boendegruppen försökt åtgärda genom att bjuda in personal från andra instanser för att berätta om verksamheten.</p>
<p>Samma undersökning har påvisat personliga kontakters betydelse för samarbetet. Ett problem för utförarna har varit att de beställningar av stöd som inkommit utifrån biståndsbeslut i socialförvaltningen inte varit tillräckligt precisa och tydliga, och man har varit osäker på hur rapportering av insatser skulle gå till. För att tydliggöra sina egna insatser har utförarna upprättat en dokumentationsmall som klargör insatser och upplevda resultat. Verksamheten har formaliserats och fått struktur även i andra avseenden.</p>
<p>I intervjuer med socialarbetarna har framkommit önskemål om bättre samarbete med andra instanser, framför allt med psykiatrin. Man har också uttryckt önskemål om flexiblare arbetsmöjligheter – ett stort problem för målgruppen är meningsfull sysselsättning. Slutligen vill man att klientens behov utreds bättre och att insatsen anpassas efter dessa. Missbruksproblem och svårare psykiatrisk problematik har varit svåra att hantera inom ramen för nuvarande organisation.</p>
<p>Resultat i relation till problemformulering och fokuserad frågeställning</p>
<p>Projektet fick tidigt besvär med den ursprungliga problemformuleringen. Vad gäller den fokuserade frågeställningen har man tagit fram en modell för utvärdering av samarbete som kan vara värd att pröva.</p>
<p>Bedömning av bärighet i resultaten</p>
<p>Bedömningarna är osäkra på grund av att projektet brustit i kontinuitet (se nedan under rubrik ”Frågor som aktualiserats”).</p>
<p>Samarbete</p>
<p>För att underlätta samarbete med olika instanser bör detta institutionaliseras så långt det går, så att det inte blir beroende av enskilda individers personliga kontakter. Stöd i boende-gruppen har nu tacklat bristerna på egen hand genom att bjuda in andra till informationsmöten. Det rimliga vore dock att samordningen sköttes på en högre nivå än av de aktiva i tjänsteproduktionen.</p>
<p>Frågor som aktualiserats</p>
<p>Den projektledare som initialt knöts till projektet kom kort efter dess start att lämna det efter en tids sjukskrivning. Under tre månader var arbetsgruppen utan projektledare. Den nya projektledaren fick sedan på nytt forma projektledarens roll.</p>
<p>Under projektets tidiga stadier har styrningen därför blivit lidande, vilket resulterat i att personalgruppen som arbetat med det förstärkta boendet inte utvecklat de gemensamma, enhetliga mål och arbetssätt som annars hade varit önskvärda. Utvecklandet av samarbete med andra instanser har också blivit lidande. Stora delar av personalgruppen har också bytts ut, vilket bland annat lett till att samarbetskontakter fått arbetas upp på nytt.</p>
<p>Denna strukturbrist kan också spåras i själva projektstarten, där rollen för den referensgrupp som utvecklade projektet inte var klargjord. Referensgruppens arbete avstannade även gradvis. Vidare har projektledarens roll inte varit klart definierad, och projektet har varit otillräckligt förankrat i olika kommunala instanser.</p>
<p>Av Linköpings erfarenheter kan det dras ett antal slutsatser. Den första är nödvändigheten av struktur och ledning när ett projekt dras igång. Följden är annars att arbetet försvåras när verksamheten väl har kommit igång. Det är också viktigt att man försöker hålla personalomsättningen på en rimligt låg nivå, eftersom kompetens och kontaktnät som försvinner måste återuppbyggas.</p>
<p>Ett flexiblare arbetssätt skulle underlättas av att man a) i samband med beställningar gjorde grundligare utredningar av klienters behov och b) knöt nödvändiga ytterligare kompetenser till teamet.</p>
<p>Projektets fortsättning</p>
<p>I skrivande stund är det fortfarande oklart på vilket sätt som kommunen kommer att anpassa verksamheten utifrån projektets avrapportering.</p>
<h2>2.2 Stöd i boende</h2>
<h2>2.2.1 Malmö (Bocentrum)</h2>
<p>Ursprunglig problemformulering</p>
<p>Under perioden våren t.o.m. sommaren 1998 gjordes en inventering av vilka behov som fanns avseende boende för specifika grupper. Denna inventering/bedömning låg sedan till grund för den ansökan som sedermera tillställdes Kommittén för hemlösa. I ansökan definierades målgrupp och problem enligt nedan:</p>
<p>Målgruppen är bostadslösa kvinnor med tidigare missbruk. De kan ha varit föremål för kriminalvård eller genomgått behandling för sitt missbruk. En del av de aktuella kvinnorna är tillfälligt boende på Rönnbackens dygnsboende. För den aktuella gruppen kvinnor är det extra svårt att erhålla bostad, de bor ofta tillfälligt hos män och i miljöer där det är mycket svårt att fortsätta vara drogfri.</p>
<p>För bostadslösa kvinnor finns i Malmö härbärgesboende, men därefter ingen annan boendeform än egen lägenhet. Utifrån den enskildes kapacitet och behov antogs steget från härbärge till eget boende vara alltför stort för vissa. Boendet avsågs utgöra ett tryggt mellansteg för de som så behövde.</p>
<p>Fokuserad frågeställning</p>
<p>Kan ett nyinrättat drogfritt boende hjälpa gruppen tidigare missbrukande kvinnor med osäker/otrygg boendesituation?</p>
<p>Metod</p>
<p>Det bestämdes redan från början att boendet skulle vara självfinansierat och att stadsdelarna skulle abonnera platser. Innehållet var tänkt att innefatta inte enbart bostad och boendeträning utan man skulle även genom personalens insatser få till stånd återkommande motivationssamtal.</p>
<p>Syftet med aktiviteterna var, förutom att inhämta kunskap, även att skapa struktur och sammanhang för de boende. Boendet skulle vidare i förlängningen knyta till sig satellitlägenheter och inom sig innefatta en boendetrappa.</p>
<p>Relation till kommitténs direktiv</p>
<p>Projektet är inriktat mot att ge ett förbättrat stöd till nuvarande hemlösa via utvecklandet av bo- och stödformer.</p>
<p>Huvudsakliga resultat</p>
<p>BoCentrums beläggning ligger på 63 % för perioden 1 september 2000 – 31 augusti 2001. Användandet av platser har varierat mycket under de olika månaderna. Det totala antalet inskrivna på boendet har varit 58 kvinnor i varierande ålder:</p>
<p>Åldersfördelningen visar på att det är unga kvinnor som till största delen har varit inskrivna. Relationsproblem har i stor utsträckning utgjort grund för boendet på BoCentrum.</p>
<p>Orsaker till boendet är i ordningsföljd: misshandel/relationsproblem (25 personer), missbruk (17 personer) och andra problem (12 personer). Nästa hälften av kvinnorna bodde på BoCentrum mindre än en månad (30 personer) och ytterligare 14 mindre än tre månader (av totalt 51 utflyttade).</p>
<p>Placerande handläggare bedömer BoCentrum som ett tryggt boende för sina klienter, men också som ett snabbt och smidigt alternativ att lösa en akut bostadssituation på. Handläggarkontakterna med de boende har mest varit av motiverande och stödjande karaktär.</p>
<p>Alltefter BoCentrums tillkomst och igångsättande har nya verksamheter tillkommit. Redan i oktober månad 2000 fick Bocentrum sin första träningslägenhet (eller satellitlägenhet) för tillsyn. Genom tillsynsarbetet växte uppdragen och omfattade knappt ett år senare ett tjugotal lägenheter. En s.k. utslussningslägenhet i nära geografisk anslutning till BoCentrums boende erhölls våren 2001. Avsikten är att via denna lägenhet på sikt skapa en slusslägenhet som referensboende till i första hand MKB:s normala hyresbestånd.</p>
<p>Resultat i relation till problemformulering och fokuserad frågeställning</p>
<p>Data som samlats in tyder på att den ursprungliga målgruppen som den definierades i bakgrund och målsättningar inte kommit i åtnjutande av boendet. Boendet har i många fall kommit att fungera som ett akutboende för relativt väl fungerande kvinnor med behov av tillfälligt skydd.</p>
<p>I de enkätsvar som kom in kunde de svarande socialsekreterarna totalt ange att de hade kontakt med mellan 8 och 11 personer som stämde in på den ursprungliga målgruppsbeskrivningen. Dessa klienter hade idag inga särskilda åtgärder, var bostadslösa, eller hade tillfälliga boendelösningar hos anhöriga eller bekanta.</p>
<p>Flera vägval förefaller ha lett fram till den situation som beskrivs ovan. I projektets start förefaller det som om flera parter varit intresserade av att projektet skulle lyckas och bli framgångsrikt. Av detta skäl verkar inriktningen ha förskjutits mot en mindre belastad grupp av klienter och att detta skedde redan när lokaler för boendet skulle väljas.</p>
<p>Ytterligare faktorer är:</p>
<p>N  Systemet med abonnemang, vilket avhänder boendet en del av möjligheten att själva avgöra vilken målgrupp som man vill rikta sig till.</p>
<p>N  Att stadsdelarna valde ett alternativ med lägre dygnskostnad och med lägre personal- och aktivitets-/innehållskostnader. Detta ledde till att en tyngre grupp inte kunde accepteras av ansvariga, eftersom det ställdes högre krav på att de boende skulle klara sig mer på egen hand.</p>
<p>Bristen på platser över huvud taget, bristen på alternativ anges som ett viktigt skäl för placering i de enkätsvar som kom in från socialsekreterarna. Boendet har kommit att ta många akuta placeringar och det är oklart var dessa annars hade hamnat.</p>
<p>Risken finns att de akuta placeringarna i handläggarnas arbete konkurrerar ut det mer långsiktiga behov som gruppen med svårare problem och behov av längre boendetid och mer stöd har.</p>
<p>Bedömning av bärighet i resultaten</p>
<p>Svaren på den enkät som skickades ut till placerande handläggare blev få. De data som ändå kom in är intressanta i det att så många i den ursprungliga målgruppen ändå kan identifieras.</p>
<p>Att man blev/kände sig tvungna att byta fokus avseende problematik är intressant i sig och illustrerar kanske det förhållande som vidmakthåller hemlöshetsproblematiken (se ovan under avsnitt ”Resultat i relation till…” samt nedan under rubrik ”Frågor som aktualiserats”).</p>
<p>Samarbete</p>
<p>En ökad samverkan med andra stadsdelar har tagit sin början. Både direkt i form av samtillsyn men även genom att möjliggöra försäljning av såväl tillsyn som administrativ hantering av boenden.</p>
<p>Frågor som aktualiserats</p>
<p>Det som kan vara värt att ta vara på är kanske framför allt den ekonomiska uppbyggnaden av boendet. Personalstyrkans kompetens kan användas för att utöva, och ”sälja” tillsyn i lägenheter till andra stadsdelar. På så sätt blir boendet en verksamhet med egen ekonomisk genereringskapacitet utöver de abonnerade platserna, samtidigt som förtroendet gentemot fastighetsägare kan stärkas via översyn och stödkontakter i de lägenheter där socialtjänstens klienter bor.</p>
<p>Samtidigt innebär strategin en risk vad gäller vilka som kommer att få tillgång till boendet. Boendet i sig förlorar inflytande över vilka placeringar som görs när platserna abonneras ut. Abonnemang är ett sätt att skapa en ekonomisk trygghet. Samtidigt innebar abonnemangsformen att BoCentrum tappar kontrollen över vilka klienter som skrivs in i boendet.</p>
<p>En relaterad fråga är hur man kan undvika att ekonomiska faktorer, alternativt rädsla/oro knuten till att ta in en svår grupp när man vill kunna visa upp ett lyckat och bra projekt, blir styrande vad gäller val av boende?</p>
<p>Projektets fortsättning</p>
<p>Boendet kommer att fortsätta fungera i sin nuvarande form och utbyggnaden av satellitlägenheter kopplade till boendet fortskrider. Andra boenden startas också enligt liknande principer som BoCentrum.</p>
<p>Vad som händer med den mest utsatta gruppen, såsom den ursprungligen definierades, är oklart.</p>
<h2>2.2.2 Södertälje</h2>
<p>Ursprunglig problemformulering</p>
<p>Socialstyrelsens undersökning 1999 visade att det fanns en stor grupp hemlösa i Södertälje. Flertalet i gruppen karakteriserades av en svårare missbruks- eller psykiatrisk problematik. De boendeformer som tidigare varit aktuella att erbjuda denna grupp saknade den högre grad av stöd som ansågs vara nödvändig för många i gruppen hemlösa. Särskild vikt lades vid att det skulle tillskapas fredade kvinnoplatser. Förväntningarna var att förbättra möjligheterna till att minska återfall i missbruk och att underlätta det sociala samspelet mellan anhöriga och andra människor i omgivningen.</p>
<p>Bakgrunden till starten av ett lågtröskelboende står även att finna i det att RIA noterade att det var samma människor som stod i kö till härbärget varje kväll.</p>
<p>Fokuserad frågeställning</p>
<p>Hur kan man hjälpa gruppen långliggare på härbärget till en drägligare boendesituation och samtidigt lätta trycket på härbärget?</p>
<p>Metod</p>
<p>Start av ett lågtröskelboende för 10 personer som under lång tid varit hemlösa och återkommande bott på RIA:s härbärge.</p>
<p>Särskilt vikt lades vid att det skulle tillskapas fredade kvinnoplatser. Underlag för denna prioritering var kommundelarnas uppföljning som visade att en grupp särskilt utsatta personer med grava missbruksproblem och/eller fysisk och psykisk ohälsa, erhöll ett mycket begränsat stöd av socialtjänsten. Många uppfattades också av omgivningen som mycket störande.</p>
<p>Den föreslagna verksamheten innebar, i jämförelse med befintliga insatser, en högre omvårdnadsnivå.</p>
<p>Boendet inrymdes i lokaler som tidigare använts av ett ålderdomshem. Varje boende erbjöds eget rum i en korridor med gemensamma ytor som kök och TV-rum. Personalstyrkan täckte in dygnets alla timmar. I verksamhetsavtalet mellan Södertälje kommun och RIA anges följande vad gäller verksamhetens innehåll:</p>
<p>Ett omvårdnadsboende med individuella planer/kontrakt, baserade på den enskildes behov med miljöterapeutisk och pedagogisk inriktning. Verksamheten skall innehålla motivationsarbete för ett eget boende och vara klientcentrerat. Socialsekreterare skall tillsammans med den boende och föreståndaren göra en planering och skriva plan/kontrakt. Ansvaret för detta åvilar socialsekreteraren.</p>
<p>Enligt kravspecifikation är alkoholbruk inte tillåtet inom boendet, men man får tillgång till sitt rum även om man är berusad. Enda möjligheten att bli utskriven är hot eller våld mot personal eller mot andra boendegäster.</p>
<p>Mallar för motivationsplaner och uppföljning finns färdiga för användning och har utarbetats av utvärderare och projektanställda.</p>
<p>Relation till kommitténs direktiv</p>
<p>Det fanns inledningsvis svårigheter att knyta projektet till kommitténs målsättningar eftersom ursprungsansökan mer gällde personer med svårt missbruk. Långsiktiga förbättringar för hemlösa, framför allt de som samtidigt uppvisade missbruk och psykisk störning blev efterhand en mer preciserad frågeställning,</p>
<p>Huvudsakliga resultat</p>
<p>De boende är äldre missbrukare med alkohol-, bland- och tablettmissbruk. De har alla en lång historia av hemlöshet och missbruk bakom sig. Elva personer har beviljats boende på omvårdnadsboendet “Berget”. Gruppen har en relativt hög medelålder.</p>
<p>Ungefär halva gruppen har en bakgrund som innefattar arbete, familj, bostad osv. Den andra halvan av gruppen har ett tidigt utvecklat missbruk bakom sig och har aldrig lyckats integreras i samhället. Tiden som hemlös är lång för de flesta och härbärgesboende är normen. Det är flera av de boende som har egen pension.</p>
<p>Personalens samlade intryck är att antalet nyktra dagar har ökat något och att de boendes missbruk sker under mer hanterade former. Uppfattningen är också att boendet inneburit en lägre belastning på polis, sjukvård och sociala myndigheter. Enligt uppgift har boendet besparat kommunen två LVM-placeringar som varit aktuella innan inflyttning. Detta innebär i så fall att en del av kostnaden för boendet sparats in.</p>
<p>En strukturerad skattning av funktionsnivå har genomförts vid två tillfällen, i början och slutet av våren. Det har funnits en känsla av att den använda skalan (Global Assessment of Function) inte riktigt gör de boende rättvisa, eller inte fångar upp viktiga aspekter av den utveckling de genomgår och den funktionskapacitet som de har. Den bedömning som ändå har gjorts tyder på en förbättring med en höjning av både lägsta nivå och högsta nivå i gruppen.</p>
<p>Då samtliga boende varit bostadslösa tidigare men nu tillbringar mycket av dagtiden i boendet har förbättringar skett vad gäller personlig hygien. Antalet besök i akutsjukvård har förmodligen också minskat eftersom planering av medicinering och läkarbesök sker i samråd med personal på boendet. Den fysiska hälsan har också i flera fall förbättrats. Besök hos sociala myndigheter har minskat och sker under lugnare former.</p>
<p>Boendet har varit lugnt och har inte inneburit att andra missbrukare dragits dit. En person har varit tvungen att flytta på grund av hot om våld mot personal. Boenderåd har startats, och har efter att ha haltat under våren fungerat bättre efter sommaren 2001. Endast en mindre del av de boende har motivationsplaner upprättade tillsammans med sin socialsekreterare.</p>
<p>Tanken har varit att den som klarat en nykter period på ”Berget” skall kunna flytta till nästa steg i boendekedjan. Av de tio boende är det idag en person som inom rimlig tid skulle kunna flytta vidare, om möjligheten fanns. Boendekedjan i Södertälje fungerar idag inte på grund av bristen på lägenheter, vilket gör att de boende fastnar.</p>
<p>Resultat i relation till problemformulering och fokuserad frågeställning</p>
<p>Utifrån den fokuserade frågeställningen är svaret fortfarande osäkert med tanke på hur kort tid boendet varit i gång. Mycket tyder dock på att detta är ett bra sätt att hjälpa gruppen mycket långvarigt hemlösa till en drägligare boendetillvaro. Möjligheten att ta in personer med aktivt missbruk, med begränsningen att bruk inte får ske på boendet, har gjort att man når den avsedda gruppen långliggare och uteliggare som man ursprungligen avsett.</p>
<p>Vad gäller övriga förväntade effekter av flytten från härbärge till mer eget boende är det ännu osäkert om missbruksproblematiken påverkas i positiv riktning. Personalens egen bedömning är att missbruket kanske minskat, men framför allt att det inte sliter lika hårt på den enskilde och att det sker under mer hanterade former.</p>
<p>Av de omvärldseffekter som beskrivs är några av den arten att de kan tas utan ytterligare stöd, medan andra slutsatser är svagare. Det är sannolikt att boendet har haft flera goda sekundäreffekter på stadsmiljö, antal LOB-omhändertaganden, färre akutbesök m.m.</p>
<p>Bedömning av bärighet i resultaten</p>
<p>Bedömningarna är osäkra på grund av att projektet brustit i kontinuitet och mätmetoder. Den långa startsträckan för igångsättning av boendet, byte av projektledare, svårigheter att etablera själva boendet, att hitta lämplig lokal etc, har bidragit till att projektet ännu är i sin linda och därför svårt att bedöma. “Berget” förefaller fungera väl som boende för denna grupp. Personal och boende ger uttryck för de positiva effekter som boendet inneburit. Vad gäller den mer långsiktiga ambitionen att motivera till ökad nykterhet och att ge möjlighet att avancera vidare i boendekedjan är det ännu för tidigt att säga något. Av de resultat som finns bör man dra slutsatsen att det senare för närvarande inte uppfyllts. Bedömningen av utveckling och av omvärldseffekter har den svagheten att det är just en bedömning och att hårddata saknas.</p>
<p>Samarbete</p>
<p>Uppdraget har kritiserats på grund av att det ansetts otydligt. Andra exempel på svårigheter avseende samarbetsfrågor har varit oklarheter i ansvarsfördelningen mellan socialtjänst och RIA.</p>
<p>Samarbetet mellan boendet och socialtjänstens handläggare har under året som gått försvårats av alla de omorganisationer som socialtjänsten genomgått. Detta har även präglat projektledningens arbete. Här finns sannolikt också förklaringen till att så få av de boende har motivationsplaner upprättade tillsammans med socialsekreterare och boendepersonal.</p>
<p>Frågor som aktualiserats</p>
<p>En osäkerhetsfaktor som kom fram i startprocessen var huruvida upphandling skulle ske eller ej.</p>
<p>Ett annat problem har varit samordningen av projektet, som inte bara har gällt förvaltningsenheter utan även olika politiska nämnder.</p>
<p>Det har tagit lång tid att hitta en plats för boendet bland annat på grund av att redan boende i ett område ofta motsätter sig att sådan verksamhet förläggs dit, men framför allt på grund av att det råder brist på passande lokaler i Södertälje. Att bygga nya lokaler innebär en stor investering med medföljande höga hyror.</p>
<p>Personalen har förklarat att man inte klarar av att hantera klienter med tyngre missbruk än alkohol.</p>
<p>Projektets fortsättning</p>
<p>Verksamheten kommer att fortsätta i nuvarande former. Man söker medel för att tillsätta en projektledartjänst som skall arbeta vidare med att skapa utrymme för vidare avancemang i en boendetrappa i de kommunala boen</p>
<h2>2.2.3 Västerås</h2>
<p>Ursprunglig problemformulering</p>
<p>Västerås stad har boendestöd i olika former för människor med missbruksproblem och/eller sociala och ekonomiska problem. En undergrupp av personer i behov av boendestöd, kvinnor med missbruksproblem och/eller psykisk störning, identifierades och befanns ha behov som inte tillfredsställdes av existerande verksamhet.</p>
<p>Kvinnoboendet växte fram ur ett samarbete med den ideella Kvinnoföreningen Svea. Samarbetet landade så småningom i att kommunen 1999 installerade ett lågtröskelboende för bostadslösa, missbrukande kvinnor. De kunde också ha psykiska besvär och/eller ha varit utsatta för misshandel.</p>
<p>Projektet har haft som målsättning att undersöka vilken effekt som en särskild satsning på speciell boendeverksamhet har för gruppen hemlösa missbrukande kvinnor, speciellt för de med både psykisk störning och missbruk.</p>
<p>Projektets syfte och fokus</p>
<p>Projektet syftade efter hand till att ge en detaljerad bild av vilka man möter i sin verksamhet, och vilka insatser som görs till stöd för dessa personer, samt hur boendeverksamheten påverkar kvinnornas allmänna och specifika problematik. Förhoppningsvis skulle även projektet ge svar på frågor angående samverkan mellan olika aktörer (olika kommunala instanser, stat, sjukvård och frivilligorganisationer) och bostadsmarknadens attityd till hemlösa med särskild problematik.</p>
<p>Fokuserad frågeställning</p>
<p>Kartläggning av de kvinnor som av en eller annan anledning kom till den speciella boendeverksamheten samt om denna verksamhet påverkar kvinnornas specifika problematik.</p>
<p>Metod</p>
<p>Boende av karaktären lågtröskelboende inrättades med plats för 8– 10 kvinnor. Boendet skulle skilja sig från härbärgesboende i flera avseenden, bland annat skulle man för en icke tidsbestämd period ha boendet tryggat och ej behöva köa för en plats för natten. Personalstyrkan bestod av 11 personer, en samordnare, tre nattpersonal och sju med schemalagd arbetstid. En var socionom, två sjuksköterskor, fyra skötare, två vårdbiträden med vidareutbildning och en person med treårig utbildning på missbruksprogram. En individuell planering skulle upprättas för varje boende.</p>
<p>Kvinnorna kunde komma in direkt från gatan utan biståndsbedömning, eftersom flera kvinnor inte hade haft kontakt med socialtjänsten före inflyttning i boendet.</p>
<p>Det skulle inte vara tillåtet att ta in och använda droger i huset. Hot eller våld kunde leda till avbrott i boendet.</p>
<p>Uppföljning görs av de kvinnor som aktualiserats genom projektet har skett genom utnyttjande av den bakgrundsintervju som gjordes i början av klienternas boende, samt med hjälp av data i akterna. Denna uppföljning genomfördes av en av Sociala nämndernas stab externt anlitad utvärderare.</p>
<p>Intervjuer genomförs med personalen om vad som görs, vad som fungerar och inte fungerar, och det eventuellt stöd som samhället i övrigt bistår med. Intervjuer genomförs med kommunens viktigaste hyresvärdar, hur de ser på att ta emot hyresgäster anvisade av kommunen och vad kommunen skulle kunna göra för att dels öka hyresvärdarnas benägenhet att ta emot sådana, dels för att underlätta för hyresvärdarna när det gäller sådana hyresgäster, och när det gäller hyresgäster i riskzonen för vräkning.</p>
<p>Relation till kommitténs direktiv</p>
<p>Initialt uppfyller inte detta projekt de direktiv som kommittén satt upp eftersom fokus för projektet låg på en redan existerande grupp kvinnor med speciell problematik. Man ville undersöka om boendestöd påverkar kvinnornas situation och således ej explicit undersöka hemlöshetsproblematiken. Vi har dock ansett att Västerås projekt efter hand kan räknas in i gruppen som är metod- och kunskapsutvecklande vad gäller stödboende av olika slag.</p>
<p>Resultat</p>
<p>Under perioden 1 september 1999 – 31 juli 2000 har 33 kvinnor bott på Sveahuset. Genomsnittlig ålder är 38 år med en spridning från 23 till 58 år. Fem av kvinnorna hade inget missbruk utan kom till Svea av andra orsaker. De 28 kvinnorna som hade missbruksproblem hade ett genomsnittligt missbruk på 16,9 år. Av dessa använde åtta enbart alkohol, bland övriga 20 dominerade amfetamin och hasch som huvuddrog.</p>
<p>Under de första sex månaderna omfattade boendet 9 klienter. Under denna tid var ingen missbruksfri. Ingen av kvinnorna vare sig flyttade vidare eller upphörde med sitt missbruk. I april 2000 krävde projektledningen att kvinnorna skulle vara drogfria i boendet. Fem blev kvar. Totalt har 14 kvinnor av 27 (några bor fortfarande kvar) efter detta beslut flyttat ut på ett planerat sätt: nio till egen lägenhet, tre har flyttat ihop med en man och två har flyttat till inackorderingshem och därefter till lägenhet. Samtliga dessa har vid utflyttning varit drogfria, vilket i sig kanske inte förvånar eftersom kravet för boende var att de skulle vara drogfria, dock tycks några av kvinnorna i boendet kunnat vidmakthålla sin drogfrihet.</p>
<p>Av 18 kvinnor som svarat på frågor om skolbakgrund hade 15 enbart eller mindre än nioårig grundskola. Två tredjedelar saknar helt arbetserfarenhet, medan fyra respektive två har haft en anställning från 3 till 5 år respektive 13–15 år.</p>
<p>Genomsnittstiden i boendet har varit 4,8 månader med en variation mellan 3 dagar som kortast boendetid till 13 månader som den längsta.</p>
<p>I samband med övergången till drogfrihetskrav drog boendet ned på personalstyrkan och avskaffade en tidigare samordnartjänst under kontorstid. Samtidigt medförde en omorganisation inom delar av proAros (kommunens utförarorganisation) att två chefstjänster blev tre, varvid den chef som svarat för kontakterna med föreningen Svea bytte arbetsuppgifter. Följden av dessa förändringar blev en minskad kontakt mellan boendet och Sveaföreningen.</p>
<p>Efter lång tid har nu respektive verksamhet åter funnit nya roller. Kvinnoföreningens stora målgrupper är nu kvinnor som gått ur missbruk men är ensamma (och bara har missbrukarvänner) samt kvinnor som är inne i ett missbruk och behöver motivation och en fast punkt i tillvaron.</p>
<p>Kvinnoboendets form, egna rum men kollektiva köks-, toalett- och hygienutrymmen, kunde leda till problem när kvinnorna kom att umgås tätare än de själva ibland önskade. Speciellt under den tid när absolut drogfrihet inte krävdes uppstod ofta konflikter.</p>
<p>Personalen har efter omorganisationen gått runt på ett snävt schema, vilket är slitsamt för inte minst de i personalgruppen som har egen familj. Schemaändringen har bidragit till en ökad personalomsättning. Utan samordnartjänst har också kontinuiteten i verksamheten från dag till dag påverkats. När man haft kvinnor med svårare psykiska problem har detta också medfört problem.</p>
<p>Kommunens utvärdering av verksamheten har visat på relativt goda resultat för verksamheten efter drogfrihetskravets införande, trots att verksamheten inte har en behandlingsinriktning.</p>
<p>Den separata intervjuundersökningen bland kommunens hyresvärdar har visat att dessa anser att kommunen reagerar snabbt och adekvat på klagomål mot socialt belastade hyresgäster. Eftersom problemen med att hitta lägenheter för socialt belastade personer är så stora, är det av vikt att kommunen snabbt kan agera och ge stöd till de hyresgäster som så behöver.</p>
<p>Resultat i relation till problemformulering och fokuserad frågeställning</p>
<p>Projektet har följt några av sina ursprungliga intentioner och kan relativt klart ge ett svar på frågan om vilka man möter i sin verksamhet, och vilka insatser som görs till stöd för dessa personer, samt hur boendeverksamheten påverkar kvinnornas allmänna och specifika problematik.</p>
<p>Problematiskt är dock att man övergivit den ursprungliga målgruppen till förmån för en mindre belastad.</p>
<p>Bedömning av bärighet i resultaten</p>
<p>Boendet tycks ha uppnått relativt goda resultat efter bytet av inriktning till drogfrihet. Mer avancerad slutsatsdragning försvåras dock av att detta även innebar ett byte av målgrupp.</p>
<p>Samarbete</p>
<p>Det har varit problematiskt med samarbete mellan kommunal byråkrati och en ideell, mera lättrörlig organisation. Samtidigt är konflikterna dem emellan en viktig källa till förnyelse, och det är beklagligt att samarbetet har upphört. Detta beror till stor del på att man inte förankrat samarbetet organisatoriskt, det har varit alltför beroende av personkontakter.</p>
<p>Samarbetet med olika former av annan vård har inte heller alltid fungerat som det var tänkt.</p>
<p>Frågor som aktualiserats</p>
<p>Problematiskt är brist på tillnyktrings- och avgiftningsplatser för kvinnor, samt i hög grad bristen på boende, till exempel träningslägenheter, efter utskrivning från Sveaboendet.</p>
<p>Problematiskt får också sägas vara att den ursprungliga målgruppen i någon mån fått stå tillbaka till förmån för kvinnor med mindre grav problematik. Det fattas boende för icke drogfria kvinnor. Den förskjutning av målgruppen som blev resultatet av det införda drogfrihetskravet innebar att de kvinnor som hade det svårast återigen hamnade utanför samhällets skyddsnät – precis det som boendet var till för att korrigera. Antagligen var detta en produkt av den initiala frågeställning som fanns och som ej direkt var relaterad till kommitténs målsättningar. Här fanns redan en verksamhet som man ville bevara.</p>
<p>Man planerar nu att rätta till detta, genom att införa en ”ingång” till det drogfria boendet via jourboende utan krav på drogfrihet. Ett annat problem är behovet av medicinsk kompetens, främst psykiatrisk och gynekologisk. Många av kvinnorna har eller oroar sig för gynekologiska problem.</p>
<p>En styrgrupp med representanter från andra instanser fanns till en början. Någon form av styr- eller referensgrupp skulle kunna underlätta samarbete.</p>
<p>Struktur och ledning är viktigt för att föra samman personal i en gemensam inriktning. Speciellt viktigt är detta i ett uppbyggnadsskede, innan en ”organisationskultur” har hunnit utvecklas inom verksamheten. Någon form av ledar- eller samordnartjänst vid boendet kan bidra till en lösning av detta.</p>
<p>En separat undersökning har dessutom visat på vikten av att kommunen reagerar snabbt och adekvat på klagomål mot hyresgäster för att avvärja eventuella problem som i förlängningen kan följa för hyresgästen (även erfarenheter från Örebro och Malmö BostadsCentral understryker vikten av sådant agerande). Även den hyresvärd som känner ett socialt ansvar ansvarar för sina andra hyresgäster, och arbetar utifrån ett vinstintresse. De problematiska hyresgästerna kostar mer i tid och pengar. Det är alltså viktigt med god kontakt. Kommunen arbetar nu med att förbättra sina kontakter med hyresvärdarna. Goda kontakter räcker dock inte om det helt enkelt inte finns tillräckligt med bostäder i kommunen. I en s.k. boendetrappa kan det uppstå en flaskhals på ett ”trappsteg” eftersom det inte finns tillräckligt med boendeplatser att erbjuda efter denna nivå.</p>
<p>Projektets fortsättning</p>
<p>Kommunen avser att utöka sin satsning på hemlösa. Verksamheten kommer att bli permanent och avses utökas till att åter omfatta även klienter med mer besvärlig problematik. Man kommer att införa en ”ingång” till det drogfria boendet via ett jourboende, utan krav på drogfrihet.</p>
<h2>3 Slutsatser</h2>
<p>1. En viktig generell slutsats som kan dras från materialet är hur svårt det tycks vara att behålla fokus på de mest utsatta, de som har minst egna resurser. De har svårare att utnyttja resurser som ställs till förfogande, det är svårare att nå dem, det är svårare att få dem att anpassa sig till tänkta behandlingar och åtgärder. Det är kort sagt svårare att driva en verksamhet som konsekvent riktar sig till denna målgrupp. Just därför blir det extra viktigt att explicit slå fast en sådan inriktning inför verksamhetsstart, och att regelbundet kontrollera att målgruppen inte förändras under verksamhetens livstid. En sådan kontrolluppgift kan läggas på individer/instanser utanför/ovanför verkställarinstansen. 2. Även projekt som haft som uttalad målsättning att nå hemlösa, som inte tar del av samhällets hjälpsystem och som anses speciellt utsatta, har upptäckt att dessa speciellt utsatta målgrupper varit i minoritet bland de individer som nåtts. 3. De individer som man nått har oftast haft kontakter med samhällets hjälpsystem. De har trots detta uppenbarligen inte fått den hjälp de behövt för att kunna lämna sin situation. 4. Uppsökande verksamhet torde kunna utvecklas till en allmän metod för kartläggning av hemlösas problematik och behov. Uppsökare behöver dock ha någonting att hänvisa kontaktade individer till för fungerande hjälp och stöd. Utvidgade insatser är sannolikt nödvändiga för att kunna nå och hjälpa speciellt utsatta grupper, såsom de med samtidig beroende- och psykisk problematik. 5. Det kommer kosta att ge bra boende och bra stöd. Om man inte är redo att göra den satsningen blir det lätt att man väljer de enkla och billigare alternativen. Då kommer man inte heller att lyckas med de svårare problemen. 6. För hemlösa som redan är kända tycks drogberoendet, åtminstone bland de grupper som fokuserats inom de olika kommunprojekten, också vara den enskilda faktor som är mest dominant. 7. Många projekt belyser behovet av samverkan, och samverkansformer, mellan olika aktörer. Framför allt har påpekats bristen på samarbete mellan kommun och landsting. Vikten av samarbete mellan olika förvaltningar är inte mindre, men på den nivån har det vanligen fungerat något bättre. 8. Samarbete underlättas även genom regelbundna möten mellan involverade på olika nivåer inom såväl projektets organisationer samt de instanser de behöver interagera med. Ofta kan man uppnå gott samarbete mellan individuella tjänstemän, men sådant behöver ”byggas in” i organisationsstrukturen. Styr- eller ledningsgrupp är ett exempel på sådana fora på högre nivåer, även de involverade i produktionen av olika tjänster behöver lära känna varandra – eller åtminstone varandras syn- och arbetssätt, rutiner och ansvarsområden. 9. Många hemlösa har så dåliga upplevelser av myndighetskontakter att det kan vara svårt att etablera kontakt med dem. Samarbete med frivilligorganisationer kan vara ett sätt att komma runt detta problem. Ett närmare samarbete mellan kommun och frivilligorganisation bör dock föregås av att man tydligt går igenom och klargör respektive parts roller, och åtföljas av löpande kontakter. 10. För hemlösa och personer som befinner sig i riskzonen att bli hemlösa och som dessutom har missbruksproblem, är ett boende eller stöd att behålla sitt boende en tillgång. Men om de förblir sysslolösa under dagarna, och inte har något annat umgänge än sina gamla, missbrukande vänner, ökar naturligtvis risken för återfall i missbruk. 11. Bland gruppen hemlösa finns många med såväl psykiska som kroppsliga besvär. Tillgång till medicinsk och psykiatrisk kompetens är därför en tillgång för de team som arbetar med målgruppen. Det är också orimligt att hemlösa ofta får klara sig utan tillgång till somatisk och psykiatrisk vård. 12. För att kommunernas verksamheter skall kunna kontinuerligt utvärdera sin egen funktion och effektivitet bör man se över möjligheterna att kontinuerligt bedöma klienternas status och utveckling. Instrument för detta finns, men passar inte alltid. Man bör då utveckla egna, mer relevanta, instrument efter de förutsättningar som verksamheten bjuder. 13. Utvecklandet av bedömningsinstrument och arbetsmetoder i sig kan innebära en vidareutveckling av verksamheten. 14. Ett individuellt fokus på färdigheter och verktyg som nyckel till att underlätta inträdet på bostadsmarknaden synes inte vara rätt, eller åtminstone inte tillräcklig, nivå för en lösning av de svårigheter som utsatta grupper har på bostadsmarknaden. Faktiskt lägenhetsbestånd och hyresvärdars attityder och krav på sina hyresgäster verkar vara strukturella faktorer som spelar större roll än de eventuella färdighetsbrister individen har.</p>
<p>Strukturella problem kan inte fullgott åtgärdas med individuella insatser. Den som redan har tillräcklig förmåga att på egen hand finna bostad kan få det arbetet underlättat, medan mer resurssvaga individer snarast kan uppleva ökad frustration över bristande resultat av deras ansträngningar. 15. En acceptans av från en ”högre” nivå inom kommunen eller landstinget är väsentligt för verksamhetens legitimitet. Exempelvis bör kommunstyrelsen eller berörd nämnd tydligt ge såväl projektet som samarbete mellan olika instanser sin välsignelse. 16. Kommuner behöver tillgång till lokaler för individer med problem på den reguljära bostadsmarknaden. Man behöver också möjligheter för den som kan flytta vidare till ett boende med mindre grad av tillsyn och omvårdnad att göra så. Att ”låsas fast” vid ett mindre fritt boende är inte bara frustrerande för den som vill vidare i ”boendetrappan”, det innebär också att resurser binds som annars skulle kunna användas för att hjälpa någon som verkligen behöver dem. 17. Kommuner behöver tillgång till lägenheter. De behöver därför goda relationer till hyresvärdar. Enskilda hyresgäster med svårare problematik är också svaga i förhållande till sin hyresvärd. Kommunen behöver vara beredd att stödja dessa, och ha ett regelverk som kan utnyttjas för detta. Genom ett gemensamt ingripande kan kommun och boende i riskzon för hemlöshet förhindra vräkningar genom att snabbt reagera på och handlägga vräkningshot och varningar. 18. Personalen med sin erfarenhet, sin kompetens och sina upparbetade kontakter, är en tillgång. Tillgångar skall man vara rädd om! 19. Resultat tyder på att det kan vara värt att fokusera på boendefrågan för de klienter som har någon form av etablerat boende men är i riskzonen för att mista detta. Ett sådant angreppssätt förutsätter antagligen att det sociala arbetet fördjupas på så sätt att socialarbetare genom ett mindre antal klienter får större utrymme för stödinsatser till den enskilde klienten och möjligheter att utveckla samarbetet med övriga ingående parter. En intressant paradox alltså – avlastning för den enskilde socialarbetaren och fokusering på färre ärenden (och inom parentes en spekulativt minskad risk för utmattningsproblematik) skulle kunna leda till minskad risk för hemlöshet. Att systematiskt följa upp och löpande utvärdera gjorda insatser verkar vara en förutsättning för att en sådan satsning skall lyckas. En annan förutsättning är att ha definierade delmål samt att delmålen är positivt relaterade till avancemang i boendekedjan, åtminstone när detta är kopplat till både socialarbetarens och klientens målsättningar. 20. Framgång för projekt synes underlättas av ett flertal faktorer:</p>
<p>N  Kompetens, erfarenhet och engagemang i arbetsgruppen. N  Klara, i arbetsgruppen väl förankrade idéer om mål och arbetsmetod.</p>
<p>N  Inga strukturella hinder för samarbete mellan organisationer.</p>
<p>N  Tillgång till, och vilja att dra nytta av, handledning. N  Understöd från högre instanser.</p>
<p>Att med simpla konsekvenser ålägga dessa personer att själva upphöra med sitt drogbruk eller att själva välja rätt lösning för sitt problem ter sig cyniskt. Att förklara dem behandlingsresistenta rymmer möjligen en viss realism, åtminstone för den som inte insett att de mer är fråga om kompetens och resurser än långsiktig förvaring.</p>
<p>Den typ av problematik som beskrivs ovan bemöts inte framgångsrikt i den typ av sekventiella behandlingsupplägg som är rådande idag. Med detta menar vi det upplägg som tillåter att först till exempel skicka en person på missbruksbehandling, sedan eventuellt behandla psykisk störning eller vice versa, och slutligen se över boendesituationen. Den inbördes ordningen av insatserna är beroende av vilket man ser som mest akut. Den typ av problematik som beskrivs ovan bemöts inte heller framgångsrikt i den typ av parallella behandlingsupplägg som av någon anledning vunnit terräng. Med detta menar vi det upplägg där hemlösa får behandling för sina psykiska problem inom psykiatrin, sitt kemiska beroende på en beroendeklinik eller missbruksinstitution, och sin bostadssituation hos socialförvaltningens bostadssektion, även om detta sker i tidsmässig samtidighet. Olika behandlingsfilosofier, olika förväntningar/kompetenser, mängden av olika aktörer, geografiska avstånd etc, skapar grogrund för missförstånd och uteblivna/missade besök.</p>
<p>Sanningen är att samlade erfarenhet och kontrollerade studier visar att vi behöver ett integrerat angreppsätt där hjälp förmedlas av ett och samma team. Det sistnämnda angreppssättet minskar sannolikheten för att ett obehandlat område skall orsaka återfall eller problem inom ett annat.</p>
<p>Samarbetet mellan landsting och kommun ter sig akut nödvändigt för att skydda både de hemlösa och hjälpsystemen mot den uppgivenhet och terapeutiska nihilism som annars lätt får fäste. De olika kommunernas projekt visar, på ett eller annat sätt, erfarenheter som illustrerar denna problematik.</p>
<h2>Författarpresentation</h2>
<p>VOLKER BUSCH-GEERTSEMA är sociolog och forskare vid Institutet för social planering och social forskning (GISS) i Bremen samt Tysklands korrespondent i European Observatory on Homelessness.</p>
<p>ANDREAS KARLSSON är leg. psykolog och doktorand vid institutionen för klinisk neurovetenskap, Karolinska Institutet.</p>
<p>CECILIA LÖFSTRAND är doktorand vid sociologiska institutionen, Göteborgs universitet.</p>
<p>ANNA QVARLANDER är internationell samhällsvetare med inriktning mot sociologi. Verksam vid Socialstyrelsen och medförfattare till Socialstyrelsens rapport Hemlösa i Sverige 1999. Vilka är de och vilken hjälp får de?</p>
<p>WEDDIG RUNQUIST är socionom och frilansskribent. Medredaktör för boken Hemlöshet – en antologi om olika perspektiv och förklaringsmodeller . Sekreterare i Kommittén för hemlösa.</p>
<p>INGRID SAHLIN är docent i sociologi och forskarassistent vid sociologiska institutionen vid Göteborgs universitet. Hennes huvudsakliga forskningsområden är brottsprevention och hemlöshet.</p>
<p>GÖRAN SEMB är psykolog och doktorand vid institutionen för klinisk neurovetenskap, Karolinska Institutet.</p>
<p>ÖRJAN SUNDIN är fil. dr och leg. psykolog. Verksam vid institutionen för klinisk neurovetenskap, Karolinska Institutet. Hans huvudsakliga forskningsområden är stress och ångestsjukdomar.</p>
