<h1>Sammanfattning</h1>
<h2></h2>
<p>Regeringen beslutade i april år 2002 att tillsätta en särskild utredare med uppdrag att föreslå åtgärder som syftar till att ”öka kunskaperna om hälsoproblem relaterade till amalgam och andra dentala material samt förbättra omhändertagandet av patienter som relaterar sina symtom till sådana material”. Enligt propositionen Tandvårdsstöd för  äldre (prop. 2001/02:51) ska regeringen avsätta 35 miljoner kr för sådana åtgärder under åren 2002–2004. Utredaren fick i uppdrag att senast den 15 september 2002 redovisa förslag till hur dessa medel bör användas.</p>
<p>I detta delbetänkande lämnas förslag till hur de medel på 15 miljoner kr som anvisats i årets budget bör användas. Förslag till hur resterande medel på 20 miljoner kr ska användas lämnas i utredningens slutbetänkande våren 2003.</p>
<h2>Utredningens förslag</h2>
<p>I direktiv till utredningen pekas Kunskapscenter för Dentala Material (KDM) och Metallbiologiskt Centrum i Uppsala ut som mottagare av kraftigt ökat ekonomiskt stöd. Dessa verksamheter beskrivs i betänkandet.</p>
<p>Den korta tid som utredningen haft till sitt förfogande har inte medgett att andra tänkbara mottagare av medlen kunnat presenteras. Några andra förslag har således inte diskuterats av utredningen.</p>
<p>Metallbiologiskt Centrum har för utredningen redovisat en plan för forskning och fortsatt utvärdering av befintligt patientmaterial i syfte att ta fram diagnosmetoder för patienter med besvär av dentala material. Metallbiologiskt Centrum har i dag inga medel för denna verksamhet. KDM har redovisat att de befinner sig i ett uppbyggnadsskede och för närvarande inte är i behov av ett medelstillskott.</p>
<p>Utredningen har tagit del av Forskningsrådsnämndens rapport angående amalgam och ohälsa (FRN, Rapport 98:22). Forskningsrådsnämnden ansåg bl.a. att fortsatt forskning behövs om amalgam och dess påverkan på hälsan. Av nämndens slutsatser och rekommendationer framgår bl.a. att det behövs utveckling av ”diagnosmetoder för ohälsa betingad av kvicksilver från amalgam”.</p>
<p>Utredningen konstaterar att den verksamhetsplan som Metallbiologiskt Centrum redovisat innehåller forskning och kunskapsutveckling med den inriktning som Forskningsrådsnämnden efterlyst och förespråkat i sina rekommendationer. Utredningen föreslår därför att innevarande års medel om 15 miljoner kr som regeringen disponerar för ”åtgärder som syftar till att öka kunskaperna om hälsoproblem relaterade till dentala material samt att förbättra omhändertagandet av patienter som relaterar sina symtom till sådana material” ställs till Metallbiologiskt Centrums förfogande. Medlen bör användas för forskning och kunskapsutveckling bl.a. i syfte att utvärdera den tidigare Amalgamenhetens patientmaterial i syfte att ta fram diagnosmetoder och behandlingsplaner samt för att planera en ny prospektiv studie.</p>
<p>Utredningen föreslår vidare att Metallbiologiskt Centrum skyndsamt bör inkomma med en mer detaljerad beskrivning av den föreslagna verksamhetsplanen baserad på en utgiftsram på 15 miljoner kr. En rådgivande referensgrupp föreslås.</p>
<p>Ett förslag att avveckla Metallbiologiskt centrum och att föra över verksamheten med metallbiologisk forskning till Uppsala universitet kommer att behandlas i budgetpropositionen för 2003.</p>
