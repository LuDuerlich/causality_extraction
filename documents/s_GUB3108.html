<h1>Sammanfattning</h1>
<h2>Utredningens uppdrag</h2>
<p>Utredningens direktiv är att analysera krediter och garantier utifrån de rådande svenska biståndspolitiska målsättningarna, och därmed särskilt deras relevans och roll som instrument för att skapa ekonomisk tillväxt i samarbetsländerna och på så sätt bidra till minskad fattigdom. Utredningen skall överväga behovet av utveckling av kredit- och garantiinstrumenten och lämna förslag om detta. Två viktiga förutsättningar anges för utredningen, dels att den skall utgå från att krediter och garantier även framledes skall ingå i det svenska utvecklingssamarbetets arsenal av biståndsinstrument, dels att utredningen inte skall föreslå inrättande av en ny myndighet eller institution.</p>
<h2>Krediter och garantier roll i svenskt bistånd</h2>
<p>Dagens svenska kredit- och garantibistånd som förmedlas via Sida TPF FPT  består av ett flertal olika instrument:</p>
<p>• u-krediter,   vilka är subventionerade huvudsakligen bundna exportkrediter som internationellt brukar kallas blandade krediter;</p>
<p>• ramkrediter,  som är u-krediter förmedlade till låneinstitut;</p>
<p>• biståndskrediter,  som är obundna lån på mjuka villkor liknande Världsbankens IDA fönster och som är helt finansierade över biståndet;</p>
<p>• villkorslån , vars återbetalning är kopplad till att vissa villkor uppfylls;</p>
<p>• fristående garantier , som syftar till att dela kommersiella aktörers risker, t.ex. vid privata investeringar i infrastruktur.</p>
<p>Samtliga dessa instrument hanteras idag av Sida i samarbete med olika svenska partners som Exportkreditnämnden (EKN), AB Svensk Exportkredit (SEK) och Swedfund International AB. Ukrediter och fristående garantier har väsentligen tillämpats för investeringar i infrastruktur, där energi, miljö och telekommunikation har starkt dominerat, men de har även använts för investeringar i industriell utveckling, hälsa, med mera. Villkorslånen har haft en vid spridning med tillämpning som riskkapitalfonder, mikrokrediter, småföretagsutveckling, medieutveckling och privata investeringar i infrastruktur.</p>
<h2>Kredit- och garantibiståndets bakgrund</h2>
<p>I det svenska bilaterala biståndets barndom var krediter ett huvudalternativ och svarade på 1960- och 1970talen för omkring 40 procent av hela det bilaterala biståndet. Den form av kreditbistånd som då tillämpades – mjuka krediter liknande Världsbankens IDAvillkor – upphörde i slutet på 1970-talet, beroende på dels de då rådande biståndspolitiska föreställningarna om gåvobiståndets överlägsenhet som biståndsform, dels den pågående vågen av skuldavskrivningar till de fattiga länderna. I början på 1980-talet skulle dock krediter återkomma i det svenska biståndet, men nu i ny form och med i grunden ett annat motiv. U-krediterna, som än idag är en del av det svenska biståndet, tillfördes i allt väsentligt som ett sätt att utnyttja biståndsanslaget för svenskt exportfrämjande i en tid av problem för svensk ekonomi. Detta skedde i en era när en rad andra OECD-länder hade börjat tillämpa subventionerade exportkrediter. Det svenska systemet infördes med motivet att skapa samma förutsättningar för svenska företag som för andra företag från OECD-länder på de allt viktigare marknaderna för projektexport i utvecklingsländerna.</p>
<p>U-krediterna fick en helt annan konstruktion än de tidigare utvecklingskrediterna. De bestod av en blandning av ett biståndsanslag med en exportkredit utställd av AB Svensk Exportkredit, garanterad av EKN. Biståndsdelen var i inledningsfasen relativt låg, 15 procent, men skulle växa efter hand. Under 1980talet, och tidiga 1990-talet, växte u-krediterna till en relativt omfattande del av det svenska biståndet med kreditvolymer kring en–två miljarder kronor om året. Ett skäl till detta var att de bedrevs av en särskild organisation – Beredningen för Internationellt Tekniskt Samarbete (BITS), samt att svenskt näringsliv vid denna tid hade en omfattande projektexport genom ledande internationella företag som Skanska, NCC, Asea och Ericsson, och där u-krediterna spelade stor roll för etablering på nya, växande marknader som Indien och Kina.</p>
<p>Efter 1990-talets mitt skulle denna biståndsform kraftigt avta i Sverige. Skälen till detta var fler: OECD började redan på 1970talet ett arbete för att begränsa och med slutmålet eliminera den av handelsskäl osunda konkurrensen som de blandade krediterna anses utgöra. Detta arbete kulminerade 1992 med Helsingforsavtalet, ett gentlemen’s agreement  mellan OECD-länderna. Detta avtal skulle starkt reglera tillämpning av de bundna blandade krediterna. Bland annat innebar avtalet att kommersiellt bärkraftiga projekt och investeringar inte skulle finansieras med bundna blandade krediter, att de lägsta nivåerna för bistånd i krediterna skulle vara 35 procent, och att endast låg- eller lägremedelinkomstländer enligt DACs definition kunde komma ifråga för dessa krediter. Detta avtal kompletterades 2002 med en rekommendation av DAC att alla subventionerade exportkrediter till de minst utvecklade länderna (MUL) skulle vara obundna.</p>
<p>Ett viktigt skäl till att de svenska u-krediterna fallit i volym sedan mitten av 1990-talet var också att BITS upphörde och ukrediterna därmed övertogs av det nyskapade Sida 1995. De bundna u-krediterna, som varit BITS huvudsakliga verksamhet i en organisation skapad för detta ändamål, blev i det nya Sida en ”udda” biståndsform, vilket än mer förstärktes när Sida systematiskt började tillämpa internationell konkurrensupphandling i sitt arbete. Slutligen, svensk industri har på 2000-talet dragit ned på projektexport till utvecklingsländer genom strategiska val, vilket minskat efterfrågan på dessa krediter.</p>
<p>De bundna blandade krediterna utgör ett kontroversiellt inslag i biståndet i Sverige och internationellt. OECD-länderna har också valt mycket olika strategier avseende blandade krediter. Förutom Japan och Spanien, bedriver Danmark fortfarande ett relativt betydande system med subventionerade exportkrediter. Också Belgien, Frankrike, Nederländerna, Österrike och Sydkorea är aktiva. I en grupp länder där Sverige, Tyskland och Schweiz ingår bibehålls det bundna systemet, men har fått praktiskt minskad betydelse, och svarar för en mycket liten del av dessa länders export. En fjärde grupp av betydelsefulla OECD-länder har endera aldrig tillämpat denna form av biståndssubventionerad exportkredit, eller upphört med dem på 1990-talets slut. Där ingår Australien, Irland, Kanada, Nya Zeeland, Storbritannien och USA. Också Norge har sedan 2002 upphört med bundna blandade krediter, men bibehåller ett system för obundna sådana krediter.</p>
<h2>Nya kredit- och garantiformer</h2>
<p>På 1990-talet utökades arsenalen av kredit- och garantiinstrument i det svenska biståndet. 1993 infördes en mjuk kredit liknande den som avvecklats i slutet på 1970-talet, nu kallad biståndskrediter . Dessa avsåg att tillämpas främst för offentliga infrastrukturinvesteringar i länder med begränsad tillgång till kommersiella krediter. Det är en kreditform med cirka 80 procents biståndssubvention och återbetalning över 40 år. Inom ramen för Swedecorp påbörjades i början på 1990-talet också en kreditform kallad villkorslån , som syftade till att dela risker med privata aktörer för utvecklingsändamål. Villkorslånet innebär att återbetalning bygger på att det underliggande projektet eller verksamheten går bra, medan lånet skrivs av helt eller delvis om detta projekt eller denna verksamhet misslyckas. När Swedecorp upphörde 1995 övertog det nya Sida denna kreditform och har fortsatt att förmedla sådana lån. En tredje form av instrument infördes 1999 på försök efter rekommendation av en kreditutredning som genomförts av Sida 1995. Dessa, så kallade fristående garantier , innebär att Sida kan garantera kommersiella lån av tredje part mot riskavspeglande premier som avsätts till en säkerhetsreserv i Sidas namn. Syftet är att underlätta att privata investeringar särskilt inom infrastruktur skall komma till stånd genom förbättrade finansieringsvillkor och riskdelning. Det är en försöksverksamhet som fortfarande pågår i avvaktan på denna utredning.</p>
<h2>En marginaliserad biståndsform</h2>
<p>Inget av dagens kredit- och garantiinstrument är särskilt livaktigt. U-krediterna har minskat i betydelse och under senare år har blott någon enstaka sådan kredit godkänts per år. TPF FPT  Ramkrediterna har i princip upphört, medan biståndskrediterna aldrig fått någon volym och ingen sådan kredit har godkänts under de senaste tre åren. Villkorslånen har under det senaste decenniet totalt ställts ut för cirka 360 miljoner kronor, varav ett sådant lån (till en fond för långa lån till privata investeringar i infrastruktur i Afrika under det så kallade PIDG-initiativet) svarar för nära hälften av den volymen TPF FPT . Slutligen har de fristående garantierna efter sju års verksamhet blott lett till två genuina sådana garantier: ett för ett telekomprojekt i Uganda, ett för en hamn i Moçambique.</p>
<p>Skälen till denna begränsade volym av samtliga kredit- och garantiinstrument inom biståndet är fler förutom de som angavs ovan för u-krediterna. För det första, krediter har förlorat mark internationellt som en biståndsform. Detta sammanhänger i allt väsentligt med skuldproblematiken i utvecklingsländerna som vuxit sedan biståndet inleddes för ett halvt sekel sedan. Den ökande skuldbördan (som är generell och inte orsakad av biståndet specifikt) ledde på 1970-talet till en första våg av skuldavskrivningar, följda under 1980- och 1990-talen av regelmässiga omförhandlingar av skulder i Parisklubben, för att 1996 ta formen av ett stort internationellt initiativ för skuldavskrivning för de fattigaste, mest skuldtyngda länderna, det så kallade HIPC-initiativetTPFFPT. Detta, tillsammans med ett liknande program av Världsbanken och IMF, samt stora avskrivningar inom Parisklubben för Nigeria och Irak, har under de senaste åren resulterat i avskrivningar av totalt cirka 100 miljarder US-dollar. Skuldproblematiken och skuldavskrivningar har därmed gjort kreditbistånd till en verksamhet med betydande dubbelmoral. Det kan synas irrationellt och ett underminerande av hela det internationella finanssystemet om biståndsgivare med ena handen ställer ut nya lån, för att i nästa ögonblick skriva av dem. Kreditbiståndet har som ett resultat av detta minskat kraftigt</p>
<p>TP PT internationellt. Även Världsbanken, kreditbiståndets centrala och ledande institution i världen, har varit under tryck från den amerikanska administrationen att övergå till att bli en helt gåvoförmedlande organisation.</p>
<p>För det andra, Sida har i allt väsentligt en struktur byggd för att förmedla gåvobistånd som idag svarar för cirka 98 procent av organisationens verksamhet. Gåvor, krediter och garantier kräver olika hantering; krediter och garantier är administrativt vanligen mer krävande att genomföra, inte minst av skälet att de kräver bedömning av mottagarens kreditvärdighet och återbetalningsförmåga samt upprättande av finansiella system för uppföljning av lån. Krediter och garantier tenderar också att kräva mer tid i form av projektunderlag och beslutsprocedurer i mottagarlandet samt måste anpassas till övergripande svenskt eller internationella regelverk, vilket inte gäller gåvor. Målsättningen att Sverige skall förmedla en procent av bruttonationalinkomsten i bistånd, väsentligen i form av bilateralt bistånd genom Sida, har inneburit kraftigt ökande anslag till biståndet under fler år. Detta är inget incitament för ett administrativt mer krävande kredit och garantibistånd, särskilt inte för garantier som om de inte leder till skadefall inte ens avräknas som officiellt bistånd i den internationella statistiken.</p>
<h2>Har krediter och garantier någon roll att spela i ett svenskt bistånd?</h2>
<p>Frågan måste ställas vad det finns för skäl att svenskt bistånd skall fortsätta med en biståndsform som redan är nästan utdöd inom Sida, som är udda i organisationens övriga verksamhet, som går emot den internationella strömmen inom biståndet, och som innebär risk att leda till ökad skuldbörda och skuldavskrivning.</p>
<p>Utredningens svar på den frågan är att krediter och garantier kan  vara effektiva biståndsinstrument med klara mervärden jämfört med gåvor i vissa situationer. Skälen är fler. För det första, krediter – och än mer garantier – kan innebära en betydande uppväxling av biståndet. Med andra ord en biståndskrona kan mobilisera en större volym marknadskrediter. Bistånd, som utgör en liten del av utvecklingsländernas investeringskapital, får därmed en hävstångseffekt. För det andra, krediter som bygger på samverkan med kapitalmarknader kan underlätta integrationen av de fattiga länderna med dessa marknader, vilket är avgörande för dessa länders framtida finansiering av investeringar. Sker dessutom upplåningen på den lokala marknaden kan detta innebära en utveckling av denna marknad med betydande mervärden för offentliga och privata organisationers kapitalförsörjning. För det tredje, lån eller garantier bygger på principiellt mer likvärdiga förhållanden mellan parterna vilket kan bidra till ägarskap. För det fjärde, projekt som finansieras av krediter utsätts vanligen för mer noggrann granskning av både mottagare och långivare, inte minst beroende på att projekten kommer att finnas med i parternas böcker under lång tid. För det femte, krediter och garantier passar bättre för direkt samarbete med affärsdrivande verk, subnationella enheter som kommuner, samt företag och kan därmed bidra till decentralisering och minskad biståndsadministrativ belastning för mottagarländernas regeringar. Garantier kan dessutom ses som en ny generation av bistånd, som bygger på samarbete med kommersiella finansmarknader och den privata sektorn, där biståndets förmåga att ta risker utnyttjas utan att biståndet blir en aktiv aktör. Garantier kan generera mycket hög utväxling av biståndsmedlen, och om de hanteras väl, i slutändan inte ens behöver kosta biståndet något.</p>
<h2>Krediters och garantiers roll för fattigdomsbekämpning</h2>
<p>Utredningen skall som centrum av analysen bedöma om kredit- och garantibiståndet bidrar till den svenska biståndspolitiska målsättningen, dvs. att minska fattigdomen i världen på ett hållbart och rättvist sätt. Svaret på den frågan är komplext. Erfarenheterna av 25 års verksamhet med u-krediter är att de projekt som finansierats i allt väsentligt har fungerat väl, har varit effektivt genomförda, har god hållbarhet och medverkat till kapacitetsuppbyggnad genom utbildningsinsatser. De gäller väsentligen offentliga investeringar i infrastruktur som energi, telekommunikation, transport, samt vatten och avlopp. Den typen av investeringar tenderar – om de är väl genomförda och hållbara – att generellt ha mycket god samhällsekonomisk avkastning särskilt i låginkomstländer, och därmed bidra till tillväxt och indirekt till fattigdomsminskning. Genom u-krediternas reaktiva form, dvs. att de bygger på att företag eller regeringar söker finansiering för redan planerade projekt, har dessa projekt väsentligen skett i länder som befinner sig i en positiv utvecklingsfas vilket förstärker den positiva bilden av deras effekter och hållbarhet.</p>
<p>Villkorslån och fristående garantier är metoder för privatsektorutveckling där biståndet tar hög risk, som också – om de fungerar väl – är väsentligt för tillväxt, vilket i sin tur är en förutsättning för fattigdomsminskning. Erfarenheten av dessa projekt är också principiellt god även om volymerna hittills varit små.</p>
<p>Samtidigt måste det konstateras att det svenska kredit- och garantibiståndet utgör en försvinnande liten del av de fattiga ländernas kapitalförsörjning, och även som en del av det internationella biståndet. Kredit- och garantibiståndet, särskilt u-krediterna, har dessutom knappast heller varit additionellt , dvs. om det inte förmedlats av Sida skulle investeringarna inte ha kommit tillstånd. Särskilt u-krediterna har heller inte haft som målsättning att skapa katalytiska effekter, t.ex. att stimulera till reformer inom sektorer eller att stödja pionjärverksamheter som replikerats av andra, utan snarare varit en fråga om svenska leverantörers medverkan i investeringar i konkurrens med leverantörer från andra länder. Slutsatsen blir att även om kredit- och garantibiståndet fungerat bra, vore det förmätet att tilldela dagens svenska kredit- och garantibistånd något mer än en försumbar effekt på utvecklingsländernas ekonomiska tillväxt och fattigdomens minskning i världen.</p>
<h2>Utredningens förslag</h2>
<p>En slutsats i denna utredning är att det finns principiellt goda skäl att bibehålla kredit- och garantibiståndet som en del av de svenska bilaterala biståndsinstrumenten, men att reformera och bygga ut det för ökad effektivitet och för att meningsfullt kunna bidra till minskning av världens fattigdom på ett hållbart och rättvist sätt. Målsättningen för ett sådant kredit- och garantibistånd bör vara:</p>
<p>• att det i större utsträckning fokuseras på additionalitet och katalytiska effekter där avkastning kan vara avsevärt större än biståndets ringa relativa roll. Särskilt att de fokuseras på globala problem och problemlösning av central betydelse för uthållig fattigdomsminskning, inte minst utvecklingen av ny teknik och nya system för genuint hållbar utveckling i klimatförändringarnas skugga;</p>
<p>• att det vid sidan av att vara inslag i den idag dominerande centralplanerade biståndet utifrån t.ex. Poverty Reduction</p>
<p>Strategies, är decentraliserat och svarar mot efterfrågan från marknader, vare sig denna kommer från kommuner, affärsdrivande verk eller företag;</p>
<p>• att det bygger på “smart” samarbete med lokala och internationella privata kapitalflöden och kapitalmarknader, de allt väsentligt dominerande resurserna för de fattiga ländernas utveckling och investeringar;</p>
<p>• att det utformas så att de minimerar de risker som är förknippade med att krediter kan bidra till ökad och ohållbar skuldbörda, och därmed möjlig framtida skuldsavskrivning, samt</p>
<p>• att den svenska “resursbasen” och svenskt näringsliv blir naturliga samarbetspartners med biståndet så att de svenska företagens kraft, kreativitet och resurser mobiliseras för att skapa fattigdomsminskning byggd på uthållig utveckling, och där biståndet i sin tur skapar nya möjligheter för dessa företag.</p>
<p>För att kunna uppnå detta föreslår utredningen att:</p>
<p>• det framtida kredit- och garantibiståndet får en organisatorisk struktur som ger det bättre förutsättningar än idag, genom att dels bättre utnyttja andra organisationer i Sverige, framför allt EKN och Swedfund, dels ge det en ny organisatorisk struktur inom Sida;</p>
<p>• finansiella styrmekanismer skapas som gör att krediter och garantier blir mer än marginella i Sidas verksamhet;</p>
<p>• regelverket reformeras och nya former skapas för krediter och garantier som gör att instrumenten blir mer flexibla i tillämpning, mer riskbenägna och mer inriktade på additionalitet och hög utväxling för  pro-poor  growth  än idag.</p>
<p>En slutsats i denna utredning är också att det är tid att upphöra med de bundna u-krediterna, dvs. subventionerade exportkrediter i Sidas regi. Dessa är en misskrediterad form av statsstöd för export som bryter mot både svensk traditionell handelspolitik och biståndspolitik. Detta system är dessutom idag så marginellt att det saknar all praktisk betydelse som ett näringspolitiskt instrument. Samtidigt skapar bundenhet betydande låsningar för hur kreditinstrumentet kan användas genom OECDs regelverk. Det gängse argumentet att Sverige inte skall avbinda snabbare än andra länder, och göra detta inom ramen för OECDs arbete, är ihåligt. Stora, dominerande industriländer och biståndsaktörer som USA, Storbritannien, Australien och Kanada har aldrig tillämpat dessa system, eller upphört med dem. De länder som däremot kraftfullt bedriver dem, som Japan och Spanien, är knappast de som Sverige har som modell vare sig inom biståndet eller inom handelspolitiken.</p>
<p>Ett dilemma i detta är att de bundna krediterna har varit svenskt näringslivs främsta samarbetsform med biståndet, vilket dock idag i stort sett upphört till stor besvikelse för näringslivet. Det finns samtidigt ett starkt politiskt intresse att förstärka samarbetet mellan svenskt näringsliv och bistånd. Att detta skulle ske genom återuppväckande av de biståndssubventionerade exportkrediterna i Sidas regi är enligt denna utrednings åsikt en återvändsgränd. Utredningen anser istället att samarbetet mellan bistånd och näringsliv kan förstärkas genom: 1) större utnyttjande av andra organisationer med den direkta företagsanknytningen, specifikt EKN och Swedfund inom biståndet; 2) större specialisering av Sidas kredit- och garantibistånd till områden som både är av central vikt för fattigdomsbekämpning och  som har svensk spetskompetens; samt 3) utveckling av nya former för villkorslån och garantier för att stimulera samarbete näringsliv och bistånd i utvecklingen av nya system och ny teknologi av central vikt för uthållig fattigdomsbekämpning inom områden som hälsa, miljö, klimatfrågor, energi, vattenförsörjning, kommunikation, megastädernas urbana transportsystem, etc. samt 4) att näringslivet blir starkare indraget och delaktigt i biståndets tidiga planeringsprocess, särskilt där krediter och garantier kan bli instrument och svenska företag därmed får ökad konkurrenskraft i internationell upphandling.</p>
<h2>De specifika kredit- och garantiinstrumenten</h2>
<p>Utredningens specifika förslag är:</p>
<p>• Nedläggning av det existerande systemet för både  u-krediter och biståndskrediter.</p>
<p>• Skapandet av ett nytt, formellt obundet och flexibelt kredit- och garantiinstrument kallat  utvecklingskrediter  med syftet att det skall fungera som ett aktivt alternativ och komplement till Sidas gåvobistånd, särskilt för offentliga investeringar och därmed dels mobilisera större resurser för dessa investeringar, dels tillföra de mervärden som krediter kan innebära (disciplin, ägande, integration med kapitalmarknader, etc.). Krediterna, med en föreslagen längd av 8 20 år, skall bygga på en kombination av tre element: 1) en biståndsgåva förmedlad av Sida, 2) en marknadskredit upphandlad av finansinstitut och 3) en Sida garanti av marknadskrediten utställd mot en garantipremie. Utvecklingskrediter skall kunna lämnas till kreditvärdiga regeringar, men även till offentliga organisationer och subnationella organisationer som kommuner, och under vissa specifika villkor också till företag. Utvecklingskrediterna skall kunna tillämpas för i princip alla sektorer och alla typer av projekt och program, med naturliga undantag som humanitärt bistånd, katastrofhjälp och stöd till frivilliga organisationer. Krediterna föreslås få hög flexibilitet vad gäller subventionsgraden och kunna tillämpas med i princip mellan noll och åttio procent förmånsgrad. Utvecklingskrediterna föreslås bli tillämpade som ett aktivt instrument för att koncentrera det svenska bilaterala biståndet. Detta kan ske genom att för de (kreditvärdiga) länder som regeringen avser att fasa ut ur det traditionella gåvobiståndet göra krediter och garantier med successivt avtagande förmånsgrad till biståndets metod för exit.</p>
<p>• Den försöksverksamhet med fristående garantier som bedrivits sedan 1999 av Sida reformeras avseende utförandeorganisation och regelverk, och görs permanent. Det föreslås att dessa fristående garantier ingår som en form i Sidas utvecklingskrediter ovan, men där Sida ges möjlighet att subventionera garantipremien för utvecklingsändamål. Det föreslås vidare att Sida skall kunna delegera genomförandet av dessa garantier till Swedfund mot ersättning i syfte att göra de mer marknadsorienterade, men också att stärka och komplettera Swedfunds arsenal av instrument för företagsutveckling med ett utvecklingsperspektiv. Dessa garantier skall beslutas av Sida såsom en av statens fem garantimyndigheter och säkerställas mot Sidas säkerhetsreserv. Tonvikt bör ligga på garantier i lokal valuta där svenskt bistånd har varit pionjär och där additionalitet kan skapas.</p>
<p>• EKN skall kunna garantera exportkrediter till svenska företag med viss biståndssubvention av garantipremien för låginkomstländer med hög risk där garantier för exportkrediter över ett år i princip är omöjliga idag eller mycket dyrbara. Dessa garantier kallas fortsättningsvis EKNs  u-garantier   och skall följa EKNs gängse former för exportkreditgarantier, med skillnad att del av garantipremien kan subventioneras av biståndsmedel och tillföras EKNs säkerhetsreserv. Det bör noteras att dessa garantier genom EKNs mandat i princip blir bundna till svenska intressen. Motivet till dessa garantier är att för många marginella marknader tenderar kommersiella aktörer överdriva risknivån på grund av brister i information och osäkerhet, och att dessa biståndssubventionerade garantier därmed kan bidra till minskad informationsasymmetri.</p>
<p>• Sidas  villkorslån  ges en mer stringent form i när och hur de skall tillämpas, och att de utformas så att de inte strider mot kapitalförsörjningsförordningen. Utredningen föreslår att för dessa lån om inte särskilt undantag meddelats av regering och riksdag från kapitalförsörjningsförordningen skall Sida i första hand samarbeta med Swedfund, på så sätt att villkorslånen överlåtes till Swedfund och avskrivs i Sidas böcker, och att Swedfund blir genomförandeorganisation med ansvar gentemot slutmottagaren. Sidas roll är att ta den ökade risken där klara potentiella utvecklingseffekter så motiverar, men att hanteringen gentemot marknaden sköts av det specialiserade organ gentemot den privata sektorn i svenskt bistånd som Swedfund skall vara. Den återbetalning som sker av villkorslån överförda till Swedfund föreslås utnyttjas av Swedfund för tekniskt stöd till privatsektorutveckling.</p>
<p>• De svenska kredit- och garantiinstrumenten vidgas till en försöksverksamhet för att stimulera innovationer avseende teknik, produkter, system och tjänster av mycket stor potentiell relevans för uthållig fattigdomsminskning med en global potential. Detta föreslås ske för det första genom ett system för  marknadsgarantier  där biståndet garanterar en initial marknad för nya system eller produkter om och endast om dessa utvecklas enligt givna specifikationer. I dessa fall skall Sida ta initiativ till en specifik teknisk utveckling, och “betala” för denna om den lyckas, i övrigt inte. För det andra, genom att ett system med villkorslån med liknande syfte införs på försök, nedan kallade i nnovationslån  med innebörden att biståndet tar en stor del av risken för innovationsutveckling genom att skriva av lånet helt eller delvis där innovation misslyckas. I detta fall kan Sida fungera som ett slags “forskningsråd” som tar emot, bedömer och finansierar förslag utifrån ett utvecklingsperspektiv. Marknadsgarantier och lån riktas framför allt till forskningsorgan, företag, organisationer eller entreprenörer både i i-länder och u-länder för att dela riskerna i utveckling av teknik, produkter, tjänster och system som är av potentiellt mycket hög relevans för global uthållig fattigdomsbekämpning. Dessa nya föreslagna instrument kräver en anpassad organisation som föreslås nedan.</p>
<h2>Budgetkonsekvenser</h2>
<p>Finansieringen av de föreslagna kredit- och garantiinstrumenten föreslås bli följande:</p>
<p>För det första, biståndselementet i de utvecklingskrediter som används av Sida som ett alternativ till gåvobiståndet i de projekt och program som Sida finansierar inom ramen för landprogram och samarbetsstrategier ofta som ett led i ländernas PRS processer föreslås belasta biståndsanslaget på samma sätt som vad gäller gåvobiståndet till dessa länder.</p>
<p>För det andra, en särskild budgetpost i Sidas biståndsanslag kallad kredit- och garantifonden  föreslås för finansiering av följande verksamheter:</p>
<p>• Biståndselementet och den eventuella subventionen i garantipremier i de  utvecklingskrediter  där Sida reaktivt svarar på initiativ från marknaden, inklusive från decentraliserade offentliga organ, affärsdrivande verk, privata organisationer och internationella banker, dvs. som kontraktsfinansiering.</p>
<p>• De eventuella subventioner av premier i  de fristående garantier  som Swedfund föreslås genomföra för Sidas räkning, samt den ersättning som Swedfund får uppbära för denna hantering.</p>
<p>• Subventionerna i det föreslagna  EKN  u-garantisystemet.</p>
<p>• De  villkorslån  som Sida förmedlar i egen regi eller som överlåtes till Swedfund.</p>
<p>• De  marknadsgarantier och  innovationslån för global problemlösning som utredningen föreslår att Sida skall börja tillämpa.</p>
<p>Utredningen föreslår att ett schablonbelopp om tre procent av den svenska biståndsbudgeten på årlig basis utgör anslag för fonden. (Detta motsvarar i dagsläget cirka en miljard kronor). Denna schablon skall därefter justeras beroende på erfarenheter av verksamheten.</p>
<h2>Organisation</h2>
<p>Utredningen föreslår att kredit- och garantibiståndet i huvudsak är Sidas angelägenhet, men att detta sker i nära samarbete framför allt EKN och Swedfund. För att Sida skall ha incitament och kapacitet att aktivt använda krediter och garantier bör en central kredit- och garantiavdelning  etableras inom Sida som har till funktion att hantera dessa finansieringsformer. Utredningen föreslår vidare att de verksamheter som skall finansieras av den föreslagna kredit och garantifonden får en egen beslutsordning av liknande slag som den som idag tillämpas för Sarec, och att ett råd  skapas med företrädare för regeringen, Sida, Swedfund, EKN, SEK, samt representanter för svenskt näringsliv och frivilligorganisationer. Detta råd skall fatta beslut om allokeringar från fonden. Den föreslagna kredit- och garantiavdelningen på Sida skall utgöra rådets sekretariat och förbereda ärenden för beslut. För att stödja rådet i dess verksamhet skall detta kunna utse ett antal referensgrupper  kring specifika teknik- eller problemområden av särskild vikt för uthållig fattigdomsminskning. Dessa personer bör rekryteras både nationellt och internationellt. Referensgrupperna ska ha som syfte att dels hjälpa rådet att bedöma förslag som föreläggs Sida för finansiering, dels bistå rådet med att föreslå områden där Sida skall kunna ta initiativ och skapa incitament för utveckling, t.ex. med tillämpning av de föreslagna marknadsgarantierna.</p>
<p>För att Sida skall ha administrativ och professionell kapacitet att genomföra det föreslagna kredit och garantibiståndet med förankring i den föreslagna nya kredit och garantiavdelningen, föreslås att denna i ett initialskede förstärks av professionell expertis på konsultbasis upphandlad på långtidskontrakt.</p>
<h2>Kostnadskonsekvenser</h2>
<p>Utredningens förslag skall inte innebära några ökade kostnader för staten, utan förslagen skall från en finansiell synvinkel helt rymmas inom den övergripande svenska biståndsbudgeten som enligt nuvarande policy skall uppgå till en procent av BNI. Dock innebär förslagen betydande förändringar i hur denna budget struktureras. Detta förutsätter att den nya Sida-avdelningens förstärkning med långtidskonsulter finansieras mot biståndsbudgeten och att så också blir fallet med det föreslagna rådet samt referensgrupperna.</p>
<h2>Sammanfattning av direktivens frågor och utredningens svar</h2>
<p>En sammanfattning av svaren på frågorna i utredningens direktiv framgår nedan.</p>
